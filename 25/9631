P>
	В утрото с нехайни пръсти някой пак е пръскал
	тези капки бляскав дъжд и свети дългият паваж.
	И си спомних днес, че някога ми беше близка
	и от нашата любов синът единствено е наш…

	Подир страниците в кротката семейна проза
	аз не зная беше ли ми скъпа, бях ли ти любим
	и след делнични делби на вещи и възторзи —
	ние, двамата — все по-далеч един от друг вървим.

	И така да е… Но идва посред нас синът ни —
	скита се покрай реката, гледа хлъзгавия бряг
	и влече го поривът
	на бързеите мътни
	и дъхти из храстите на млад и мокър кукуряк.

	И след пъргавия бяг
	на жътвени светулки
	тича и се смее в зашумелия от клони двор,
	а край него на щурците
	буйните цигулки
	пак събират цялата природа на възторжен хор.

	И синът ни влиза шумно
	в моите недели,
	шепне първите си юношески думи към света,
	но дано след дълги спорове не сме отнели
	от неповторимата му нежна сила в любовта!

	И дано сред нейната
	вселена необятна
	утре не потърси
	стълбата към ситите души
	и заради блясъка
	на тържествата златни
	златото на своята душа завинаги не разруши.
P$
