P>
	Вие си поспете — кой ще ви смущава?
	Разпилейте бързо дневния си грим
	И след ужаса на делничната врява
	нощният ви свят ще бъде поносим.

	Тази сигурна обител ще ви пази
	в бронята на здрав и проверен уют,
	но щурецът пак ще скочи на перваза,
	в чехлите на бялата роса обут.

	И с немирните си вопли ще ви буди
	с буйната си нежност да ви утеши,
	но ще грейне ли щастливото му чудо
	в мрака на затворените ви души?

	По балконите на спални и на кухни
	тъй ще си будува чак до сутринта.
	Кой ли вятър ненадейно ще го духне
	и захвърли върху прашните листа?

	Но дете, опряно на перваза с лакът,
	ще го търси с бяло сънено лице,
	за да чуе в топлите гърди на мрака
	ехо от щуреца в своето сърце.
P$
