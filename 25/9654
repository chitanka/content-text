P>
	Оставете къщичката в Карлово да расне
	като вкоренена мъка в българската пръст.
	Оставете я! На вашите конкурси гласни
	тя явява се безгласна с дребния си ръст.
	Нека с майчиния шепот в нощите да слизат
	тия бистри дъждове над дългата ни жад
	и при нас да идва с жертвената бяла риза
	оня карловец — забързан, синеок и млад.
	Нека къщичката да ни свети, да ни топли
	посред мраморния студ на толкова дворци
	и в душата си великденска с безсънни вопли
	да надмогва пустословие на мъдреци…
	Пощадете я в проектите си главоломни,
	щом за вечен паметник народът я избра.
	Днес Апостола го няма, та да ни напомни
	как да пастрим и да харчим общата пара
	и подлеца, некадърника да разтревожи,
	да ги прокълне заради българския род
	с непрощаващия кръст от револвера с ножа.
	Оставете къщичката!
	В българския свод
	ще натегнат грозно вкаменените мащаби
	с причудливи фигури в бетонния кошмар
	и величието
	неусетно
	ще ограби
	цялата естественост на земния му дар.
	И сред джунгла от приумица за фараони,
	и към ханчета
	(все още в къкринския стил)
	утре ще вървят екскурзиантските колони
	и ще шепнат:
	„Бог ли тук се е родил?“
	Не е бог Апостола и в простотата ясна
	оставете люлката му в истинския ръст,
	оставете къщичката в Карлово да расне
	от голямата душа на българската пръст.
P$
