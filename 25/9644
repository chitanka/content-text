P>
	Колко вечери сядах в чакалнята гостоприемна
	и събарях от пейките с дрехи нетрайния лак,
	и ехтяха в душата ми дълго посоките земни,
	и прииждаха с гръмко пришествие влак подир влак.

	Денонощно шумяха все тъй коловози отсреща
	с натежали от едрия коледен сняг рамена
	и под ярките гроздове на електрически свещи
	дишах сухия въздух, подпрял с остри лакти съня.

	Плака русо дете и ръцете в юмруци събрало
	дълго бърса сълзите си в млечния майчински път
	и звъняха захласнати в болка просторна и бяла
	две нестройни китари с небесна разплакана плът.

	Чувах тези китари, забуйствали в мрака наблизо,
	и се будех от хвърлени в тежкия бяг железа.
	И щурецът, наметнал нехайно зелената риза,
	сутрин сееше своята синя прозрачна сълза.

	С влажни устни се смееше,
	тръгна в дъжда разпиляна
	черни къдри ветрееше малка небрежна жена
	и остави ми топлата обла вълна на коляно
	като ябълка да наедрява, да свети в съня.

	Нейде в ъгъла пътници пееха за изневери
	и се лееше стъклен фалцета на техния хор,
	после карти играеха, дърпаха прашни ревери
	и изтеглиха силната карта на своя простор.

	И след толкова много посоки, които изгубих,
	трия сънни очи в слънчогледов предутринен мрак.
	И животът се смее по бащински силен и хубав
	под опушен с тютюнево слънце разрошен мустак.
P$
