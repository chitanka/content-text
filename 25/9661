P>
	Посред прашното будуване на скакалците
	плъпнали из мрака на голямата трева —
	виждам как по слепите мазета на дворците
	ще се люшка моята отрязана глава.

	Пропътувах ледената пустош на Юдея
	и ще си остана незначителен пророк,
	че единствено по Кръста с Оня се родея
	и престолът му е като слънцето висок.

	В кошера от зла съдба — доброто ме беляза
	към Кръщението първи да ви поведа.
	Даже и душата на убийствено желязо
	се калява в синята въздишка на вода.

	Вярвайте, че Оня до река Йордан е близо
	и за Него в шумни сборища напрягат слух.
	По човешките пътеки доверчиво слиза
	за да кръсти с Дух и с Огън бедния ви дух.

	Древната река за млади извори е жадна
	и човекът мръзне в сянката на стар порок,
	но при корените на дървото тегне брадва.
	Кой е брадвата и кой дървото — знае Бог.

	Ей Го — идва да постави Края за Начало
	и да Го приеме Юдинското ви хоро.
	И не зная да се радвам или пък да жаля,
	че не Го кръщавам зарад Негово добро.
P$
