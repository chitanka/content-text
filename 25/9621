P>
	Пътешествам по тези човешки посоки.
	Вечно някой край мене върви любопитно —
	брули с пръсти от скрежа на клони високи,
	чопли с топли ръце във пръстта ненаситно.

	Аз не зная какъв е, къде с мен отива,
	но в живота просторен
	не сме разделени.
	Носим нашата обща надежда щастливо
	и се смеем под нейните пъпки зелени.

	Колко време вървим и огласяме пътя?
	Как от брата да бягам, щом с него сме цяло?
	Аз не мога от корена да се откъртя,
	той не може да скърши листото запяло.

	Но е весело с тоя приятел безгрижен
	и е толкова хубаво
					с тоя побратим —
	двама с него от корен към листа се движим
	и от листа към корена
	ще се изпратим.
P$
