P>
D>
	На Марин Ботунски
D$

	Чудеса от мойто време — колко злато
	от бакърени ракити край Ботуня,
	дето мина запъхтяното ми лято
	на дъгата под опънатите струни.

	Много ви повтарях, чудеса, и тичах,
	и се спъвах в камъни и водорасли —
	малко преди в тъмните къртичини
	влагата на тежка есен да порасне.

	И се чудя как след непростими страсти
	винаги оставате неповторими,
	и ви търся в сянката на жълти храсти,
	и ви срещам във снега на къси зими.

	Чудеса — човешки прости и прекрасни,
	оставете в мене своя отпечатък —
	много чужди на смъртта и неподвластни,
	с тази дълга вечност във живота кратък.
P$
