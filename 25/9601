P>
D>
	На Григор Гоцев
D$

	Не зная бил ли си на спирката самичък,
	когато влаковете са заглъхнали в нощта
	и упорит априлски дъжд безкрайно срича
	студените си думи във зелените листа.

	Шумеше тоя дъжд… течеше в равнината,
	събаряше от клоните разцъфналия сняг
	и касиерът дремеше под светлината
	и ми предлагаше билет за утрешния влак.

	Зад гърбавия хълм въздишаше простора.
	Мъждива лампа бляскаше над хлъзгавия път.
	В градинката чешмата плискаше отворена
	и мислите не можеха спокойно да заспят.

	Връхлитаха ме дъждове на минали възторзи,
	звъняха обещания на капките в гласа,
	а зад гишето тракаше унило морзът
	на телеграфа, който не донесе чудеса.

	И във чакалнята прахът лютеше сухо.
	И ненаситно, дълго, с часове един и същ —
	в прозорците, над пътища и ниви — глухо
	тежа от облаците продължителния дъжд.

	И днес не искам, страх ме е да съм самичък.
	Започне ли пресипналия плясък на дъжда —
	над спирка в равнината виждам да се стича
	към релсите, където бавно зрееше ръжда.
P$
