P>
	Мое коренче, ти се огъваш тревожно
	в тези пластове с тъмна и лепкава пръст
	и пред твоята вяра — добра и безбожна,
	горе мълния кръсти се с пламъчен кръст.

	Нека утре се блъскат в щастлив безпорядък
	горе буйните клони във вихър зелен
	и в листата да грее закръглен и гладък
	моя плод, от земята с простор отделен.

	Нека бият с крилата си птици немирни
	и пчели да люлеят небесния цвят,
	и от храстите чуждото детство да свирне
	с пронизителни устни на целия свят.

	Хайде, коренче!
	В нощи на страсти неверни
	покрай червеи тласкай живителен сок —
	с тези мускули трескави, прости и черни
	твоя смисъл е ясен, добър и дълбок.
	Утре — моя отрудена
	трепетна ласка
	с разтуптяно от обич и болка сърце,
	не очаквай небето
	да ти ръкопляска
	с тези толкова пухкави
	бели ръце.

	Пак се лутай нетърсен, нечуван, нехвален.
	Аз не зная с какво ли да те утеша,
	че през тези години в живот нелегален
	всичко даде на слънцето, моя душа.
P$
