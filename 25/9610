P>
	Моите седмици — между реки запокитени —
	идват под слънцето, в пясъка газят до глезени,
	гледат небе по земята, щастливо заскитани —
	моите седмици с делници пъстри извезани.

	Аз ги живея сред преспи, с южняка погалени —
	все между хората с вечните грижи преситени.
	Нощем из къщите раснат момичета палави —
	денем тъмнеят и дъхат на пролет косите им.
	Старци умислено слизат при сините люляци
	и по дърветата чоплят кората със пръсти.
	Тичат пред буря догледници в дългите улици
	и се разкъсва небето от огнени кръстове.

	В моите седмици, с труд и безсъние страдани
	влакове тътнат и вият от пушек въпроси.
	И от тополите пухът все пада и пада ли,
	щом тук не слиза, а все из простора се носи?

	Гледам го как се ветрее и сменя посоките —
	вечно за някъде бърза, пътува със въздуха.
	Моите седмици
	все не обичат високото
	и побеляват, за зимните делници вързани.

	Тъй да е… Тук и съдбите дори са повторени.
	Кипват реките през някоя снежна неделя.
	Плод ще едрее от здравата китка със корени,
	ако градушката буйния цвят не разстреля.
P$
