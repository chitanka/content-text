P>
	Няма си поетът къща и върви безгрижен.
	В тези сиви сгради, натежали от уют,
	колко хора клетки за имота си недвижим
	са откупили със дълъг и спестовен труд?

	Но не е прибран поетът…
	В къща го не свърта,
	топлата домашна залисия го гнети.
	Късно нощем като тъмен стих ще се откърти
	от душата му жена с почувствани черти.

	И не съжалява,
	щом със устни доверчиви
	влиза в тоя зажаднял за братска дума свят.
	И край него над цветята сладки и горчиви
	белите пчели
	на снеговете ще валят.

	Стига му за целия живот в една квартира
	само стиховете,
	книгите да приюти
	и залутания вятър жалостно да свири,
	и да гъне тънките
	шперплатови врати.

	Но ще тръгне някой ден по пътя си поетът,
	без да подозира в тоя коледарски студ,
	че на емайлирани табелки ще засвети
	името му,
	дало на къщовници уют.
P$
