P>
	Кой ме вика невидим в просторното утро
	и ме пръска от бързея с жива вода
	и денят ми по речното ехо се лута
	сред зелена, зелена до сън свобода?

	Сгорещената тръпка на слънчеви длани
	върху клоните стапя пораслия скреж,
	къса вятърът белите капки на дряна
	и ги хвърля в безкрайния водовъртеж.

	Скита облакът, рехава мрежа разтворил,
	посред сините вирове птици гребе
	и приплясват безсънните риби нагоре
	с тая жажда — да имат крила за небе.

	Как извира от храстите с приливи нежни
	влажен дъх от студения млад кукуряк
	и на камък, забравена вчера небрежно,
	мойта риза белее на пустия бряг.

	И притварям в просъница руси клепачи,
	за да видя захласнато — в тихия брод
	слиза щъркел, размята червения крачол —
	май несвършено нещо остана, живот.
P$
