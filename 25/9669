P>
	Нежният септември загрубя —
	сее скрежът белия си бяг
	в тежката от жълта скръб върба —
	вкопчана на хлъзгавия бряг.

	Чуй наоколо и само виж —
	облакът на гръб с небе върви
	и перчем необуздан и риж
	мята в прегорелите треви.

	И с очи, засенчени сега,
	хвърля блясъци
				от глух гърмеж
	в рехавите храсти на брега,
	сведени над тих водовъртеж.

	И ще чуем ли отново тук
	осезателното време как
	идва с ненадеен остър звук
	в смръзнатия зной
				на сух клонак?

	Но от синкавия хладен вир,
	отразил бездънния пейзаж,
	като ехо от забравен мир
	плуват сенки от живота наш.

	И политат риби без криле —
	сини пуканки от кислород
	сеят с трескавите си хриле
	посред мъката на глух живот.

	По течение на есенна река
	образи се стапят, идва студ
	да ни сгази с розови крака
	и да чуем глас — насън дочут.

	Тук, от болката
				на скършен клон
	слиза с ехо нашата любов —
	онемяла в онзи луд сезон
	подир бомбения риболов.
P$
