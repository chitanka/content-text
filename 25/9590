P>
	Това е завинаги моето място.
	Тук мога живота си да разбера
	по сока на тези напъпили храсти,
	през тяхната мартенска буйна игра.

	Тук тръгват работници сънени сутрин
	към оня — засветил и в нощите цех,
	и диша от техните дрехи уютът
	на топли завивки и женски ръце.

	Отдавна разбрах, че в живота не мога
	да бъда в тържествени пози артист
	и жител съм в тази провинция строга —
	на себе си верен, пред себе си — чист.

	Какво да поискам от времето още?
	Будете ме, птици, за мирния свят —
	да стъпвам под белия шум на овошки
	по пътя, където щастливци вървят.

	Тук всичко е мое — треви и дървета,
	живяното време от вчера до днес.
	И утре, и в други ден — вечно ще свети
	тук в дните ми мъдри майчински жест.

	Тук имам за своите чувства парола.
	Не търся към шумни пристанища бряг.
	В живота ви нужна е моята роля,
	макар че е малка, но с думи все пак.
P$
