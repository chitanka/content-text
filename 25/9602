P>
#	1
	ДОКАТО ПО УЛИЦИТЕ КРАЧЕХ
	и валяха дълго дъждове —
	носил е писмото раздавачът
	с неочакваните редове.

	И тъмнееше в стъклата мокри.
	А по стръмни улици в града —
	ти си идвала със бяла рокля,
	без да знаеш нещо за дъжда.

	Без да знаеш, че писмото гледам,
	разпознавам почерка ти мил —
	поздравяваш ме
				с тринайсет реда,
	писани в дъждовния април.

	Пиша ти и дъждовете плискат
	своята голяма свобода.
	Ти си ми необходима, близка
	и те виждам слънчева в дъжда.

#	2
	АЗ ТЕ ТЪРСЕХ
	И ЗВЪНЯЛ СЪМ СНОЩИ КЪСНО,
	докато дъждът плющеше по терасите
	и течаха в мрака паяжини мръсни,
	плетени за дом от паяче прекрасно.

	И самичък влязох в ъгловата кръчма,
	и с големи весели очи съм плакал,
	а певицата край мен е пяла слънчево,
	докато дъждът навън ме е привлякъл.

	Милвах мокри клони в градската градинка,
	пиех от листата им студени капки
	и съм хвърлял бели сребърни стотинки
	в облаците — в тежката им влажна шапка.

	Ако ти разкажат — ти повярвай, скъпа —
	никога до края аз не съм обичал,
	но от обич тоя нощен дъжд ме къпа
	и ме гонеха светкавиците с бичове.

	Аз те търсех и звънях, за да те видя,
	но гърмеше глухо дъжд над твоя покрив,
	докато вървях из тази Атлантида
	все по нишки скъсани на паячета мокри.

#	3
	ТОЯ ДЪЖД, ИЛИ ПЪК ОНЯ, КОЙТО ИДВА,
	ще ме отвлече по влажни тротоари
	и не искам с неочаквана обида
	утре радостния ден да те завари.

	Аз съм странен —
				сякаш някой ме ориса
	с дълги дъждове да заобичам дните
	и във шепота им да разчитам смисъл,
	врязан остро
			в сянката на светлините.

	Аз съм свикнал да вървя
					със мокри устни,
	в сричките на дъжд
					да търся твойто име
	и през коридорите на нощи пусти
	да очаквам сняг от идващата зима.

	Затова не мога днес да те намеря.
	Ти на друг бъди любима и съпруга —
	не на този, който ти говореше до вчера
	може би за дъжд, за сняг и нещо друго.

#	4
	ОТКРАДНИ МИ ВЯТЪРА В ДЪРВОТО,
	щом го чуеш, да го разбереш,
	открадни ми чувството в живота
	да го духнеш като късна свещ,
	открадни ми порива наивен
	да вървя към тебе цяла нощ,
	открадни ми пътя в дъжд проливен
	подир твоя укор, че съм лош,
	открадни ми късните цигари
	и във чаша с вино ги хвърли,
	открадни съня ми в пусти гари,
	над които дъжд и сняг вали,
	открадни ми думите суетни —
	пламнали, угаснали за миг,
	открадни ми равнините летни —
	там ме би градушката с камшик.
	Ограби ме и си тръгвай бързо,
	без да търсиш бъдеще назад.
	А на мен ми стига само въздуха
	с място във дъжда на моя свят.

#	5
	ИДВАМ СИ И В ТАЗИ УТРИН СИНЯ
	галя бавно жълтата трева.
	Идвам не да моля и проклинам
	и да търся в любовта права.
	Страдах от неискрени утехи,
	често вярвах в искрени лъжи
	и по мойте скитнически дрехи
	прах от дълги пътища тежи.
	И дали ще мога да те чувствам,
	как ме чакаше, не зная аз?
	Искам с тихи и горещи устни
	смисъл да дадеш на този час!
	Днес си идвам уморен и тежък,
	спал със лоши сънища нощес.
	И не искам друго — искам нежно
	пак сърцето ти да каже: „Влез“.
	РОДНА ЗЕМЯ

	И на север да тръгна, от юг да се върна —
	аз съм малък човек, а голям е света,
	аз съм блеснало в утрото слънчево зърно
	и за жътва, щом трябвам —
						ще падна в пръстта.

	Не на тъжни метафори тя ме научи —
	в тази родна земя много аз преживях.
	По сирашките пътища лая ме куче
	и ме ръси от Млечния път звезден прах.

	Аз отвръщах лице от приятели скъпи
	и изпращах любима със сухи очи,
	но си знаех, че щом по земята пристъпя,
	като с биле — от болка ще ме излечи.

	И на север да бъда, на юг да се скитам —
	в мене вечното слънчево чудо шумя.
	Аз вървях край огостенски влажни ракити
	и се спъвах от кости по мойта земя.

	Тя е тихо през юни разстлала житата
	край разцъфнали мак и шибой —
	аз я нося със детското трънче в петата
	и, за нея, не ставам на дребно герой.

	Аз я моля за прошка след всяка награда
	и ви казвам — не влизайте в нея със взлом!
	Тя е ботевски силна, бунтовна и млада —
	тази моя родина — от Рожен до Ком.

	И на север да тръгна, от юг да се върна —
	аз съм малък човек, а голям е света,
	аз съм блеснало в утрото слънчево зърно
	и за нейната жътва ще литна в пръстта.
P$
