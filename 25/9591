P>
	Ето днес подир нощни
					бездомни пространства,
	подир краткия сън със случайни жени
	и след тостове в дълги другарски пиянства —
	аз се връщам от странни студени страни.

	Аз се връщам пилян, разпилян от надежди
	и от улични разпри по вечерен здрач;
	и под моите от слънце обгаряни вежди
	тегне труден и страшен днес мъжкият плач.

	Кой съм аз? Ще разкаже ли вятъра, хора,
	или вас да разпитвам дали съм днес друг
	и за слънчеви думи сърце да разтворя
	и присвиван от тежки неправди юмрук?

	И не зная ще мога ли тих и разумен
	пак да тръгна под вихър от ябълков цвят
	и сроден с тишината след пътя си шумен
	да живея в света на щастливите — свят?

	Кой съм аз? И ще спра ли сега да почина
	в тези росни звездички на млада трева
	и да търся за своята мъка причина
	в двора бащин, навел неразумна глава?

	Ето… в утрото будят ме стъпките майчини.
	…Бях за нейните сънища необходим,
	а тя бърше сълзите с басменото крайче
	на забрадка изсъхнала в траурен дим.
P$
