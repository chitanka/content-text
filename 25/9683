P>
	Той е пътешественикът с вас, когато остро
	кашля въздухът от тежки януарски хрипове
	и гърмят вагоните по релсите над моста,
	и край вировете глъхнат снеговете дрипави.

	Гледа по траверсите измръзналите мъхове,
	лута се из пустата железопътна гара
	и от устните му облачни вселени дъхат,
	докато врабчетата в липите разговарят.

	Влезе ли във ресторанта остъклен и димен,
	хванал чаша, вслушан в разговорите високи —
	вие ще го теглите към своя кръг интимен
	да му обещавате неподозирани посоки.

	В неразсъненото дълго утро — без да бърза,
	слънцето протяга пак червените си лапи.
	И върви сред вас поетът. В ледения въздух
	от стъклата на вагоните въздишки капят.

	И да го ругаете, със слава да го глезите —
	той ще бъде ваше разкаяние и болка.
	В късен час незабелязано от вас ще слезе,
	щом бистрее кладенецът на нощта дълбока.

	И събудени от слънчев блясък из купетата,
	и замаяни от утринния безпорядък —
	вие непременно ще си спомните поета
	посред общото веселие над хляба сладък.
P$
