P>
	Пак добре дошли, роднини и приятели далечни…
	Мъдри поучения от вас ще слушам до насита.
	Кашляте разбиращо във шепи сред стените млечни —
	с нескончаеми надежди бързате да ме спасите.

	Вие сте добри — говорите ми весело и ведро —
	и не се съмнявам в думите ви хрисими и гладки,
	и с ръцете си като на болен давате ми щедро
	плик със портокали и бурканче с ягодово сладко.

	И благодаря ви, но не сме ли всички оковани
	от безсмислени амбиции, вражди и сметки жалки.
	И насън в апартаментите под спалните юргани
	чуваме затворите на металически ключалки…

	В повторими денонощия — непоносима болница
	пие от живота ни най-хубавата нежна сила,
	а душата ми е свикнала да бъде руса волница
	и да броди жадно в буйния цъфтеж на хлорофила.

	И да търси доверчиво обич от ръце и устни
	като оня жаден извор, сбрал човешката гълчава,
	но в просторните ни стаи все ще тегне нещо пусто
	и най-сладостният плод в живота ни ще нагорчава.

	Е, довиждане… Очакват ви проекти и проблеми.
	Пожелавам ви изгодно утре да ги разрешите.
	И оставам да живея в болничното свое време,
	докато открия лек — от смърт да ни спаси душите.
P$
