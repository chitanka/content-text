P>
	Ти — мое Начало — от слово към дело,
	от дело към слово човешки звучи.
	Над пътя му слиза небето отново
	и грее с разумни и топли очи.

	Дори да ме следват
	предчувствия смътни
	и в мене да плачат жестоки беди,
	и бурята с облаци
	тежко да тътне —
	аз зная, че дишат във мрака звезди.

	И нощем, и денем в света им изцяло
	живее загледан човешкият род,
	и делнично време,
	от гръм разцъфтяло,
	кове на земята ни звездния плод.

	И стенат в усилие моите жили.
	Набъбват в душата ми древни деди
	и мене за пътя
	не друг ме поживи,
	а земната кръв, придошла от звезди.
	Заслушан във свода,
	натегнал от бури,
	загледан нагоре към светлия прах —
	през буйни гори и орлови клисури
	из Българско пеш пътешества монах.

	Вървеше в просторна
	великденска вечер
	с тоягата дрянова, кипнала в сок,
	и беше все пътник, на вяра обречен.
	Вървеше почти до небето висок…

	Той род
	за родина
	в нощта разтревожи.
	Над тази пробудена слънчева пръст
	да грее след туй
	от револвера с ножа
	за клетва
	най-святия
	български кръст.

	И днес на Апостола мъжката клетва
	душата ми срива със сини води —
	да жъне от делника своята жетва,
	запътен пеша
	към безсмъртни звезди.

	Какво с мен се случи?
	Дали ме обърка?
	Защо не потърсих уют досега?
	Защо на реката планинската мъка
	тече укротена сред пясък в брега?

	И с бели салюти черешови клони
	през моето утро в стъклата гърмят,
	а сития свят
	от себични закони
	все тъй си светува,
	но без да е свят!

	Привикнахме с вещи и лични възторзи
	да чоплим живота,
	а шепнем за дух
	и всеки след хиляди празнични пози
	за вятър от лаври напряга пак слух.

	А в кладите —
	слово и дело — в Начало
	изгаря в едно, да не бъде тъма —
	да бъде
	ей тази
	светкавица бяла
	с юмручната правда
	след миг
	на гърма.

	В душите ми белег —
	трицветен и сърмен —
	расте,
		не зараства
	и вечно боли,
	защото е рана
	и дълго е кърмен
	от лютите мълнии
	в черни скали.

	И дъх да не стига —
	земята прескитал —
	пожизнен е белега в мойте гърди —
	единствено с него, родино, съм жител
	на твоите ярки
	горещи звезди.

	И пеш към звездите под облак тревожен
	аз нося в ръцете си шепа от сняг,
	която загребах
	от синия Рожен
	да хвърля край гордия Дунавски бряг.

	Вървя и в шума на планинската сянка
	живота пак тайнствен
	кипи поривист —
	Тук точи зъба си студен пепелянка,
	там диша със корен небесния лист.

	И преспа от мрамор
	в крайпътните храсти
	белее на хълма. Какво е било?
	И плахо пристъпям. На святото място
	звездица е слязла над младо чело.

	И топлото ехо на звездни балкани
	повтаря залутан през времето глас,
	и в мен тържествуват,
	белязани с рани
	Паисиев порив,
	Вапцарова страст.

	Тъй грее небето с копнеж по челата,
	над нашите пориви бдяло нощес,
	и тъй съществува в духа на делата.
	Ти —
	дух на звездите —
	в живота ни влез!

	А мъдри наставници шепнат уроци
	и вечно на примери всеки е вещ.
	Зад мене се хилят небесни пророци:
	„Ей
	вижте —
	върви към звездите
	пак пеш…“

	Докрая! Напук на блюстители строги,
	пак дръзко нагоре изправям глава
	и чувствам
	как яркия,
	буйния огън
	разгаря
	човешките ми сетива.

	И чувам с дълбоко и глухо кънтене
	как мрака просторен
	изгарят звезди,
	и раснат
	към тайнството
	будни антени
	в праха на далечни и умни следи.

	И лумват огньове.
	В кръга им прасветъл
	проблясва трева
	и трепери крило,
	и на просълзените
	черни дървета
	опирам горещо
	и будно чело.


	И тръгвам нататък… Пътувам разнежен
	към тебе — __Родино__,
	към теб — __Свобода__,
	и слушам напролет как буйно и свежо
	тече размразената снежна вода.

	И утрото тръпне от хорове птичи,
	и в сините взривове преди деня —
	аз пеш към звездите
	възторжено тичам
	да взема от тях
	и за нас светлина.
P$
