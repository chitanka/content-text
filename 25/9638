P>
D>
	На Йордан Милев
D$

	Винаги живеех мълчаливо,
	свит от лакътя на шумен ден,
	дето даже облакът излива
	гръмките си укори над мен.

	И мъже в безименната проза
	(без да се познаваме дори!)
	укоряваха, че бил съм този,
	който трябва да благодари.

	За какво? Не бях им искал
	нито вяра, нито пък имот
	и не бях им длъжен с риска
	на единствения мой живот!

	Ровеха в душата ми небрежно
	с рентгенови синкави очи
	да се стапя пламъчето нежно
	и от мъка да се помрачи.

	И се лутах в неуютни нощи,
	но и там към висшата им чест
	чакаха да пратя с бърза поща
	благодарствения си адрес.

	Носех в утрините доверчиво
	синьото небе на две слънца
	и животът ми горя горчиво
	между каменните им лица.

	И болях, но късах независим
	примките на техните лъжи.
	На такива и светеца хрисим
	непременно грях ще им дължи.

	Страх ме е, че няма да залезе
	тяхната безукорност с деня.
	Знаеш ли, че с укора си тези
	в други търсят своята вина?
P$
