P>
	Ти ще идеш сред тях, неразбиращ и весел,
	като хвърлена капка от вятъра луд,
	непохватно косата си с пръсти заресал
	ти ще влезеш сред общата врява нечут.

	Ще те срещнат
			с прегръдки,
						с гълчава стоуста.
	Продължителен дъжд над града ще вали.
	И от техните приказки — болни и пусти —
	всички думи ще бъдат студени и зли.

	Може някой, облегнат на твоето рамо,
	стара мъка да чопли с пиянски сълзи
	и забравил за своите дълги измами
	да говори за хубост — о, Боже, пази!

	И над тяхното — дан от лозарите вино,
	и над техния — дар от жътварите хляб —
	ти ще слушаш добър,
	ти ще гледаш невинен —
	посред шумната сила — безсилен и слаб.

	Нейде около тази жестока трапеза
	сякаш моята сянка превита седи.
	По-добре е навреме навън да излезеш,
	дето дишат звезди и прииждат води.

	Там в просторната хубост, огряла лицата,
	тръпне макът, понесъл червени венци.
	Ти пътувай към хората с думи сърцати
	и се лутай след ехо на влажни щурци.
	Аз наскоро, привърша ли грижите пътни —
	ще развея из облака руси коси,
	и ще шепна безгласно:
	„Това е синът ми.
	От бездушните своето време спаси.“
P$
