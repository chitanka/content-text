P>
	Аз дремях. И някаква химна небесна
	се чуваше. Звукове райски, свети
	унасяха мойте крилати мечти
	в предели неземни, във област чудесна.

	И тоз свят бе нов свят и нямаше край.
	И сенки въздушни край мене летеха
	с крила на силфиди, с лазурена дреха,
	цветущи и красни, кат ангели в рай.

	И ази бях странен в тез крайща далеки
	и таз химна нова не бях чувал аз,
	и станах на облак, и плувах без глас,
	и срещах се в пътя със нимфите леки.

	И фърках в блаженство, и чудех се сам.
	И всичко туй мислях за райско виденье;
	а нимфите бягаха мили, засмени
	и поздрав любовен ми пращаха там.

	И повеч, и повеч познавах ги ази,
	по техния поглед, усмивка, игра,
	и виках: „Фелица!“ и шъпнях: „Зихра!“
	и исках да бацна крила им тогази.

	Но аз се разбудих сред таз чудна гледка.
	Навън по полето отдавна бе нощ;
	а райската музика чуйше се йощ
	от тихата стая на мойта съседка.

@@	Хисар, 14 юли 1882
P$
