P>
	В бялата болнична стая със бял радиатор
	бяло е даже леглото и бели чаршафите,
	в бяло се блъска в прозорците синият вятър,
	в синьо белее водата, застинала в чашата.
	Слизат в очите ми бели и сини пожари,
	в кладенче стапя се бялото, гърчи се синьото —
	късам от сините пламъци на минзухари,
	падам от жажда по белите дюни в пустинята.
	Толкова мили и минали тайнства излишни са —
	дяволи нейде с рогата къде са ги взели?
	И термометърът пука под моята мишница —
	тичат наоколо капчици сини и бели,
	бягат забързани дребни уплашени мравки,
	пръскат се бели и сини живачени топчета —
	в белия сън на кокичета,
	в синия сън с незабравки —
	буря ли иде, та тръпна в леглото си вкопчен?
	Плъзва в устата ми топлата кръв с боровинки
	и по горите с червените капки се плиска.
	Шепнат си облачни бели и сини снежинки:
	„Изход летален, завийте го, има ли близки…“
P$
