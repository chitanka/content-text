P>
D>
	На Галина Григорова
D$

	Тоя дъжд, над живота ми с облачна мъка дошъл,
	пак се стича от остри студени светкавици зъл,
	кърти глухия облачен ден с гръмотевична бяс
	и се лее над нас, и се гъне от тъмна несвяст,
	и едва ли край Шумен, над Кьошкове с тежка тъга
	може скоро да спре лекомислена пъстра дъга.
	И от месеци сякаш, несдържан и тъй невалял,
	пада дългия дъжд, избуял от разчувствана жал,
	тегне в птици и камъни, в клони и лишеи свит,
	хвърля гъстите мрежи високо в гористия рид
	и не мога да спра да го слушам в бездънния ден
	как събаря цвета на възторга ми бял и зелен.
	Ти прости ми за вчера, прощавай за утре и днес
	и за всеки неискрен понякога поглед и жест,
	и за моята нежност и грубост прощавай, прости.
	Но с попукани от гръмотевици мокри пети
	крачи дългия дъжд, от студени светкавици зъл,
	покрай Шумен, над Кьошкове, с облачна мъка дошъл,
	тоя дъжд от живота ми с устни, с душа приеми
	зарад оня, под който ще бъдем безкрайно сами.
P$
