P>
#	ПРОЛОГ

	ЕТО МЕ, ЗВЕЗДИЧКЕ! ЛАЕ КУЧЕ
	и не помня неговото име,
	и над мен луна безстрастно суче
	светлина от слънчевото виме.

	Дълго пътешествах, падах, страдах
	и по снежни пътища се скитах,
	и напролет рано — за награда —
	газех хладното сребро в реките.

	Дъвках детство като черен залък
	по сиропиталища, в градчета.
	И за някои останах малък,
	и по навик викат: „Хей, момчето!“

	Свикнах ли? Едва ли! Търся още
	думичка, която да е трудна,
	сънищата да тревожи нощем
	и за нещо светло да ме буди.

#	1.
	ДНЕС ПРИЯТЕЛЧЕ С ЛИЦЕ ЩАСТЛИВО
	пак ме тегли към кръга си шумен.
	Вечер, който чашите налива
	все е най-най-талантлив и умен.
	Идвате — усмихнати, прекрасни,
	вечно спорите около мене —
	все от непризнание нещастни
	и от неразбиране сломени.
	Все не ви достига
				пост и длъжност
	и в България не ви е волно —
	затова духовната окръжност
	на „Москвича“
			сменяте със „Волво“.
	Все по-важни приеми ви чакат
	вие да създавате прогреса —
	всъщност,
			по класически,
					със лакът,
	защитавате си
				интереса.
	Вашата Родина е човечество,
	построено във бригадни групи —
	да ви храни,
			гении на Отечеството!
	Кой у нас успя да ви излюпи?

	Кой ще ви събуди да разкъса
	вашата изтънчена въздишка,
	щом и в ужаса на земетръса
	търсехте
		спестовните си книжки!

#	2.
	СВОЯ СТИХ НЕ С РЕПЛИКА ЗАПОЧНАХ,
	но това с мнозина
				днес се случи —
	затова пред къщата ми, точно
	тази вечер ме залая куче.

	(Мило, аз се губех, не пораснах
	между вяли думички, омрази,
	а пък ти все тъй прекрасно
	сънищата майчини опази!)

	Ето мама, побеляла страшно,
	изпитателно към мене гледа.
	Победителят с обувки прашни
	свикна да се връща без победа.

	Докато се скитах под простора
	и ме блъскаше живота хитър —
	тя е шетала сама по двора
	и е чоплила с ръце лехите.

	Добър вечер, мамо! Влизай, сине!
	И нататък всичко е познато —
	с буйните тревисти клавесини
	вън щурци тревожат тишината.

#	3.
	ПАК ПРЕЗ СЪНИЩА И МИСЛИ ПУСТИ,
	през безсъници и изнемога —
	шепна с възмъжалите си устни,
	търся дума тежка, дума строга.

	Опознах другари и любими,
	трудих се в деня
			сред прах и проза
	и за поетичните си рими
	не очаквам лавър или роза.

	Тичах непослушно през житата,
	макове край пътищата ронех
	и настъпвах не змия с петата,
	а ръждясали в дъжда патрони.

	Хора с тежките жътварски длани
	бързо минаха покрай Огоста —
	тъмен кум на сватба ги покани
	с вино кърваво да ги нагости.

	Живите от тях, които гледам
	стъпват тук и там
				по селски двори
	и на митингите за победи
	с кашлицата старческа говорят.

	И си мисля, че кръвта отдавна
	все по изтънелите им вени
	е изтекла тихичко и бавно
	вьв пръстта — да бъде оплодена!

#	4.
	ДНЕС ЖИВЕЯ, РАЗГОВАРЯМ, БРОДЯ,
	пиша лесните си репортажи
	и не мога още на народа
	думата си истинска да кажа.

	Все интелигентно и нечуто
	стъпвам по опушени купета
	и работническо влакче сутрин
	озвучава весело полето.

	Диша в утрото животът буден
	посред глъчка, трясъци и сажди
	и от този хаос многолюден
	простичко доверие се ражда.

	Както в пещите сурова руда
	кипва от металното богатство —
	тьй сдружава ни деня отруден
	в спойката на истинското братство.

	Ален мак от делника откъснал —
	светлина от Козлодуй ще взема,
	за да мога в часовете късни
	да я върна в строфи на поема.

	И навред — далече и наблизко
	с белите палатки по оврази —
	синеблуза армия се плиска
	и строи в деня Хаинбоази.

	Тези проходи в душата светят
	и горят с магическата сила.
	Шепнат устните ми свята клетва:
	„Ти си земен рай, Родино мила!“

#	5.
	И ОТНОВО БУЕН ДЪЖД ПРЕЗ ЮЛИ
	разлюлява клоните зелени.
	И на двора, в детската ми дюля —
	смеят се слънцата на вселена.


	И земята тръпне моя… моя!
	Побеляват сенки.
				Пътя стръмен
	пак ме чака…
				И пред път се моля
	на тревичка и на облак тъмен.

	И се моля на цветя и плитки
	от крайпътни храсти, и на стрехи,
	и на тази скромна пирамидка
	да не доживявам до утехи.

	Бистрия дъждец отърсил с длани
	пак сьм пътник
				и дъхът ми спира —
	пред заоблени от сняг балкани,
	под които глъхнат вълчи дири.

	А пръстта дими и с пьлни шепи
	пия в извори вода прозрачна,
	и с очи от светлината слепи
	искам пак за нещо да заплача.

	После теб, Родино! Песен литва
	и мъже пред Дунав думи сричат.
	И Околчица е храм молитвен,
	в който трябва да се коленичи.


#	ЛИРИЧЕСКИ ЕПИЛОГ

	ПОД ЗВЕЗДИЧКА —
				БОДЪР И ВЪЗТОРЖЕН
	бързам днес
	през краткото си време —
	утре в две-три страници да сложа
	тази незавършена поема.

	И тече животът — гасне ручей,
	но гърми под преспите водата
	и се блъска в порива стозвучен
	с лудия копнеж към свободата.

	В дните като капка заблестяла
	със трицветен накит под простора —
	ще се пръсна в светлината бяла,
	но ще падна в ручея ви, хора!

	Приемете ме добър и нежен,
	даже и обречен на забрава —
	като шепа рехав сняг от Вежен
	и роса от дунавска дъбрава.

	И по устни — от сина към внука —
	ще се скитам в дните поривисти,
	ще осъмвам на хайдушка бука,
	ще шумя в дьбиците разлистен.

	И ще стихна в шепот на тинтява
	без да търся почести, заслуги.
	Песента ми незавършена остава,
	за да я подемат утре други…
P$
