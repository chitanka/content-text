P>
	Тази вечер татко ми наблизо ходи,
	диша в стаите и расне в тъмнината
	и под стъпките му тихо скърца подът,
	сякаш къщата сега е непозната…

	Чух го да си идва, хлопна се на двора,
	но не е по мярка ключът на бравата.
	Как е влязъл вътре да ме заговори
	и защо замислено е свел главата?

	И къде ли в пътя вятърът го духа
	в тази пролет с нетърпение зелено?
	Устните му от росата мръзнат глухо
	в дълга самота до днес несподелена.

	Пак е пътешествал нейде и ме буди,
	но е тъй потаен… В стаите се лута,
	че за тази къща цял живот се труди
	с обущарските калъпи върху скута.

	Все ми е тревожно… Звуците се сипят,
	докато гъстеят клоните на здрача
	и оттатък майка ми в нощта изхлипа,
	с мъката дори насън да си поплаче.

	Тъй се мятаме сами из самотата.
	Жадни устни спомена за тебе смучат,
	но помни все пак, че пред вратата —
	под черджето, татко, още грее ключът.
P$
