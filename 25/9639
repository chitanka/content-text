P>
E>
	Ще кажа на татко!
@	Владимир Попов
E$
	Тъй се случи и с тебе, и с мене се случи,
	с милиони деца ще е вечно така.
	Но с години се стегна, набъбна в юмруче
	мойта нежна и слаба детинска ръка.

	Та отдавна оттук отпътува баща ми.
	В тънко облаче нейде задъхан се скри
	и без него пораснах за първите драми
	в тия детски и възрастни вече игри.

	Заиграхме се, брат! Много мъка ще видим.
	Как ни биеха през междучасие, в клас?
	Колко пъти разтърсен от сълзи, обиден
	срещах силен юмрук вместо дружески глас?

	Но не сгънах от тежкия удар гръбнака.
	Стисках в сиропиталище твърдо уста
	и от боя не паднах до днес, не заплаках,
	че си нямах за жалване вкъщи баща.

	Как в оная мъглива разкашляна влага
	носех дрешки, закърпени с едрия бод,
	и край пътя ме срещаха силни синчаги
	да ме свикват с покорството в тоя живот.

	Идват, плъзват сега хлапетия надути,
	взели здрави юмруци от бащински сой,
	и пак нашите жалби остават нечути
	в тоя делничен, дълъг, безмилостен бой.

	Затова непрекъснато с удар отвръщам
	и юмрукът ми в техните зъби кънти.
	Нека кажат на своите татковци вкъщи
	да го носят на свойте големи бащи.
P$
