P>
E>
	За освещението на Скобелевата реална гимназия във Видин на 11 май 1883 г.
E$

	Във войната ти остави
	памет славна и богата,
	твойто име вред се слави
	и приказва по земята.

	С теб Русия бе честита,
	горда, силна и могъща.
	Теб народът китки сплита,
	с плач изпраща и прегръща.

	Твойто сърце бе благато,
	ти имаше мисли свети:
	да се бориш за правата,
	да разкъсваш рабски цепи.

	Окол Плевен, Вита, Шипка
	ти разкъса наште цепи.
	Твойта храброст в всяка битка
	от певците е възпета…

	Нии помним твойте речи,
	що във Сливен ти изрече:
	„Пазете си свободата…
	Аз съм сявга с вази, братя!“

	Твойта ранна смърт потърси
	надеждите на Русия:
	ти почърни всите руси
	и разплака България…

	Видин днеска в твоя слава
	на музите храм открива.
	Нека в нашата държава
	твойта мисъл той съкрива.
P$
