P>
D>
	На Воймир Асенов
D$

	Рано зимата с облаци тежко надвисна
	и вървя със разкрачена бавна походка.
	В мойте нощни възторзи ли пак съм улисан,
	или майка говори ми тихо и кротко?

	И гласът й трепти като сняг над жарава.
	В тази столична дълга и пуста неделя
	аз не чувам гласът й, на хора разправям
	свойта буйна и бяла тъга по Предела.

	И защо? С друго мога ли да ги покъртя?
	Те живеят затворени в крепостни къщи.
	И до болка познават за себе си пътя,
	но към чуждата болка не се и обръщат.

	Ето — идват към мене. Кой вятър ги духа?
	Дълго спорят, забравили благата дума,
	а над мойта Беласица
	в утрото глухо
	пукат кестени
	като кафяви куршуми.

	Аз вървя и потъвам в дълбоки пространства
	с тоя лек и повърхностен сняг в януари.
	Зная колко излишни са тези познанства
	и как трудно с приятели път ще те свари.

	Но щастлив съм — снега, щом над мене разгърне
	върху стрехите лъскави ледени саби.
	И се чувствам дете, като коледно зърно,
	от което ще вкусите болката в хляба.
P$
