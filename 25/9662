P>
#	ПРОШКА

	Мислех си, че царство ще е тука,
	но по улиците в обедния прашен здрач —
	тласкан с фарисейската омраза на юмрука
	пръв ще срещна мечът на бездушния палач.

	Крачат неотменните войници на Агрипа
	да ме причестяват с комката на кървав хляб.
	И душата ми сама в пустинята ще хлипа,
	докато не чуе глух, докато не види сляп.

	Ето го палачът… И защо смутено идва
	посред дрипави тълпи, натрупани за мъст,
	и сред крясъците на убийствени обиди
	хвърля меча си, с десницата да стори Кръст.

	И ме притеснява, че от бързата му вяра
	лесно се отварят незаключени врати,
	а пък мечът върху двама ни ще се стовари —
	с мойта кръв и неговия грях да опрости.

	И в забравата на млечната небесна плява
	зърното на вярата проплаква в пелени.
	Но защо палачът, Господи, се причестява,
	като нов палач от хората ще го смени?
P$
