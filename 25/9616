P>
	Прикрито в простори на вечери късни —
	то тлее във белите сълзи на свещ,
	увисва над маси с покривките мръсни
	и бърза — за миг, докато разбереш,
	досадно и вяло шуми във стените,
	ветрее се с прах по семеен балкон.
	И после се скита навън в мрачините
	и търси живота с болезнен глух стон.

	То в бързи сезони нехайно се лута,
	бледнее в безсмислени пусти очи,
	и влиза в деня ни жестоко, нечуто,
	и в плюшени сънища нощем мълчи.
	То няма дъха на съдбовни протести.
	В бездушни пространства
	спокойно върви —
	не носи плача от нечакани вести,
	не гази отровени в стронций треви.

	О, мъртвото време… Без нашата воля
	то своите пусти поуки реди…
	И аз през живота вървя и се моля —
	във моите топли човешки гърди
	да стене в сърцето ми глухо, опасно —
	по-страшно от разрив,
	по-силно от взрив —
	до болка прекрасно, до болка неясно
	най-живото време. Така съм щастлив!
P$
