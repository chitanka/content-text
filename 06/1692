P>
	В слънчев ден през пролет късна
	чудна новина се пръсна.
	Вече във гората стара
	е открита автогара!
	Край потоци, по пътеки
	за това говори всеки.
	— Чухте ли! — разпитва Лиса.
	— Чухме! Тази вест ни слиса —
	бъбри костенурка стара, —
	но е нужна автогара!
	Ще пътуваме с децата
	чак до край на гората.
	— Аз пък имам забележка —
	замърмори мама Ежка
	със въздишка и насмешка. —
	Нищо във гората вече
	няма да ни е далече!
	И от гости — щем не щем —
	няма да се отървем!
	— Е-е-е! — мишокът стар възкликна
	и на Ежка с укор викна:
	— Лошо ли е да пътуваме —
	честичко да си гостуваме?
	Зайо Байо пък се муси:
	— Не желая автобуси!
	Без мотори колела
	аз летя като стрела!
	Автобусът как ще свари
	точно мен да изпревари?
	Баба Меца не разбрала,
	идва малко закъсняла:
	— За какво е този шум?
	Не разбира моят ум.
	Кумчо вълчо отговаря:
	— Имаме си автогара.
	Ще се возим с автобуси.
	Няма да дерем кожуси
	из трънаците бодливи,
	здрави ще сме и щастливи!
	— Пак не схващам, Вълчо мил.
	Би ли ми го обяснил?
	Автобусите какво са?
	— Затрудняваш ме с въпроса! —
	Вълчо отегчен се мръщи. —
	Автобусите са къщи —
	със врати и колела
	и прозорци със стъкла…
	Само че да си призная,
	повече за тях не зная.
	Най-добре е да отидем,
	автогарата да видим.
	Стигат горската поляна.
	Среща ги една засмяна
	нова сграда с покрив син
	и със мирис на бензин,
	със бюфетче с вкусна скара,
	с надпис „ГОРСКА АВТОГАРА“.
	Кратък надпис също свети
	над гишето за билети.
	Касиерката коя е,
	всеки може да познае —
	катеричка Рунтавелка,
	пъргава и мила лелка.
	А пък важният Борсук
	ръководи всичко тук.
	Той с пресипнал глас говори
	на глиганите шофьори
	в автобуси наредени —
	бели, сини и червени:
	— Автобус петнайсет шест —
	курс към боровия лес!
	А пък двадесет и три
	ще потегли във зори.
	Крайна спирка: „Пещерата“ —
	чак на края на гората.
	Изведнъж Борсукът спира —
	към пътеката се взира.
	Идват Вълчо и Лисана,
	Баба Меца повлекана,
	Мишо, Зайо, мама Ежка
	със бодливата си дрешка.
	И Борсукът ги посреща
	със усмивка най-гореща:
	— Ха, добре сте ми дошли!
	Ще пътувате, нали?
	Меца казва плахо:
	— Ах! Мене малко ме е страх.
	Кум Вълчан не се страхува:
	— Страх не страх, ще се пътува!
	— Ох, да не направим грешка! —
	се вълнува мама Ежка.
	Мишо смело а прекъсва:
	— Нека в тази пролет късна
	на разходка да отидем,
	цялата гора да видим!
	А Борсука, възхитен, казва:
	— Днес е хубав ден!
	Моля, влезте в автобуса.
	Бързо вози и не друса!
	В него нямайте съмнение.
	Зайко е на друго мнение:
	— Автобуси не обичам.
	Предпочитам сам да тичам!
	С точност може да се каже,
	ще ви изпреваря даже!
	Тръгваме ли! Хоп-пала!
	Литвам пръв като стрела…
	И шофьорът дава газ.
	Пътниците са в захлас.
	Кума Лиса се вълнува:
	— Цялата гора пътува!
	Тичат бор, бреза висока,
	но в обратната посока.
	Кумчо Вълчо трака зъби:
	— Тичат и цветя, и гъби!
	Мишо църка:
	— Леле, майко!
	Где ли е изчезнал Зайко!
	Меца плясва с длани груби:
	— Спрете, Зайко се изгуби!
	Само преди четвърт час
	тичаше встрани от нас.
	Станало е нещо, явно.
	Автобусът спира плавно.
	Вълчо скача незабавно
	и обратно бързо тича,
	в храсталаците наднича.
	С мъничка искра надежда,
	той зад бор голям поглежда
	и намира там под бора
	Зайко паднал от умора…
	Пролет, слънце, хубав ден…
	Зайко байко е спасен —
	спи, до меца настанен!
	Автобусът пак бръмчи,
	бляскат весели очи,
	песен еква над баира…
	А шофьорът тръгва, спира.
	И зад всеки нов завой
	качва пътници безброй:
	пеперуди и мушици,
	бръмбари и кекерици,
	шест козлета, пет сърнички,
	ято сладкопойни птички,
	петдесет бъбриви свраки,
	пет елена дългокраки…
	Всеки пее и танцува.
	Автобусът се издува.
	Клаксонът далеч се чува.
	Цялата гора пътува…
P$
