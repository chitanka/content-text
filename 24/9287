P>
	Слепец ли, боже, толкова години бях?
	Орисан ли — да се намеря чак сега?
	В безброй посоки залудо се разпилях
	и само за завръщане спестих една.
	Баирът тук не вдига чело навъзбог,
	но моето небе на рамо е подпрял.
	До колене е Скът и разкрач е широк,
	а бързеи за два живота ми е дал.
	Просвиря ли отново с крушово листо —
	от „Дайчово хоро“ попукали пети,
	браздите ще прегърнат слънцето добро
	и пролетното тайнство пак ще ме роди.
	В една ластунка черноземът наплоден
	тревясалите ми пътеки е събрал —
	в галоп да срещам изгрева на своя ден,
	за ниви и за хлопатари полудял.
	Да гоня облаци, вихрушки и ята,
	на хоризонта да пресрещам суховей.
	И дирята си да заплитам в мъдростта
	на стародавната легенда за Антей.
	Слепец ли бях — да се прескитвам до сега,
	от колебание завоите да кървят?
	Човек засял ли е поне една бразда,
	за жътва се завръща и от оня свят!
P$
