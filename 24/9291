P>
	Купете си книжка със стихове, моля!
	Две бири тя струва. Почти без пари.
	Поетът е беден живее в неволя,
	но огън божествен в кръвта му гори.

	Купете си! Само едничка! Та тя е
	жив екот от много човешки души.
	В куплетчета прости поетът сияе,
	че весел е той и когато тъжи.

	Ей, вие, с колата! Простете, но спрете!
	Ах, как ме задави сърдития прах.
	Не спряхте. Погълна ви сякаш шосето.
	От словото честно ли имахте страх?

	Госпожо, купете! Коприна и злато
	не струва, а само три чашки коняк.
	Със стих и със рима станете богати!
	Със тях прогонете душевния мрак!

	Да! Блясък. Сияния. Къща голяма.
	Ще купят една. Ще ми стигне за днес.
	Но портата тежка е мрачна и няма.
	Настръхнал и злобен е лаят на пес.

	Купете! Помолва се даже небето.
	Купете! Но мракът в душите мълчи:
	„Тълпа безпросветна!“ Проплаква поетът.
	И връща се тъжен със тъжни очи…
P$
