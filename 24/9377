P>
	Аз зла съм.
	Зла.
	Но взрете се в очите ми.
	Там много мъртви
	чакат ме по здрач.
	Те всяка нощ от Братските могили
	секат във чувствата ми всеки плач.
	И ме здрависват
	със ръце без нокти,
	с крака без пръсти срещат,
	без очи.
	Те питат ме:
	Нали не се прекръсти
	над правдата ни?
	Нищо, че кърви,
	че мята се сърцето болно тежко…
	Изправяй се —
	по-твърда от скалите,
	по-вечна и родилна от борба.
	Целувай, мри,
	задъхана от истини.
	Обичай като слънцето —
	без пристан.
	Глава чупи, ала за връх да бъде —
	нали за туй сме легнали в пръстта.
	Аз зла съм.
	Знам.
	Но взрете се в очите ми —
	там съдник ви е само любовта —
	онази страшната,
	несподелена,
	едничка проверена
	от смъртта.
P$
