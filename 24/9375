P>
D>
	На Николай
D$

	Ще си отида от теб,
	както си отива лятото —
	неусетно, с постепенни промени.
	Най-напред очите ми
	ще си отидат от теб
	и лудо ще настигнат простора.
	Ръцете ми ще разкъсат
	затвора на ръцете ти
	и ще подирят свобода.
	След всичко това мен
	няма да ме има…
	Не знам
	дали с теб ще свърши всичко —
	мечти и нежност
	и любов без граница.
	Но знам:
	последен лист затварям
	на книга, четена
	през страница.
P$
