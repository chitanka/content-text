P>
	Не ме откривай в изгреви и залези,
	в магнитна гръд, във тръпнещи бедра,
	ни в тихата магия на очите,
	във мимолетна шеметна игра.

	Не ме откривай в огъня на мака,
	в разпукнатите за любов уста,
	в задъхан шепот, скътал нейде мрака,
	със нежността на розови листа.

	Не ме откривай в дребните ни свади,
	в понявга недоспалите коси,
	във бръчици работни, изтъкали
	през нощи будни сребърни лъчи.

	Откривай ме в един циментов вятър,
	във весел смях, заплитащ арматури,
	във нежен пулс на ватенките груби —
	мадона съща в днешните гравюри.

	Откривай ме в една момчешка блузка,
	във глас, налитащ винаги на спор,
	в една сълза, когато си отиваш,
	в очи, изстреляли отвъд мечтата взор.

	Откривай ме такава, ежедневна,
	голямото понесла в своя век,
	безкрайно млада, бъдеща и древна,
	безкрайно дръзка, с името Човек!
P$
