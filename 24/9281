P>
	Каква нелепа орис ме споходи
	по пътя към небесното отечество,
	отшелник из вселената да бродя,
	да страдам по изгубено човечество.

	Безкрайно — цяла вечност се надявам,
	и странник тъжен скитам сред тълпите,
	и същността ми бавно вледенява
	от ледения мрак сковал душите.

	Студено слънце — северно сияние
	отблясъци разпръсква по земята,
	ала в сърцата от леда сковани
	не може да проникне светлината.

	И глас в пустиня екне над света,
	от обич натежало откровение.
	Пред светлия олтар на любовта
	сърцето ми изгаря всесъжение…
P$
