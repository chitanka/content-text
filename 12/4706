P>
	Легенди тайни няма в твойте
	пустини диви, глух Балкан!
	Не дремат спомени в усойте
	за стари дни, за слава, бран.

	Без повест дъбите вековни
	стърчат над Искъра дремлив,
	историй, подвиги чутовни
	не шъпне стона му сънлив.

	Напусто в тихите шумаци
	се вслушвам — вила да запей,
	не чакам в тъмните букаци
	русалка да се забелей.

	И никой розов блян за моя
	дух жаден няма в тез места
	и всичката поезья твоя
	е в твойта дива красота.

@@	Юни 1899
P$
