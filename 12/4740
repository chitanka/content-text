P>
	Тъга и непонятен страх и мъка
	притиска ме в гората пуста, глуха.
	Ни шум в листа, ни пиле да зацвръка,
	нито бръмченье — да смути въздуха.

	Ужасен мир — такъв ще е във гроба.
	Ужасна е понявга тишината!
	Такваз ще е в зандана глух на роба —
	но там поне дрънчат му железата!

	Внезапно глас въздуха ням разтресе.
	Вслушах се: бухалът избуха нещо…
	И радост ненадейна ми донесе
	тоз звук, зловещ в мълчаньето зловещо.
P$
