P>
	— Кой из тихата алея
	клони свиснали полюшна?
	Кой злато-листа отвея
	и полекичка зашушна
	сънна погребална песен
	за угаснали мечти?
	— Вечноплачущата Есен
	из алеите лети.

	— Кой притиска с ледни пръсти
	дъх, сърце и стон в гърди?
	Кой с тъги и скръб задръсти
	извора на светли дни?
	Кой през облаци надвесен
	пак прокобва рой тегла?
	— Тъжна бледолика Есен
	трепка с тъмни си крила.

	— Кой, девойко, с горест знойна
	смръзнало сърце залива?
	Кой тъй тайно и спокойно
	радостите ми приспива?
	Кой чертае в пътя тесен
	кръст със кратък чер надслов?
	— Тя — пристъпващата Есен
	на светата ни любов!
P$
