P>
	Мизерията залюля те в свойта люлка
	при първите лъчи
	и на живота под фалшивата цигулка
	танцуваш ти с разплакани очи.

	Нощта е твойта мащеха неумолима —
	безмилостна и зла,
	последний нарцис на душата ти отнима
	и свлича те по черни стъпала.

	Под блясъка на електрическите ламби
	празнуваш вечен грях
	и смееш се така, че ти сама едвам би
	разбрала болката на своя смях.

	Закичила гърди с увехнали циклами,
	сама посърнал цвят,
	завръщаш се дома пияна от измами,
	за да беседваш с гостенина Глад.

	А там виси, уви, над масичката прашна
	портретче на дете
	и в ясний поглед на невинност някогашна
	сегашният ти ужас се чете.

	И все така… А в есента на твойта хладна
	и блудна красота
	ще спре Смъртта, настръхнала и безпощадна,
	пред твоите отключени врата.

	Но щом простре ръка душата ти да вземе,
	тя в миг ще се смути:
	Всесилникът Живот преварил я навреме —
	и ти… отдавна без душа си ти!
@@	«Червен смях», 22 декември 1921
P$
