P>
#	1
	Не бяха цъфнали, не бяха още
	те — белоснежните цветя
	на любовта,
	и дълги дни, и дълги нощи
	очакваха да
	мине тя.

	Но дойде есен златодреха,
	не мина тя, не дойде тя
	и в самота
	през скръбна привечер умреха
	те — нецъфтелите цветя.

#	2
	Порутен храм в забрава тежка тъне,
	разбит кумир край гръмнат дъб,
	стени обрасли в бурени и тръне,
	наоколо пустош, пустош и сън е…
	В душата скръб, пред поглед тъп
	блуждай и гасне спомен скъп.

	Уж ден, а мрак е непрогледен,
	из него демон зъл цари
	и съска там смехът му леден,
	а аз вървя кат призрак бледен.
	Отпред гори и канари,
	отпред пътеки без зари…

	Цветя посадих, а събрах коприва,
	отърсих истини — навред лъжи;
	любов разпръсвам — злоба ме облива,
	запаля свещ — тъма ме пак обвива…
	Глава тежи, душа тъжи —
	душа ми кой ще освежи?…
P$
