P>
	Желязна бе твоята броня —
	в желязо духа обкова
	и твърдо стоя ти на коня,
	изправила в подвиг глава.

	Гореше над теб небосклона,
	пробляскваха мълнии зли
	и удряха в светлата броня
	вихрушки от вражи стрели.

	Нощта беше пълна с хиени
	и болка душа ти смрачи,
	а чакаха в теб устремени
	разискрени жълти очи.

	Но ти беше с броня железна,
	но камък бе твойто сърце,
	и мина над черната бездна
	неспуснала в немощ ръце.

	И стихват днес бури метежни,
	и милват те първи лъчи —
	земя на душите безбрежни,
	на гордите сини очи!
@@	«Народна армия», 10 март 1923
P$
