P>
	Връхлете като вихър безчислений враг
	над Парижката бурна комуна
	и борците последни студеният мрак
	с окървавени устни целуна.

	Милионният град, разорен и пламтящ,
	безнадеждно затихнал е вече
	и над него привежда се в траурен плащ
	мъдрооката пролетна вечер.

	Барикади срутени, бездушни тела,
	пустота и кошмар безпощаден,
	а от сградите гледат разбити стъкла
	със очите на череп грамаден.

	И върви Делеклюз зашеметен, но горд,
	със походка безумно спокойна,
	и в душата му стихва последен акорд
	от гръмовната музика бойна.

	Там — отсреща — Смъртта, притаена, мълчи,
	притаен е и враг многоброен.
	Ще ги зърне той смел, ще ги зърне в очи
	и ще падне студен и спокоен.

	Посред трупове братски, през дим тъмносин,
	сякаш жертва на огнена клада,
	Делеклюз се изправя велик и самин
	над обляната в кръв барикада.

	Среброкос, величав, цял обгърнат в лъчи,
	той изправя челото си гневно,
	той се взира напред и настръхнал мълчи,
	като някоя статуя древна.

	А куршумите шепнат му припев зловещ,
	озарява го блясъкът ален
	и Париж го прегръща чрез всеки гърмеж,
	и целува го с привет прощален…

	И след миг само той, все тъй хладен и горд,
	грохва мъртъв при своите братя
	и душата му трепва с последен акорд
	от великия химн на борбата.
P$
