P>
	Цветущата моя фантазия
	ме води по приказен път,
	в Европа, Америка, Азия
	мечтите безплатно летят.

	Безумно от мен са обичани —
	безумно и с порив един
	и тежките нимфи в Казичане,
	и леките дами в Берлин.

	С надежди макар разнебитени
	кат деветгодишен балтон,
	летят към Парнас младините ми
	под девствено чист небосклон.

	В среднощните зимни виелици
	запалвам аз свойто сърце
	и моята младост весели се
	и грее смразени ръце.

	А сутрин светата фантазия
	сразява стомашния зов —
	пред някоя женска гимназия
	закусвам си кифли с любов.
P$
