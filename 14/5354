P>
	В полунощ пред заключени двери
	аз стоя непризван, непознат
	и в ръцете ми гневно трепери
	съдоносният яростен млат.

	В беломраморни охолни зали
	лъкатушат светлинни вълни —
	несмутени от робски печали,
	веселят се мъже и жени.

	Пиршеството на празник разблуден
	увенчано е с мрачен разкош
	и всечасно през блясъка чуден
	се оглежда настръхнала нощ.

	А надмогнал студената бездна
	и вълните на кървав потоп,
	аз повдигам десница железна
	и велик съм, защото бях роб.

	През години на черна нерадост
	възмъжах и обжарих гърди;
	в знамената на моята младост
	мъдростта на теглата ми бди.

	Разбунтуван кат луда стихия,
	ще разбия заключений вход,
	с тържеството на властен Месия
	ще руша и създавам живот.

	А в зори, сред възторжени песни,
	ще протегна аз груби ръце,
	и високо, високо ще блесне
	светлината на нежно сърце.
@@	«Червен смях», 31 юни 1921
P$
