P>
	Сред дворците ви трепнат разцъфнали вишни
	и доволството блика навред,
	но защо са печални трапезите пищни
	и защо властелинът е блед?

	Безутешни са вашите светли градини —
	пролетта ви орося в сълзи,
	и зловещата сянка на бурни години
	неотлъчно и властно пълзи.

	Първомайския блясък е страннозлокобен,
	вред земята тресе се, дими,
	и пред вас, изпод тежкия камък надгробен,
	страховита закана гърми.

	А редят се тълпите бездомни и боси,
	над стъгдите разлива се рев.
	Като облак високо, високо се носи
	и боботи червеният гнев.

	Той възбликва сред робските черни талази,
	запламтя посред бранни поля —
	из ония полета, където полази
	огнелика червена струя.

	А от него сега потъмнява лазура
	и убийците тръпнат навред;
	не затихва, не млъква великата буря
	и люлее се стария свет.

	Безутешни са тези разцъфнали вишни
	и в златото ви гибел се крий —
	над палати, казарми и пирове пищни
	днес червеният призрак се вий.
P$
