P>
	Ний сме весели бродяги,
	ний сме влюбени в света
	и сред смях и песни гоним
	свойта хубава мечта.

	В колесницата на Бакхус
	сред стаканения звън
	ний прегръщаме живота
	в някакъв неземен сън.

	Не достигат нас вълните
	на житейското море,
	ний сме волнокрили чайки,
	ний бездомни сме царе.

	Наште радости съдбата
	не е в сила да срази,
	ний се смеем и когато
	трябва да текат сълзи.

	Ний не мислиме за утре,
	ни за ад и ни за рай,
	нас не стряска, не тревожи
	на живота тъмний край.

	Ний живеем вечна младост,
	ний живеем шумни дни,
	дните ни са чисти, леки,
	както джобовете ни!

	Ний сме весели бродяги,
	ний сме влюбени в света
	и сред смях и звън стаканен
	гоним хубава мечта.
P$
