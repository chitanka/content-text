P>
	Милюков, Чхеидзе и Керенски
	далеч Романова пратиха;
	бездомниците съглашенски
	прибраха си го с горест тиха.
	Яйце в Русия се снесе
	Великден армаган донесе —
	Христос воскресе!

	Уйлсон след дълги, громки речи,
	в долари всичко кат пресметна,
	записа се в тефтеря вече
	на сбирщината разноцветна;
	и той се в кашата намеси,
	и той яйце голямо снесе —
	Христос воскресе!

	Викторио гуши се в ботуша,
	бълнува, вижда той миражи:
	че е изличен от рабуша,
	че Хинденбург ей на ще каже,
	през Алпите кат се надвеси:
	„Започвам веч! Редът ти днес е!
	Христос воскресе!“

	Яйцето земно аленее,
	отвред го цапат разни четки,
	а горе Саваот бледнее,
	хептен обърка свойте сметки.
	Мира Великден не донесе,
	отникъде се не разнесе:
	„Мирът воскресе!“
P$
