P>
	Аз искам тихичко да отзвъни
	прощалният камбанен звън
	и пролетният светъл сън
	да погребем в неведоми страни
	под мрамора на вечната разлъка.

	И разпилял златистия прашец
	на утринните си мечти,
	в среднощ край вашите врати
	да мина бледен като чужденец,
	усмихнал се през тъмната си мъка.

	Над мене нивга вишните с привет
	и тиха скръб да не шумят.
	И месецът над моя път
	да не възпре загадъчен и блед,
	посребрил ярко спомена за теб.

	И там — край мраморния саркофаг
	на развенчаните мечти
	последен цвят да прецъфти
	и нека с ужаса на вечен мрак
	да ме целуне моя черен жребий.
P$
