P>
	В полунощ по стъклата девица незрима
	е докоснала с шепот уста —
	по стъклата дъхът на безцветната зима
	помразен е в сребристи цветя.

	А след пир, а след звън пак самотен и бледен
	приюти ме безмълвна тъма
	и под черно крило угнетен и приведен,
	препрочитам далечни писма.

	И възкръсват пак празнични приказки чудни,
	незабравена химна звучи
	и преплитат над мене лъчи изумрудни
	опечалени морни очи.

	Но в света любовта е усмивката сетна
	на поронена златна звезда
	и проблеснала, гасне над нас мимолетна
	с огнелика предсмъртна следа…

	И напразно редят се миражите тленни,
	призовали назад пролетта —
	в полунощ по стъклата блестят помразени
	сребросини бездушни цветя.
P$
