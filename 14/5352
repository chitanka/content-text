P>
	С оковани крила днес земята ни ражда,
	оковани с неволя и делнични дни,
	а гори сред душата ни вечната жажда
	за простор, красота, висини.

	Из града — тези улици шумни и сиви,
	де живота безумно крещи,
	на село — в тишината на буйните ниви —
	нас опиват ни странни мечти.

	Като звън на далечни, грамадни камбани,
	като гръм на стихийни вълни,
	свободата зове непрестанно сърца ни
	към лазура на нови страни.

	В миг крилата за полет безумен потрепнат,
	в миг в очите искра заблести,
	и акорди на музика странна зашепнат:
	«Полети! Полети! Полети!».

	Младостта запламти в многоцветни огньове,
	младостта призовава часа —
	тоя час на размах, на разбити окови,
	тоя час озарен с чудеса.

	А в пожара на тия копнежи сърдечни
	свободата за пристъп звъни,
	и отекват гърмовно простори далечни:
	«Светлина! Красота! Висини!».
@@	«Младеж», 9 юни 1922
P$
