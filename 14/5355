P>
	Да спрат фабричните комини
	и всеки черен труд да спре,
	и туй намръщено море
	от морни роби и робини
	да озари и приласкай
	усмивката на първи май!

	Зората пурпурна вестява
	смъртта на тягостната нощ
	и новий ден с всевластна мощ
	горите тъмни озарява.
	И всеки негов лъч сияй
	с победен зов на първи май.

	О, морни бледолики братя,
	камбанен зов лети над нас,
	вестяващ онзи светъл час,
	когато в огнена разплата
	победата ще увенчай
	пламтящий меч на първи май.

	Когато в черните грамади
	на рухващия кървав храм
	ще изградим, сред дим и плам,
	сред трупове и барикади,
	с тържествен химн на първи май
	очаквания земен рай…

	Да стихнат трепетните грижи,
	о, морни братя и сестри,
	и отдих свят да зацари
	в прихлупените мрачни хижи.
	И нека в тях да възсияй
	усмивката на първи май!
@@	«Червен смях», 1 май 1920
P$
