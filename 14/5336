P>
D>
	На тютюноработничките — безбройните робини на жълтата царица — туберкулозата.
D$

	Над сънния Люлин, прибулен
	с воала на здрач тъмносин,
	безоблачен залез запали
	сред своите тайнствени зали
	пожар от злато и рубин.

	И привечер летна наметна
	пак с траурен плащ рамена,
	градът приюти се в тъмата
	и тънка позлата в стъклата
	разля се на плахи петна.

	* * *

	А сред избичката мрачна, мрачна като робска орис,
	стара ссухрена женица бди над дървений креват;
	пак очи с очи се срещат и премрежени от горест,
	търсят призрака нечакан — тъй незнаен, тъй познат.

	А сред избичката мрачна тази вечер е последна,
	знаят го душите неми, знаят го и двете те:
	призрак властен и злокобен дебне тук с усмивка ледна
	и за бледата девица черна мрежа той плете.

	* * *

	И лежи тя все тъй скръбна, бледолика,
	тя — дете, познало старостта;
	влажният й теменужен поглед блика
	горестта на есенни цветя.

	Восъчно лице потънало сред гъсти,
	гъсти черносмолени коси,
	а ръката с тънки кехлибарни пръсти
	леко през завивката виси.

	Върху масичката в трепети безсилни
	лампата мъждука и дими
	и ритмично съска старият будилник,
	сякаш ситен зимен дъжд ръми.

	През прозорчето заглеждат се очите —
	вън живота празнично кипи,
	през прозорчето ухаят пак липите —
	ароматни цъфнали липи.

	* * *

	Ала демон зловещ е записал
	смъртен знак по смрачено чело
	и гнети безпощадната мисъл
	като тежко оловно крило.

	Тази нощ, тази нощ сребролунна
	и осеяна с бледи звезди,
	вледенени уста ще целунат
	изтерзани до болка гърди.

	Тъй е тежко, зловещо, печално —
	задушават се морни гърди
	и навън на кола погребална
	сякаш жълтия призрак седи…

	* * *

	А млада, толкоз млада тя е още!
	Обича в тоз живот и тя
	и нежността сребриста в лунни нощи,
	и огнения химн на любовта.

	Но с дъх отровен фабриката хладна
	погуби свежи младини
	и ето: вече хищница нещадна
	челото в смъртен полъх вледени.

	Души я някакъв гигант стоманен
	до черна каменна стена…
	Навън ти, призрак мрачен и неканен!
	Навън!… О, въздух, въздух! Светлина!…

	* * *

	В миг изправя се тя смъртно бледа,
	тежко диша морна гръд,
	трескаво очи горят
	през косите, пръснати в безреда.

	Вик злокобен и сред полумрака
	стихват горестни слова —
	в ужас свежда тя глава,
	в ужас старата жена проплаква.

	Върху бледи устни бавно плъзва
	кръв на алени петна
	и сноп жълта светлина
	сред безжизнени очи помръзва…

	И все тъй ритмично будилника съска,
	в гласа му злорадство звучи
	и мътната газена лампичка пръска
	студени, печални лъчи.

	А вън, пред прозорчето, с празничен крясък
	минават бездушни тълпи,
	а вън, посребрени от лунния блясък,
	лъхтят ароматни липи.
@@	«Работнически вестник», 15 юли 1922
P$
