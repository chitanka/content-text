P>
	Берлин го помни и навеки ще го помни
	в онези дни на свойте бури главоломни,
	когато в боен ред
	вървяха полк след полк из улиците шумни
	и речи, музики и тържества безумни
	отекваха навред.

	Тогава огнедишащият демон на войната
	по цялата земя развял бе знамената
	на свойта страшна мощ.
	Слепци, поведени от хищници-хиени,
	звънтяха сабли и летяха настървени
	из кървавата нощ.

	Като чудовище огромно и свирепо,
	Берлин настръхна в своето безумство слепо
	и надалеч простре
	железните си лапи. Накъдето свърна,
	села, градища и полета с гняв обърна
	на огнено море.

	Но в страшната тъма на таз стихия бесна,
	като звезда червена, ярък факел блесна
	и трепнаха навред
	измъчени сърца. Надеждата възкресе
	и над града разбунен зов разле се:
	«Младежите напред!».

	И ето, сепна се в почуда булеварда:
	над него се понесе пурпурна плакарда
	и шепа храбреци
	развяха знамето на свойта кръв гореща
	и екна смело: «Долу таз война зловеща
	и нейните жреци!».

	И питаше се целий град смутен и смаян:
	«Каква е тая дързост? Кой е тоз незнаен
	безумец и герой,
	тъй властно който вдига смелите младежи
	и сам присъда смъртна днеска си бележи?» —
	Карл Либкнехт беше той!

	* * *

	Берлин го помни и навеки ще го помни,
	когато на тълпите гладни и бездомни
	подаде огнен знак
	и ехото прозвъни сред сърцата млади,
	и в улиците запламтяха барикади
	под пурпурния флаг.

	Тогава стенеха вихрушки януарски,
	но техний леден дъх в сърцата пролетарски
	разпали гняв и стръв.
	И ето, робското море се в миг наежи
	и неговия вик бе буря от гърмежи
	и дъжд от топла кръв.

	И бяха дни и нощи на борби сурови.
	А робите, разкъсали студените окови
	до сетния си миг
	не спускаха ръце. Берлин замря в тревога,
	обагрен от усмивката злокобно строга
	на този бунт велик.

	Ала Смъртта там черна книга пак разлисти,
	за да обсеби доблестните спартакисти.
	И в зимний студ и вой
	една душа, кат слънчева усмивка ясна,
	из мрачната алея трепна и угасна —
	Карл Либкнехт беше той!…

	Ала Берлин го помни, вечно ще го помни
	и вижда начело на тез тълпи огромни,
	които днес навред
	растат, гърмят, разкъсват своите окови
	и властно разлюляват тежките основи
	на този робски свет.

	Берлин се вслушва в своя трясък всекидневен:
	Спартак стои над него мощен, смел и гневен
	и тътне огнен вик:
	«Берлин, Берлин, всуе са тез надежди празни!
	Всуе ликуваш в своя мимолетен празник —
	аз тук съм всеки миг!

	Напразно ме погреба ти в зловещата алея,
	на твойте улици и днеска пак живея,
	надмогнал свойта смърт!
	А пак ще вдигна аз тълпите в щурм последен,
	за да забият знамето със вик победен
	над твойта черна твърд!

	И ако слънцето угасне в боевете —
	то моето сърце кат слънце ще им свети
	през бурната тъма,
	а пламъкът на младите души им стига,
	за да разбият и последната верига
	на майката-земя!»
@@	«Червен смях», 1 септември 1921
P$
