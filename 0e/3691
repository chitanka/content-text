	Български революционен комитет
	Букурещ
	№ 30

											Букурещ, 1875
											Август 21
											№ 2


	Уважаемий ни войводо!
	Филип Тотю


	Вам трябва да е известно вече, че в България се приготовлява силно всеобщо възстание и че това възстание скоро ще да избухне.
	Всичките революционни комитети в България бяха испроводили свои представители в Букурещ и на едно общо събрание се реши да ви поканем да доидете, за да земете командата на една огромна и добре организувана чета.
	Ние вярваме във вашият патриотизъм и във вашата постоянна готовност да послужите на своето потъпкано и поробено отечество и затова испровождаме нарочно едного от членовете на тукашния революционен комитет, а именно г-на Христа Ботйова, с когото като се споразумейте, молиме да додите незабавно в Букурещ.
	Сега е време да покаже секи своите достойнства и своята любов към отечеството си, сега е време да види и нашият народ бял свободен ден. Вие, уважаемий ни войводо, сте един от първите синове на България: Вие сте жертвували за нейната свобода и имот, и живот, Вие сте напълнили България с имято си и със своите подвиги — не оставяйте сега на дире от своите другари и приятели, покажете че у Вас не е угаснала любовта към отечеството си [Ви], а елате да нанесете страх и трепет на нашите тирани и да оставите името си вечно в българската нова история. Уверени във Вашият патриотизъм, чакаме да Ви прегърнем брътски и заедно с вази да извикаме: Да живее България! Да живеят нейните достойни синове!


@	Членове на комитета
@	Индж. Д. Шопов
@	Ив. Т. Драсов
@	Хр. Ботйов
@	Д-р Чобанов
@	Д. Ценов
