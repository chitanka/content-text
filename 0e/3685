	Чунчуру ведере на куку ведере, чунчуру дупка напълни копанка*. Що е то?
	[* Скоропоговорка, в смисъл — нищо.]
	— Подновеното „Книжевно дружество“ в Браила.

	* * *

	Родило се, не шава; яде, пък не става. Що е то?
	— Нашата екзархия.

	* * *

	Уста няма, а яде; ръце няма, а краде. Що е то?
	— Добродетелната дружина.

	* * *

	Мас има, свиня не е; ум има, човек не е; аз го имам за магаре, ти го имаш за светия. Що е то?
	— Чорбаджия.

	* * *

	Едно викаш, то бяга; друго пъдиш, то иде. Що е то?
	— Действителните членове на „Книж. дружество“.

	* * *

	Ти го биеш, ти го тласкаш, а то вика: другар съм ти! Що е то?
	— Домну Мънзо тъпанарят.

	* * *

	Ти го чакаш да се роди, а аз думам: умряло е. Що е то?
	— Патриотизмът на дяда владика.

	* * *

	Над чепът й свинска глава, под чепът й пачи крака. Що е то?
	— Един от хероите в кафенето „Симион“.

	* * *

	Пост държи, в рай ще иде; сутрин-вечер протогер е. Що е то?
	— Калугер или магаре.

	* * *

	Ти го плюеш — то мига; удариш го — прозява се; а от него и аз бягам. Що е то?
	— Шпионин.

	* * *

	Събраха се, наготвиха, — кога да ядат — побягнаха. Що е то?
	— Читалището „Братска любов“.

	* * *

	От глупците ум купува, на умните го продава. Що е то?
	— „Училището“ на буля Блъсковица.
