P>
	Пет века кръв! Пет века мъка!
	Дори да изрека това
	Не мога. А през този пъкъл
	Ти пеш вървя.
		И оживя!
	Ах, колко жилав ти излезе!
	Корав, великодушен, чист —
	Дори и свойте главорези
	Във песни увековечи.
	Дори и на палача ножа
	Направи свят със свойта кръв.
	Народ велик, ти само можеш
	Да издържиш, да си такъв!
	Дори най-черната си мъка
	В най-чудна красота втъка.
	Народ с ръка хилядоръка,
	Ти само можеше така!
	Ти само можеше…
			Безсмъртна
	Да е кръвта ти с цвят червен,
	Която през безбройни мъртви
	Дойде до мен, възкръсна в мен!
P$
