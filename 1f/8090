P>
	Пак ухае на цвят, пак на пролет ухае.
	Здрасти, свят-необят, сбран във малката стая!
	Здрасти, кипнал, студен, умен, тъп и безумен!
	Днеска целия ден ще те правя на думи.
	Нощес цялата нощ пак над теб ще се блъскам —
	От ръждив, грозен, лош — нов дано те излъскам.
	Дано пак заблестиш чист, какъвто си всъщност —
	Меч, излят от мечти, погрознял само външно.
	Пак ухае на цвят, на живот пак ухае!
	Добро утро, крилат, мигновен и безкраен
	Ден под синия свод! Ден голям, добро утро!
	Пък дано с теб, Живот, си го кажем и утре.
P$
