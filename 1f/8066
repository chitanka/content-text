P>
D>
	На Кънчо Илиев
D$

	Какъв си хубав! И богат, и беден!
	И чер, и бял, и всякакъв на цвят!
	С очи не мога да ти се нагледам,
	В душа не мога да те пъхна, свят!

	Какъв си ширен! И какъв си шарен!
	Какъв жесток си! и какъв си мил!
	Ако не бях ти в друго благодарен,
	Благодаря ти, че си ме родил!

	Ако не бях признателен за друго,
	признателен съм ти в едно поне —
	Че ме товари с толкоз скръб и грубост,
	Ах, колкото за мойте рамене!

	И си ги нося — радост, пък и горест…
	Разбрах ти всичко, не разбрах едно:
	В кои очи и де да те затворя,
	Когато ми дадеш последна нощ?

	Какъв си хубав, ненагледен, пусти!
	С кои очи ще те сменя със мрак?
	С коя душа, с коя да те напусна?
	Звезда стори ме! Да те виждам пак!
P$
