P>
	Замръкнах в неговия град.
	Миньорски град. Кафяв. Задушен.
	Град, пълен със кълба от пушек.
	И без нито един познат.
	Дойде и рече: „Хайде, брат!
	Какъв хотел!… То, по земята —
	Хотели — много… Но приятел…!“
	… А бе човекът непознат…
	Пръв път го виждах. Благ и тих.
	И как да им откажеш — хора…
	И с къщичката на миньора
	Хотелския комфорт смених…
	… Уют. Перденца. Тишина.
	Едно детенце като ангел.
	Пред него — нотите на Вагнер.
	Един мъж и една жена
	С очи, дълбоки като рудник,
	Горяха от възхита чудна…
	А в розовата светлина
	Без глас аз плачех мълчешком.
	Но не от песента на Вагнер,
	От песента трагично блага
	На този тих миньорски дом.
	На тези хора — минен здрач.
	На тези хора — път нелесен,
	Преминал от забоя тесен
	До Вагнеровия тих плач.
P$
