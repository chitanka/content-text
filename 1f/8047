P>
	Виелица. Въртопи сняг.
	И студ с език на пепелянка.
	Една замръзнала ушанка.
	Едно шосе от смърт и мрак.
	И рейс над пропастния ръб.
	И той — с ушанката, безгласен,
	Тях всичките, комай пренася
	Не с автобуса, а на гръб.
	Виелица. И сняг. И път.
	И рейс, надвиснал с вик на хора.
	Еднички фарове в простора —
	Очите в тъмното горят.
	Обикновен. Съвсем безличен.
	Съвсем на всички нас приличен
	И все пак друг…
	Със поглед мек,
	Върви той тихо през света.
	Светът дори не го познава.
	Със кичур снежен оттогава,
	Минава, тихо поздравява.
	Но хората не го и помнят —
	Отминала е пропастта…
P$
