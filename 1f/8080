P>
	Аз трябва да работя всеки ден!
	Работи ми се — не работи — трябва!
	Закон. Повеля. Смисъл съкровен.
	И — хляб. И — нещо повече от хляба.
	Тъй както някой — с чук, а друг — със плуг,
	С мотика — трети, много или малко
	Един — с едно, а пък със друго — друг,
	Така и аз — със своята писалка.
	Какво ли ще измайсторя, не знам.
	Дали ще го измайсторя? Едва ли.
	Но знам и друго: трябва аз да дам
	На всички, дето всичко са ми дали.
	Живот е туй: дадеш ли му — даде.
	А да го върнеш, нужен е труд къртов.
	О, труд свещен, без тебе — закъде?
	Бе тебе ли осъмна някой ден,
	Ще бъда първият събуден мъртъв!
P$
