P>
	Неук човек, човек богат,
	Разбрал, че пет пари не чини
	Парата, трупана с години,
	Ако на този беден свят
	И друго нещо не оставиш,
	Платил — чешма да се направи.

	Бедняк човек, но златорък
	Парите взел и съградил я —
	Чешма за приказ и магия,
	Със девет чучура във кръг,
	С две имена под два венеца —
	И своето, и на платеца…

	Две участи, една чешма.
	Кой мине, пий и споменува:
	„Живели са. Не съществуват!
	Човеци! Лека им земя!“
	Земя на бялата пара и черна мъка,
	На добротата и на усталъка.

	Водата пада и гърми,
	Но не в коритото, а в мене:
	Земя и жадна, и рождена,
	От хилядите ти чешми
	Поне една ще е ли моя —
	Да пиеш хладина във зноя?

	Тя да те спре, кога пътуваш…
	Пък даже без да споменуваш…
P$
