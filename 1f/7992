P>
	Лети колата срещу облаците,
	А облаците — срещу мен.
	В кръвта ми се запалват образите
	На светлия априлски ден,
	На туй огромно слънце кърваво
	Като отсечена глава,
	Която се търкаля, хвърлена
	По ветровитата трева.
	Приижда буря. И стихията
	В земята изпод мен кънти.
	На свода син камбанарията
	Гърми, за да я извести.
	Като бунтовници неверующи
	Под гръмовитите кълба
	Се вдигат пак Батак и Перущица.
	И вятърът като тръба
	Ечи над древното Брацигово.
	Подир деветдесет лета
	Петлешковият глас пак вика ме
	По тези кървави места…

	Деветдесет дъждовни пролети.
	Но кой ли дъжд би тук измил
	Кръвта и мъката, и волята
	На оня, страшния Април?
P$
