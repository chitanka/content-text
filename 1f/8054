P>
	В тъмни и мъгляви пелени
	Зад стъклата още спи животът.
	Но будилникът-сърце звъни:
	„Хайде, драги! Също си работник!“
	Но какъв работник съм? Ни студ,
	Нито огън ми горят ръката…
	И от моя тих словесен труд
	Става ли по-хубава земята,
	А животът й — по-съвършен?
	Този стар живот със стари нрави
	Не със поетичен сантимент,
	А със яки длани се оправя.
	Край стъклото — още празен лист —
	Пак минават дланите железни.
	И в листа си — още бял и чист,
	Като в стая аз ги каня: „Влезте!“
	И те влизат. Ала не транзит.
	Влизат те, да ми оставят нещо:
	Дребният зидар — огромен зид,
	Хладният леяр — дъхът от пещи,
	сухият миньор — две капки пот,
	Селянинът — буца пръст от нива.
	И така с един голям живот
	Мойто малко листче се покрива.

	… Острият будилник. Утринта.
	Мойте гости. Листовете празни.
	Всеки делник има красота.

	Всеки делник става тих мой празник!
P$
