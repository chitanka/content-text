P>
	Един прозорец — бял квадрат,
	във седемте насрещни вгледан.
	Това е всъщност моят свят.
	Мой. И на седемте съседа.
	Във първия: изкуствен дъжд —
	Жената си цеди прането…
	Във втория — жена със мъж…
	Ах, джанъм, пущайте пердето!
	Във третия — пак той, висок
	Вглъбен в чертежа мъж, застинал.
	Четвъртия… Плач, некролог…
	Горкичкият, нощес — заминал…
	До вчера там си бе… В халат,
	Дори с цигарка, а пък днеска…
	Човешки свят, тъжовен свят…
	Прозорец пети — със завеска.
	От шестия пък — гръмък джаз.
	„Млъкнете бре, младоци — смърт е…“
	във седмия — тавански бас:
	„О, Макбете, виж: кралят — мъртъв.“
	Пране. Любов. Наука. Смърт.
	Еснафска неизвестност. Младост.
	Актьорски монолог. Чекрък.
	Безспирен, скрит с една фасада.
	И — аз… Във своя си екран,
	Във още седем хорски вгледан.
	О, двайсти век, делен, събран
	От студ и близост, дето сам
	Съм осмия. Сред още седем!
P$
