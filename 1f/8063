P>
	… Минава тъжният човек,
	през този весел смях минава.
	Не пеш — с автомобила лек.
	И дим подире си оставя.
	Къде е тръгнал? Где ще спре?
	Защо тъжи? Не помни вече.
	Пътува — значи е добре.
	Добре е — значи пътник вечен.
	Какво пък толкоз? Цял е скрит
	От всичко лошо в таз машинка.
	В хотел — отспал, във ханче — сит,
	По дрешките му — ни прашинка…
	И все пак, все пак нещо там
	Вдън ламарините чегърта…
	Гори, поля… И в тях той — сам.
	Отминал ги с колата мъртва.
	Хотелът. Пътят. У дома.
	Все тръгва той и все се връща.
	Дордето цялата земя
	Обърка със хотел и с къща.
	Дорде забрави за какво
	И где е тръгнал отначало —
	С торбичка, с дряново дърво,
	Един пешак, един скиталец,
	Един добряк от вечността,
	От детска приказка оставен —
	Добро да търси от света
	Или добро да му раздава…
	… Бръмчи кола. Гърми мотор.
	Без сантиментите хлапашки
	Лети човекът-метеор
	С бензинената си опашка.
	Лети с автомобила лек.
	И болката си — също лека.
	Човек-мотор, мотор-човек,
	Какво направихте с човека?
P$
