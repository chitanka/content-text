P>
	По нещичко, макар и толкоз скромно,
	Макар и най-невидимо на вид,
	И моя труд на твоя, брат, напомня —
	И аз изграждам къщи за бездомни,
	И аз подобно тебе вдигам зид.

	Но този зид е някак по-безшумен
	И по-различни — моите къщя.
	Че мойте тухли са безплътни думи,
	Стените им, хем умни, хем безумни,
	Подслон са не за плът, а за душа.

	Да, зная, пукната пара не правят
	Стена от думи, зид от плач и смях.
	На мръзнещия те не дават завет,
	Вода и хляб на сиромах не дават.
	Човечецът си може и без тях.

	Но знам и друго — сменял сума къщи,
	Куп зидарии вдигал и рушал,
	и най-бездомният накрай се връща,
	Да се загърне с топлинка насъщна
	Не другаде, а в свойта си душа.

	Зидарю, трупай камък върху камък!
	Аз — дума подир дума. Занаят…
	По-нужен труд от нашия, брат, няма!
	Подай ръка! Дано най-сетне двама
	Да приютим тоз безприютен свят!
P$
