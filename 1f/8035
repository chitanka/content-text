P>
	Това сме аз и стаята, и ти.
	Невидимият с многото черти,
	Зачетен в мойте думи и животи:
	— Е, що работиш? — питаш, вгледан в тях.
	— Работя, що работя! Бягай, ах!
	Аз питам ли те ти какво работиш?!

	Но се досещам: блъскаш се навред.
	Градиш къщя, заводи. Лееш мед,
	Чугун, прокат. Засяваш хляб. Лекуваш.
	Чертаеш. Смяташ. Мъкнеш цял живот.
	И тялото ти нищо че е в пот —
	Душицата ти, грешната, студува.

	В коли я возиш — бъхта тя пеша.
	Със хляб я тъпчеш — гладна все. Душа.
	Цял свят й дай — насита няма, брате!
	Съдрана в сума драки на света,
	Все дрипава вдън тебе зъзне тя.

	И твойта я изкарах. Само миг —
	Последен шев. Ела си я вземи!
	И повече не питай що работя!
	Аз съм шивачът с болното сърце —
	Най-глъчният и най-самотен цех,
	Облякъл — да не мръзнат — куп животи.

	Машина трака и върви тигел…
	— Клиенте стар, в дюкянчето дошел,
	седни, душа поръчай си по мода.
	Ще ти я шийна екстра — нямай дерт!
	Ала от моята не вземай терк —
	Шивачът, думат, все без дрешка ходел…
P$
