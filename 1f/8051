P>
	Гледах го в ръцете — две огромни
	Груби, а пък галещи ръце,
	Ваещи от топка глина стомна,
	А от стомна — глинено сърце,
	Гледах го в устата — в тази жива,
	Жадна и опръхнала уста,
	Дето в остра дупчица се свива
	В дръжката — да сръбне вечността.
	Тази вечност, дето все по чезне
	Барабар със стомните у нас —
	Вече демоде и безполезна
	В глината, сменена с плексиглас.
	Гледах го. И сякаш пак го гледам:
	Две ръце, къс глина, колело…
	Луд ли бе той — мохикан последен —
	В туй модерно време от стъкло,
	От кристал, чешми, водопроводи,
	Кой от туй отбрано общество
	Ще си купи чиреп старомоден?

	Та затуй все жадни май си ходим…
	Жадни неизвестно за какво…
P$
