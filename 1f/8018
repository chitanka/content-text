P>
	Българио на живи и на мъртви,
	Българио с безброй Баташки църкви,
	Със гробища и с паметници светли,
	Със този жертвен въздух, който свети
	Над тебе вечно, като вече огън,
	Аз искам да те събера във стих! Не мога!
	Аз искам цялата да те прегърна —
	Ръцете ми не стигат! Как да върна
	Това, което ти си ми дарила?
	Не мога.
		И пред братската могила,
	Пред Шипка и пред Вола коленича.
	И без да казвам колко те обичам,
	С една сълза, и кървава, и страшна,
	За цялата ти обич се отплащам.
	Сълза на радост и от скръб проляна!
	Сълза, в която ти си цяла сбрана!
P$
