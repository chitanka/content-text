P>
	Будилникът — внезапен остър нож —
	Съня ти пак наполовин разсича:
	Отсам — ти, недовършената нощ,
	Оттатък — бряг, върби, река, момиче…
	Кое е сън, кое — реалност? Где
	Потъна мигом сладката измама?
	Връз твойто още спуснато перде —
	Пак сянка. Но момиче вече няма.
	Остана си то там, на онзи бряг.
	Реката себе си и него грабна…
	… Помахай им и — хайде, няма как:
	и на илюзията хляб й трябва…
	и пот. И път. И крачка по паве —
	за да я досъбуди в полумрака…
	Стани, съня доугаси с кафе!
	И то горчиво! Свиквай — туй те чака!
	До вечерта… Но време — дотогаз…
	И — ден-харман… Не видиш краят де е…
	Дори не подозираш в този час
	С какво ли ще те жъне и вършее.
	С каквото ще! Не бой се и върви!
	Вършей, вършан от обичи и злоби!
	За всеки случай ти си приготви
	Милувки и шамари в двата джоба!
	Е, време ти е! виж: в кафето — път.
	Мини го цял и всичко му опитай!
	И — до нощес! Щом всички пак заспят,
	Момичето — онуй, с душа и плът —
	Помни! — пак ще те чака! При върбите…
P$
