P>
	Огромен, недодялан, допотопен,
	Умира бавно във музея топът.
	От прах и съжаление умира!
	Най-сетне го оставиха на мира!…
	И днес клечи, епичен и трагичен,
	С утехата, че бил е героичен,
	С надеждата, че утре пак ще бъде.
	И ето го: на бавна смърт осъден,
	Сега със умиление си спомня
	Как искал е империя огромна
	С кантарени топузи да събаря…
	Ще гръмне топът и ще падне царя!
	Комична драма! И трагична драма!
	Но вече Боримечката го няма!…
	И няма ги апостолите гладни
	Да му прошепнат: „Туркия ке падне!“,
	И грош по грош те пак да отгладуват,
	За да си купят оня блян бленуван,
	Наречен „Свобода“, „Живот“ наречен…
	… Живее топът грохнал, ала вечен.
	И залезът във дулото му праща
	Един алтън, със който се разплаща
	За всичките похарчени грошове,
	За всичките несчупени окови,
	За нещо друго, страшно и велико…
	… И аз го чувам как сега ми вика:
	— Е, да! Измислихте оръдия свръхмощни:
	ракетни, ядрени, не знам какви си още!
	Но никой, никой мене не повтори!
	Не бой се, българино, няма втори
	Народ по-силен, по-могъщ от тебе!
	Щом с мен можа робия да погребеш,
	То значи като мен и ти си вечен!
	И ти си клон, от моя дънер сечен!
P$
