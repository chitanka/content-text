P>
	Те отливат цимент —
	Груба работа, тежка.
	А пък искат от мен
	Нежни думи. Човешки.
	Аз им бълвам слова
	За комини и пещи…
	— Не това, не това!
	За душичката нещо!
	Ний си имаме труд
	И комини, и вопли.
	Дай ни нещичко, в студ
	Тук, отвътре да топли.
	… И пред този суров
	многолик мой слушател
	почвам: — Има любов!
	Има, вярвайте, братя!
	И във вас, и във мен.
	Тя във всичко се крие.
	Даже в този цимент,
	Който леете вие.
	Тя…
		И с присмех, уж лек,
	моя стих те довършват:
	„… да не мръзне човек
	във циментена къща…“
P$
