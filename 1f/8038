P>
	Със поглед от ракия светнал,
	Като хамалин псува той.
	Иди че го рисувай сетне
	И го превръщай във герой!
	Лустросвай го и в свойте книги
	Му слагай ангелски черти…
	… А нему все не му достигат
	два лева, да си доплати
	ракията, която пие…
	Но инак — работлив за сто.
	И думите му са магия.
	Човек от нашенско тесто:
	Каквото пипне, му приляга,
	Печели повече от мен.
	Добряк. Красавец. Юначага.
	И за приятел е роден.
	И ризата си даже дал би,
	Ако те види, че си гол.
	Запее ли, долавяш жалба
	В гласа му. Жалба по кого?
	Навярно жалба по онази
	До днес несрещната жена,
	Която той в сърцето пази
	Като далечна светлина,
	Която всяка нощ го стряска
	С протегнатите си ръце…
	О, недокоснато от ласка
	Човешко грапаво сърце!
	Сърце объркано, но гордо,
	В теб раната не хвана ръб.
	Отгоре ти закачам орден,
	Да скрия с него твойта скръб!
P$
