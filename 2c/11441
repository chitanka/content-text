P>
	Ние спориме
		двама със дама
			на тема:
	„Човекът във новото време“.
	А дамата сопната, знаете —
	тропа, нервира се,
			даже проплаква.
	Залива ме с кални потоци
					от ропот
	и град от словесна
				атака.
	— Почакайте — казвам, — почакайте,
								нека… —
	Но тя ме прекъсва сърдито:
	— Ах, моля, запрете!
					Аз мразя човека.
	Не струва той вашта защита.
	Аз четох как някой
			насякъл с секира,
	насякъл сам брат си, човека.
	Измил се,
		на черква отишъл
				подире
	и… после му станало леко. —
	Смутено потръпнах. И стана ми тежко.
	Но аз
		понакуцвам
			в теория
	и рекох полека,
			без злоба,
				човешки,
	да пробвам със тази история. —
	Тя, случката, станала в село Могила.
	Бащата бил скътал
				пари.
	Синът ги подушил,
			вземал ги насила
	и после баща си затрил.
	Но в месец, или пък
				във седмица само
	властта го открила и… съд.
	Ала във съдът
		не потупват по рамото,
	а го осъждат на смърт.
	Отвели тогава злодея
					злосторен,
	затворили този субект.
	Но във затвора попаднал на хора
	и станал
		човек.
	Не зная с каква е
			закваса заквасен,
	не зная и как е
			замесен,
	но своята участ
		от книга по-ясна
	му станала с някаква песен.
	И после разправял:
		„Брей, как се обърках
	и ето ти тебе
			бесило.
	Не стига ти хлеба,
				залитнеш
					от мъка
	и стъпиш в погрешност на гнило.
	И чакаш така като скот
					в скотобойна,
	въртиш се, в очите ти — ножа.
	Ех, лошо,
		ех, лошо
			светът е устроен!
	А може, по-иначе може…“
	Тогава запявал той
	своята песен,
	запявал я бавно и тихо
	Пред него живота
			изплаввал чудесен —
	и после
		заспивал
			усмихнат…
	Но в коридора
			тихо говорят.
	Сетне секунда покой.
	Някой полека вратата отворил. —
	Хора. Зад тях часовой.
	Някой от групата,
	плахо и глухо,
	казал му:
		„Хайде, стани.“
	Гледали хората
			тъпо и кухо
	сивите, влажни стени.
	Онзи в леглото
			разбрал, че живота
	е свършен за него,
	и в миг
	скочил, избърсал потта от челото
	и гледал с див поглед
					на бик.
	Но лека-полека
			човека се сетил —
	страхът е без полза,
					ще мре.
	И някак в душата му
				станало светло.
	— Да тръгнем ли? — казал.
				— Добре.
	Той тръгнал. След него
					те тръгнали също
	и чувствали някакъв хлад.
	Войникът си казал:
				„Веднъж да се свърши…
	Загазил си здравата, брат.“
	Във коридора
			тихо говорят.
	Мрак се в ъглите таи.
	Слезнали после на двора,
					а горе
	вече зората блести.
	Човекът погледнал зората,
					в която
	се къпела с блясък звезда,
	и мислел за своята
		тежка,
			човешка,
				жестока,
					безока
						съдба.
	„Тя — моята — свърши…
				Ще висна обесен.
	Но белким се свършва
				със мен?
	Животът ще дойде по-хубав
					от песен,
	по-хубав от пролетен ден…“
	Споменал за песен
				и нещо се сетил.
	В очите му пламък цъфтял.
	Усмихнал се топло, широко и светло,
	отдръпнал се, после запял.
	Как мислите, може би
					тука се крие
	един истеричен комплекс?
	Мислете тъй както си щете,
						но вие
	грешите, приятелко, днес. —
	Човекът спокойно, тъй — дума
							след дума
	и твърдо редил песента.
	Онези го гледали
			с поглед безумен,
	онези го гледали с страх.
	Дори и затвора
			треперел позорно,
	и мрака ударил на бег.
	Усмихнати чули звездите отгоре
	и викнали:
		„Браво, човек!“
	Нататък е ясно. Въжето
					изкусно
	през шията, после
				смъртта.
	Но там в разкривените,
	в сините устни
	напирала пак песента.
	И тук започва развръзката, значи.
	Как мислиш, читателю, ти? —
	Тя, бедната дама, започна да плаче,
	започна във транс да крещи:
	„Ужасно! Ужасно! — Разказвате,
							сякаш
	като че там сте били!“…
	Какъв ти тук ужас?! —
			Той пеел човека. —
	Това е прекрасно, нали?
P$
