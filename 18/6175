P>
	Как бяха скръбни мойте детски дни!
	О, колко много сълзи спотаени!
	Тук първи път се моя взор стъмни
	и безпощадна буря сви над мене.

	Тук първи път чух възглас: — престани:
	да вярваш и да дириш — забранен е
	на любовта плодът — и в зли страни
	мечтите ти навек ще бъдат пленни.

	И днес аз бродя в тоя скръбен град —
	едничък дом на мойта скръб бездомна —
	аз бродя за утехата нерад —

	и кат загубен в пустошта огромна.
	И толкоз черни мисли ми тежат,
	че аз не искам нищо да си спомна.
P$
