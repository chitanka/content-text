P>
	Съзра ли ладий морни покрай брега спрели,
	моряци, мисля, там пред мен ще се явят,
	кои певците на Елада са възпели,
	за тайнствен преход тръгнали на дълъг път.

	И колко пъти трепвал съм, като че видя,
	Язоне, тебе същий, на ронливий брег,
	и жажда съм сещал да питам за Колхида,
	но като призрак ти изчезваш в дневний пек.

	Днес други аргонавти за руна бълнуват
	и твоят поход тям е приказка за смех.
	Не по морето те, а в борсата царуват,

	от мишци здрави нужда нямат за успех:
	в Колхида за да стигнат, с месеци не плуват:
	железници и параходи возят тех.
P$
