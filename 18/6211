P>
	Четирибуквено, двусложно,
	резливо, тънко като шиш,
	мълвяно, кряскано тревожно
	ти вред в ушите ми звучиш.

	Как гордо въздуха разтресе
	ти, щом напуснахме Бургас,
	и „Нилос“ плавно ни понесе
	към въжделената Елас!

	Когато бунта на червата
	смути тревожно моя дух,
	пак теб — спасително в бедата,
	над морските вълни аз чух.

	На Дарданелите заспали
	смутихме с теб покоя лек,
	и пак от теб скалите бяли
	стозвучен пратиха ни ек.

	Край Лесбос, с чаша във ръката,
	сред рой ухилени глави,
	аз видех Дафнис в далнината
	на Хлоя „Зито“ да мълви.

	В Пирея слисахме тълпите,
	но не със своя бесен вик —
	а с туй, че викахме те, Зито,
	на чисто елински език.

	… И ако ти със нас не беше
	в Атина, Зито, Господ знай,
	какъв ли неочакван щеше
	приемът ни да вземе край.

	Защото кой ли с жарки чувства
	без теб би нейде реч държал
	за древногръцките изкуства
	и всебалкански идеал?

	И кой без тебе, Зито свято,
	би видел славния Партенон,
	би смукал в „Сплендид“ рацинато
	и спал безплатно в „Аполон“?

	Нима без теб не бих се вглеждал
	в две черни хубави очи,
	в ума си стихове нареждал,
	пиян от винните лучи?

	Та кой би спомнил за Сократа,
	та кой би губил своя глас,
	ако в скръбта на веселбата
	не беше ти навред при нас?

	Ех, Зито, Зито, дума сладка,
	ех, Зито, пълно с благодат,
	отде-наде ти в толкоз кратко
	вековний враг превърна в брат?

	Коя бе таз вълшебна сила,
	що вля в теб светлий елексир,
	та триста Ганьовци опила,
	им даде толкоз келепир?

	Че ето на, и тук, в София,
	пак ти душите осени,
	да спомнят чудната магия
	на чудните атински дни!

	И може би таз нощ честито
	мнозина морни, като спят,
	в съня си тих дочуват „Зито!“
	и чаши шумно да звънтят.

	А утре не един ще дири
	пак някой „Сплендид“ — земен рай,
	че Ганьо харно туй намира —
	на чужда сметка да гуляй.

	Уви, напразно! Ще догаря
	той, за „гуляйчец“ настървен,
	и безутешно ще повтаря:
	„Не е Великден всеки ден!“

	Четирибуквено, двусложно —
	символ на десет златни дни,
	ту миловидно, ту тревожно
	о, Зито, Зито, престани!
P$
