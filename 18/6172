P>
	Помниш ли, помниш ли тихия двор,
	тихия дом в белоцветните вишни? —
	Ах, не проблясвайте в моя затвор,
	жалби далечни и спомени лишни —
	аз съм заключеник в мрачен затвор,
	жалби далечни и спомени лишни,
	моята стража е моят позор,
	моята казън са дните предишни!

	Помниш ли, помниш ли в тихия двор
	шъпот и смях в белоцветните вишни? —
	Ах, не пробуждайте светлия хор,
	хорът на ангели в дните предишни —
	аз съм заключеник в мрачен затвор,
	жалби далечни и спомени лишни,
	сън е бил, сън е бил тихия двор,
	сън са били белоцветните вишни!
P$
