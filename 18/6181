P>
D>
	на Д. Т. Калфов
D$

	Някога ний бяхме там отвъд —
	в оня тих и слънчев край, отдето
	Струма морна от далечен път,
	праща първи поздрав на морето.

	Там сред плодната зеленина
	на лъки, от златен зной горени,
	спомняха разгромната война
	само хижите обезлюдени.

	И от призори до първи сън
	стъпките на рой сурови войни,
	като тежък непрестанен звън,
	тръпнеха сурови и нестройни.

	Всеки завой там ни бе познат,
	всеки кът — тъй горестно възлюбен,
	сякаш всеки — в този малък свят
	бе намерил своя свят изгубен…

	Но един и в сън нечакан час
	нашия притихнал сън разсече —
	тръгнахме… нощта бе пак пред нас,
	ясний ден — тъй блед и тъй далече.

	(Помня, че през тази нощ на юг
	странна скръб вещаеше луната
	и при всеки стон и всеки звук
	звънка бе и плаха тишината.)

	Ето ни сега на други бряг…
	Друг — брегът, съдбата — все еднаква…
	Близката долина лъха мрак
	и дъждът, скърбящ и тих, потраква

	по палатките… Аз пак съм сам
	и мечта тъжовна ме увлича
	в стария бивак, пустинно ням,
	който в тази тежка нощ прилича

	на едно сърце… Къде са те —
	смелите ръце, гърди железни?…
	Бурен в знойните лъки расте
	и в безименна забрава чезне

	споменът за оня слънчев кът,
	дето жадните за радост тиха
	в дни на много кръв и много смърт
	мирен сън и мирни скърби пиха…
P$
