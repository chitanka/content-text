P>
	Пробуждам се — денят в прозорците ми гледа,
	на сладосънна нощ прогонил сетний знак.
	Днес що ме чака вън — разгром или победа? —
	Не знам, но ти, нали, но ти ме чакаш пак?

	С оборено чело стоиш на моя праг,
	прошарени коси разпуснала в безреда,
	проблясва в твоя взор тревожен полузрак.
	Излизам — и по мен ти тръгваш смъртно-бледа.

	Покрусен в ранина аз сещам твоя дих
	при всеки смел подем, при всякое падение;
	кажи, след кой възторг горчилки аз не пих,

	и колко божества измряха неродени
	на страдното сърце в най-пазения кът,
	о, Грижа, спътнице в нерад и стръмен път!
P$
