P>
	Час чародеен. Песен затрептява
	кат химна сладка в нощни глъбини.
	Кат лебед птица ладья малка плава
	на лунний свет по спящите вълни.

	Далек, между небето и земята,
	трептят светила в смутния простор;
	град тайнствен сякаш дига се в мъглата,
	невиден нивга от човешки взор.

	Къде, души влюбени, се стремите,
	на ладията бяла с бързий бяг?
	В градът ли там вълшебний на мечтите?

	Летете, дорде трае нощний мрак,
	дорде любовний плам гори в очите,
	дорде не пръсне всичко дневний зрак!…
P$
