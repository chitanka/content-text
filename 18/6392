P>
	Когато смисля посред свойто удивленье,
	че целий паметник опръскан е с петна
	от кръв и в зверски оргии тука, с бясно рвенье,
	наслада е търсила хилядна тълпа,

	пред моя взор тогаз неволно се рисуват
	пълчища варварски и гледам ги безброй
	през Алпите високи, снежни кат минуват
	и въз Италия се спущат с гневен вой;

	и хуни и херули, и готи и вандали
	пред моя дух възнегодуван се вестят —
	всред грозний вид на храмове, дворци пламнали,

	кои на цял народ над гроба се рушат —
	оръдия за мщение разсвирепяли
	на божията висша правда на светът.
P$
