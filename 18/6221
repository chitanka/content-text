P>
	Той беше войнствен и смел
	и без да мисли надълбоко,
	на всяка низка земна цел
	отвори сам война жестока.
	Ала преди да встъпи в бой,
	не пожела и не сполучи,
	макар и с низки средства той
	против Глада съюз да сключи.
	Той тръгна — трепна Низостта,
	раззина паст и се изправи
	със смрад от хиляди блата
	врага си храбър да задави.
	Развяла сиви знамена,
	като крила на гробни птици,
	тя почна огнена война
	по всички негови граници.
	Тогава в слабост взор извил
	подкрепа братска той поиска
	и видя — немощен и хил —
	Гладът зад него да се киска.
	И в оня час на страх и скръб,
	когато сам безсилен падна,
	Гладът пристъпи с присмех тъп
	и впи в сърце му челюст жадна.
	До свойте схълмени гърди
	той воина безумен смачка
	и Низостта освободи
	от непотребната й плячка.

	Хулете, братя, Низостта,
	ала преди да ви връхлети,
	чрез всички низости в света
	съюзника й победете!
P$
