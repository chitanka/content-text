P>
	Далеч над мъртвите гори погледна мъртвата луна
	и пред очите ми разкри скръбта на тиха равнина.

	Напразно дирят път очи, напразно чака жаден слух —
	просторът царствено мълчи — навеки сляп, навеки глух.

	Понявга само тръпен хлад разбужда сънните треви
	и някой страшен и злорад слова загадъчни мълви.

	Аз дигам сепнато глава, сърце ми свиват страх и мраз.
	Потръпвам, спирам се, зова и мре без ехо моят глас.

	Като лампада в мъртъв храм погледна мъртвата луна —
	и аз бях слаб, и аз бях сам, сред пълна с бури тишина.
P$
