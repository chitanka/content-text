P>
	Аз помня кръстопът в поля безбрежни,
	там с гордо пълновластие Нощта
	от всички зли покраища в света
	на пир извика вихрите метежни.

	От юг потръгна неброима рат,
	от север друга с тътен се зададе
	и пламнаха сред облачни грамади
	усмивките на ужаса злорад.

	Аз помня вик, ту сдавен, ту издигнат
	безсилно сред тържествения рев,
	там пътник на смъртта пред черний зев
	ридаеше, от бурята настигнат.

	И може би (през рани спомням аз!)
	то беше бурята на мойта мъка,
	нависнала стоглава и сторъка
	над моя свят в един безумен час.

	Аз помня как утихна нейний пламък,
	като заря на угасен пожар,
	и помня, че от моя скъп олтар
	не бе остало камък върху камък.

	---------------------------------
	Сега понел надежи-мъртвеци,
	спасен, аз бродя из пустини снежни
	и свойта мощ и пролетни венци
	сънувам в полунощи безнадеждни.
P$
