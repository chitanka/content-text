P>
	Макар безнадеждна, макар безгранично далечна
	у мене утеха ти дириш, о клета жена,
	но тука е тоже до ужас нощта безсърдечна —
	аз тоже изкупвам, отчаян, незнайна вина.

	Понякога мисля, че гина във пропаст бездънна.
	С ненавист посрещам на спомена сладкия чар.
	Не ми е утеха да знам, че и ти си безсънна.
	Не радост си вече за мене, а страшен кошмар.

	И все пак не мога очите си днес да откъсна
	от твоето писмо ридающе! Мила жена,
	защо ми се струва, че всяка милувка е късна?
	Милувките срещат в сърцето ми гняв и злина.

	О, зная как страдаш! Без сълзи, но строга и бледна
	ти нервно си пръстите кършиш, в очите горят
	ненужни решенья — и мислиш вселената ледна,
	и мислиш, че няма за тебе вселената кът…

	Не моята обич, а нещо огромно и властно
	с последна милувка те гали в привечерний здрач
	и сбогом си взема, и никога вече тъй страсно
	не ще да трепери душата ти в мъка и плач.

	Не весели срещи, цветя и усмивки любезни
	в самотност върховно жестока ний двама скърбим:
	със радости млади, тъй светли и безвъзмездни,
	пожарът на нашата жажда не бе утолим.

	Велик бе миражът, над нас що премина тържествен.
	Не обич то беше, а оня сиятелен блен,
	що всеки очаква на устни със химън приветствен,
	и в празна надежда дочаква последний си ден.

	Покрусен, аз виждам, че всяка утеха е лишна,
	защото обида ще бъде за нашата скръб…
	Но как ще се върнем в оная пустиня предишна,
	когато ридае в сърца ни спомена скъп?
P$
