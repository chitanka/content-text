P>
	Поклон, долино теб Морачка,
	поклон на твоите орли,
	поклон на тебе, кръв юначка,
	коя прослави тез скали!

	Два деня бяха се минали
	и само страшни лешове
	за спомен бяха там остали
	от толкоз люти боеве.

	Едно дете красиво, мило,
	без страх сред мъртвите тела,
	стоеше жалостно, унило,
	самичко до една скала.

	— Дете, в туй място диво, жално,
	де чуй се само страшний глас
	на хищни птици, тъй печално
	защо стоиш във тоя час?

	Баща ли плачеш, или братя,
	паднали тука в грозен бой?
	И паметта им мила, свята
	влече те в страшний тоз усой?

	Ил близък някой твой роднина
	ти чул си, че е хванат роб,
	и търсиш, давно в таз долина
	намериш неговия гроб? —

	Въз нас очите си издигна
	детето и каза с мил глас:
	— Беда неносна ме постигна,
	но за това не плача аз.

	Ний можем си видя земята
	превърната на прах и гроб,
	но нивга няма във борбата
	да падне черногорец — роб.

	Баща ми в Дуга си проправи
	през цяла турска орда път
	и паметта му ще се слави,
	юнак дор има на светът.

	Паднаха двамата ми братя
	юнашки на Морачкий бой,
	намериха им тук телата,
	покрити с врагове безброй.

	Но срамно пушките им зеят
	сега на голата стена,
	ножовете им в прах тъпеят;
	ръка ги мъжка не вдигна.

	А люта още е войната
	и Черна гора все е в плам,
	всъду се веят знамената:
	от нази няма никой там. —

	Чело наведе тук детето,
	сълза в очи му затрептя;
	прибави жалостно: „Сърцето
	го мерят днес по възрастта.

	Наследих сам аз тая слава,
	но всякъде до днешен ден
	ответ горчив ми всеки дава,
	че тежка й пушката за мен.“
P$
