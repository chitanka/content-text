P>
E>
	Mon ame est une Infante…
@	Albert Samain
E$

#	I

	… И там, на тоя бряг пустинен,
	от вечните води и милван, и терзан,
	на вярна стража спрян, един чертог старинен,
	един чертог зловещ виши безгласен стан.

	В градините, мечта несмела замечтани,
	трепти на страх и скръб отровната роса
	и в мъртвата вода на мъртвите фонтани
	оглеждат своя сън безсънни дървеса.

	Стени и сводове спокойна тлен прояжда,
	мъх, ситни нокти впил, колоните гнети,
	и никой ведър час там радост не обажда,
	че никой сребрен рог там празник не вести.

	Понявга само в сън безсилен лъх повява,
	и в трепета болнав на мигом сепнат стон
	проеква тъмна жал по девствената слава
	на някой овдовял и обезславен трон…

#	II

	Кой изхлипа в пустошта
	на замлъкналите зали?
	Тишината ли пожали
	свойта пръвна яснота?
	Кой на кулата възлезна
	и с копнеж ръце простре
	към притихналата бездна
	на неверното море?
	Кой в градината стаи
	дъх под черните заслони?
	— Своя бряг луната гони
	и безмълвие струи…

#	III

	С болката на прималняло цвете
	в пазвите на ранна хладина,
	ден и нощ аз питам ветровете
	и неверната луна:
	странници, от път неуморени,
	зрящи неизгледни далнини,
	не узнахте ли дали над мене
	нявга пак ще прозвъни
	светлий глас на оня цар далечен,
	който след притихнала тъга
	в сън ми се яви и ми обрече
	неизведани блага,
	неизведани блага в страните,
	дето ек пресреща всеки зов
	и с венци нетленна пролет кити
	всяка радост и любов.
	Той склони над мен усмивка тиха,
	но едва десница ми простря,
	зли тъми ревниво го прикриха
	в свойте ледени недра.
	И дочух аз ласкав глас: бъди ми
	вярна — и при теб в уречен час,
	минал през моря неизбродими,
	пак ще се завърна аз!
	Де е той? — Аз чакам оттогава,
	аз горя в пожар неугасим —
	ту искра сърце ми озарява,
	ту мрачи го мътен дим —
	и кога в очи ми той възлезне,
	мойта скръб безпаметно се рве
	в бездните на сладости възмездни,
	дето я Грехът зове.

#	IV

	— „Витае трета нощ над водната пустиня
	и мрачните скали отекват странен тътен,
	за прилив иде час, а ти все бдиш, царкиньо,
	и твоят взор гори, от сластен дим помътен.

	Дойди и разстели коса дълбокорунна
	на мойте колена — привел чело над тебе,
	аз кротко ще приспя със лютна среброструнна
	великата ти скръб пред незаслужен жребий.

	Загледано към нас през сплетените клони,
	небето ще разкрий предвечната си слава
	и твоята звезда несетно ще отрони
	то в тихото море на тихата забрава.

	Чуй горката молба на своя паж, царкиньо,
	отпада дивен взор, от сластен дим помътен —
	витае трета нощ над водната пустиня,
	а мрачните скали отекват странен тътен.“

#	V

	И когато завърши тринощното бдение,
	и умора прекърши лилейна снага,
	час безумен настава за черни падения,
	че потърсва забрава надвластна тъга.

	Снела скъпия пояс на румена девственост,
	тя пристъпя несвоя, с безтрепетен взор
	из чертога заспал и нелепо тържествена
	слиза в мрачните зали на мрачен позор.

	Тя жаднее — и в мрака, под сводове каменни,
	дето властно я чака препълнен потир,
	гръд обнажила, броди и в пориви пламенни
	рой презрени нероди привиква на пир.

	Като мухи зловонни над блатните пясъци
	из притулни притони стълпяват се те,
	кръвно вино подклажда нестройните крясъци
	и греховната жажда неспирно расте.

	Утолено догаря тринощно страдание,
	че прегръдки разтваря тя с огнена лъст —
	през очите й греят тревожни сияния,
	но ликува над нея наситена Мъст.

#	VI

	Бурята стръвно изхвръкна
	из свойте подводни гнезда,
	едва затрептяла звезда
	в облаци черни помръкна —
	пламък и гръм небеса разлюляха…
	— Аз пих сладостта на упойни треви…
	„Плаха царкиньо, заспи, забрави —
						заспи, забрави!“

	Бурята огнено жали
	над тебе и твоя позор,
	не чуваш ли в хиляден хор
	мощни  вълни заридали —
	ридаят те с твоята мъка несдържна…
	— Аз пих сладостта на упойни треви
	и мракът чрез мен светлините надви…
	„Тъжна царкиньо, заспи, забрави —
						заспи, забрави!“

	Бяла вълна ще отмие
	следите на черната сласт —
	и нова, неведома власт —
	и нова, неведома власт
	утринна шир ще открие
	пред взора на твоята бодрост победна…
	— Не чакам ни мир, ни утеха, уви!
	„Бедна царкиньо, аз плача — заспи, забрави, —
						заспи, забрави!“

#	VII

	В предели потайни, в чертог запустял —
		сянка на смъртна печал.
	Там плаха царкиня от здрач до зори
		в плахи надежди гори.
	Оглежда се трепетно в нейния взор
		морски безбрежен простор
	и в него проблясват през тънка мъгла
		мачти и стройни весла.

#	VIII

	Денят издига златен щит
	над умирените води.
	Тъмите слънце победи
	и с много сълзи е отмит
	позорний спомен в морна памят…

	Как властно погледа примамят
	безбрежни морски ширини
	и в безметежна яснота
	потръпват волните вълни —
	о, как е светло след скръбта,
	която в буря се изплака!

	С невинен смях сърцето чака
	дори и смътния мираж
	на бели корабни платна,
	които в синя далнина
	ще зърне влюбения паж
	и вест желана ще прошъпне…
	Царкинята в надежди тръпне!…

#	IX

	И ето — отново три деня в растяща тревога
	безцелно изнизваха своите болни лъчи,
	и ето — отново над нея, печална и строга,
	последната нощ се надвеси…
	— Морето мълчи.
	О, радост жадувана, радост сънувана, де си?
	— Морето бездушно мълчи.

	Умора надмогва безсилните свилни ресници,
	дим мътен пребулва изгрели за радост очи
	и смъртно встревожени вечерни птици
	пищят пред незрими завеси…
	— Морето мълчи.
	О, смърт усмирителна, смърт утешителна, де си?
	— Морето бездушно мълчи.

#	X

	Мълчи, а светлий бряг застила черна тиня.
	Назрели за греха, кънтят греховни бездни,
	витае трета нощ над водната пустиня
	и блудна мрачина гаси венците звездни.
P$
