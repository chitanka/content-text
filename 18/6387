P>
	Бе нежна дева. Красота и младост
	сияйха на лицето й. Трепнах
	от блянове за щастие и радост
	и сълзи сладки от любов пролях.

	Всред порива вълшебен на мечтите
	на млад съпруг в ръцете я зърнах
	и рана люта на гърдите,
	и сълзи там от завист аз пролях.

	Измина време. Ден бе зимен, леден.
	На гроб едва изровен я срещнах
	че плаче жално с лик тъжовен, бледен

	на рожба мила над бездушний прах,
	и аз усетих се нещастен, беден,
	и сълзи горки там от скръб пролях.
P$
