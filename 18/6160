P>
	Самотен бор на върха — страж забравен,
	терзан от буря и горен от жажда,
	аз чух възрадван твоя стон сподавен
	в часа, когато бурята се ражда —
	и върна ли се нявга в праховете
	на силний град и в гмежа сам остана,
	утешно твоят спомен ще ми свети
	и ще успива всяка нова рана.

	Че в свойта горда мъка аз ще зная
	и друга мъка, други стон сподавен,
	пронесен и затихнал сам в безкрая,
	самотен бор на върха — страж забравен!
P$
