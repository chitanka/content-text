P>
	Пред всякой зеющ гроб, когато пред очите
	да ми се мерне ликът бледний на смъртта,
	неволно климва ми главата на гърдите
	и с сълзи хлипам под гнетът на жалостта.

	И гледам люлки празни, гледам деца дребни,
	остали без храна, без огън, без хлеб,
	моми без мощ, вдовици черни, кои дебне
	с раззинали уста позорният вертеп;

	и плача за умрелий, плача за съдбата
	на живите, но по — горчива тегоба
	налита ми духът, кат смисля за тъгата,

	коя с живота дадена е нам в делба,
	и още по — дълбоко стене ми душата
	за безднадеждната човешка нищета!…
P$
