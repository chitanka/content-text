P>
	В зори разискрен, брачний пир угасна
	на морна вечер в тихите вълни,
	и над сърца ни бог на жажда властна
	крила широки властно наклони.

	И мълком влезли в сънните покои,
	де други пир ни готвеше нощта,
	сами свалихме ний венците свои
	и смутно спряхме — жад и нагота!

	Той, властен и весталка да прелъсти,
	пристъпи — и не сетих аз кога
	вля сладък пламък в самите ми пръсти,
	впил в огнен обръч моята снага.

	Аз чух възтожни устни да се впиват
	по мойте бели свежи колена,
	и вопли пламенни да ме заливат
	като вълната — пламенна вълна.

	И в буйно пожеланье взор извила,
	в кръвта си чула химна да звучи,
	аз паднах нежна — и със сетна сила
	протегнах устни и закрих очи.

	----------------------------------
	Когато сепнах клепки уморени,
	по устните ми лепнеше нектар,
	и бледен дим се виеше над мене,
	като над новоосветен олтар.
P$
