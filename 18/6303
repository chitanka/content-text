P>
	Очите ми са много уморени
	от ужаса на моя скъден ден.
	Тежат ми на душата, вкаменени,
	миражите на блян осуетен.

	Като листа, в есенна нощ развени,
	блуждаят мислите ми. Съкрушен,
	с помръзнал стон на устни вледенени,
	не чакам слънце да изгрей над мен.

	О, знам — ще мине мрачна нощ! Студени,
	недраги дни, в просъница живени,
	ще мъкна пак, спокойно ужасен.

	И милите надежди отмилени
	ще шъпнат на душата ми ранени:
	„Напразно горд! Напразно окрилен!“
P$
