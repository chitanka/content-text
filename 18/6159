P>
	На робска нощ под свода черен,
	за участ царствена роден,
	кат слънце тръгна ти — уверен,
	към подвига на своя ден.

	И хвърли зрак в предел безплоден,
	де гаснат болно лъч по лъч,
	де всеки трепет благороден
	замира в кипналата злъч.

	Там тма слепци обезумели
	към теб похулен рев изви —
	презрений хищно те прицели
	и нищият те уязви.

	Но, жрец и воин на живота,
	ту благ, ту огненожесток,
	ти горд възлезе на Голгота
	и не отрече своя Бог.

	Сам си съдбата изпревари
	и там, де нявга на скръбта
	димяха черните пожари,
	днес светят мощ и красота.

	Че ден за химни ти дочака,
	дочака жътва в своя ден —
	и като слънце слезе в мрака,
	от блясък царствен озарен.
P$
