P>
	Той не ни е вече враг —
	живите от враговете
	бурна ги вълна помете
	нейде към отсрещний бряг.

	Ето, в хлътналия слог
	легнал е спокойно бледен
	с примирена скръб загледан
	в свода ясен и дълбок.

	И по сивата земя,
	топлена от ласки южни,
	трепкат плахи и ненужни
	с кръв напръскани писма.

	Кой е той и де е бил?
	Чий го зов при нас доведе,
	в ден на вихрени победи
	да умре непобедил?

	Клета майчина ръка,
	ти ли го в неволя черна
	с думи на любов безмерна
	утеши и приласка?

	Смешна жал, нелепа жал,
	в грохотно, жестоко време!
	Не живот ли да отнеме
	той живота свой е дал?

	И нима под вражи стяг
	готвил е за нас пощада? —
	Не, той взе що му се пада,
	мъртвият не ни е враг!
P$
