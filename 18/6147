P>
	Аз умирам и светло се раждам —
	разнолика, нестройна душа,
	през деня неуморно изграждам,
	през нощта без пощада руша.

	Призова ли дни светло-смирени,
	гръмват бури над тъмно море,
	а подиря ли буря — край мене
	всеки вопъл и ропот замре.

	За зора огнеструйна копнея,
	а слепи ме с очите си тя,
	в пролетта като в есен аз крея,
	в есента като в пролет цъфтя.

	На безстрастното време в неспира
	гасне мълком живот неживян,
	и плачът ми за пристан умира
	низ велика пустиня развян.
P$
