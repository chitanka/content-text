P>
	Под жаркото слънце лениво на юг аз се движа.
	Изтихо неясните ромони морски ми пеят —
	рибарска припявка навярно: за труд и за грижа.
	Ветрила и мачти, далеч там, несетно линеят.

	И ето ме седнал на пясъка лъскав и топъл.
	Мирише на алги. Ветрецът приветно ме гали.
	На гмурец, изгубен в простора, внезапния вопъл
	неволно подсеща за леки и светли печали.

	И тука, унесен от нежния шум на вълните,
	бленувам за погледи сладки, за мислите скрити
	в загадъчна някаква вчерашна лека усмивка…

	Тъмнее просторът. Стихията морно почива,
	в отсенки безбройни безкрайната шир се прелива.
	Водите свободни ме гледат с тъга и с присмивка.
P$
