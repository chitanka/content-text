P>
	Накрай полето, дето плавно излъчва слънцето стрели
	и в марни валози потокът с вълни приспивни ръмоли,
	меда на отдиха стаила дълбоко в девствени недра,
	виши колони непреклонни успокоената Гора.

	Там дремят приказки старинни, там тае звънка тишина
	и в безответните й скути, като вълна подир вълна,
	заглъхват хоровете страстни на многогласното поле
	и подслон верен в час вечерен намират морните криле.

	И знае пътникът отруден, че в презнощ тръпните листа
	с участен ромон ще му спомнят на миналото повестта,

	в зори низ глъхнали присои, далек от полски прах и дим,
	пред него повтор ще въстава животът ласкав и любим,
	а денем, лик когато свежда над примирената вода —
	ще вижда прежните копнежи там мъдро спящи навсегда.

	Че дълги дни към хубост вярна в набег безцелен устремен
	той вред в полето е настигнал следите на предвечна тлен
	и сам е свърнал — на Гората в съкровищните самоти,
	последна радост да изведа, последна скръб да приюти…

	Накрай полето, дето плавно излъчва слънцето стрели
	и в марни валози потокът с вълни приспивни ръмоли,
	меда на отдиха стаила дълбоко в девствени недра —
	виши клони непреклонни успокоената Гора.
P$
