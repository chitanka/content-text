P>
	Денят за труд е отреден,
	за сласт и мирен сън — нощта,
	а що е нощ и що е ден
	за нас, изгнани из света?

	Сурова вярност на дълга
	смени живота пъстролик
	и сля се радост и тъга,
	сроди се малък и велик.

	Вървим под тежките крила
	на буреносна, мощна бран
	и върху хиледи чела
	чер жъртвен кръст е начертан.

	Но няма мраз да заледи
	топлик жадуващия кълн,
	нито ще трепне пред беди
	обуреваемият чълн.

	Че светли тайни дух прозря
	и аз обикнах тоя път,
	по който земните недра
	тъй властно мамят и зоват.

	— Ти наш си, твоят дълг
	е дълг на хрупкавия злак —
	в земята майка опознал,
	при нея да се върне пак.

	Венци от слънчеви цветя
	в долини слънчеви плете
	и в кротък унес чака тя
	да дойде нейното дете.

	— Дойди, но с подвиг увенчай
	ти свойта бренна суета
	и нека бъде твоят край
	една усмихната мечта!

	Ноще, тъй светло примирен,
	аз гледам звездния покров
	и тихом се струи над мен
	и крепне земната любов.

	Разстлала се е ясна шир
	и в нея странникът недраг
	след много бури най-подир
	намира своя роден бряг.

	Там родни сенки с родна реч
	посрещат брата и сина,
	а нейде гордо и далеч
	плющят победни знамена!…
P$
