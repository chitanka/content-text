P>
	Спи градът в безшумните тъми.
	На нощта неверна верен син,
	бродя аз — бездомен и самин —
	а дъждът ръми, ръми, ръми…

	Трепнали край черните стени,
	стъпките размерено кънтят
	и след мен невидими вървят
	жалби за преминалите дни.

	Образът на милото дете,
	нявга озарило моя праг,
	в спомена възкръсва — чист и драг —
	и скръбта расте, расте, расте…

	Тя дойде — дете — с пробуден жар,
	с пламенна усмивка на уста,
	но възжаждал вечна красота,
	аз отвъргнах тленния й дар.

	Миналото — ах, остана то
	тъмен край от скърби заледен
	и оттам отпраща тя към мен
	своя скръбен вик: защо, защо?

	Спи градът в безшумните тъми.
	На нощта неверна верен син,
	бродя аз — бездомен и самин,
	а дъждът ръми, ръми, ръми…
P$
