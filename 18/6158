P>
	Ти смътно се мяркаш
	из морната памет,
	кат бродница сънна
	в бездънна гора —
	аз тръпна след тебе
	и тръпно ме мамят
	в мъглите вечерни
	две черни пера.

	След сетната среща
	да срещна забрава,
	подемах се, падах
	и страдах навред.
	Нощта ме разлюби,
	денят отминава,
	ни радост донесъл,
	ни весел привет.

	И ето, погребал
	в тъга непобедна
	надежди и младост
	в безрадостен склеп —
	аз гасна, аз гасна
	с утеха последна —
	на спомена в здрача
	и плача за теб.
P$
