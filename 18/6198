P>
	Шум се дига, шум до Бога,
	шум и крясък, шум и бяс,
	цяла София в тревога —
	ето кризата у нас.

	Шефове дебели, мазни
	край палата се въртят,
	с новини разнообразни
	вестникарите крещят.

	Тоз погалил, тоз зарязал,
	тез ще дойдат! Не! Онез.
	Входът някому показал,
	другите поканил днес.

	Всички ощ неуморими
	три нощи веч как не спят.
	Мигат ли и пред очите им
	все се кокали въртят.

	Ходят, питат като в съне,
	не усещат глад, ни мраз.
	Всички днес са кат на тръне —
	ето кризата у нас.

	Само ние хич нехаем
	със оръфаний балтон,
	само ний не щем да знаем,
	че в червения салон

	разни планове се сплитат
	зарад нов за нас ярем…
	Хатовете там се ритат,
	ний „магаретата“ мрем!.
P$
