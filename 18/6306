P>
	Синя утринна омара
	леко плава над долът.
	Дреме мелницата стара
	край тревясалия път.

	Росни са цветята сини
	по съборения зид.
	До зида, прикрит в къпини,
	чакам влюбен и честит.

	Пусто в пътя — ала ето
	ален шал се мярна там…
	Колко щеш си крий лицето —
	знам коя си, душо, знам!

	Иде моята любима
	нежна, мургава жена,
	лека, кръшна, несравнима,
	като влюбена сърна.

	— Де, Мургашка, се забави?
	— Милий!… — И внезапно тя
	устни нервни и лукави
	впи във моите уста.

	… Из самотните пътеки,
	уловени под ръка,
	волни, упоени, леки,
	край зелената река,

	с колко приказки сърдечни
	любовта ни утеши!
	Как тогава вековечни
	бяха нашите души!

	Твоите прегръдки топли,
	гостолюбни и добри,
	драг приют на страстни вопли,
	шъпнеха ми: тук умри!

	Колко чист нектар, Мургашка,
	аз, ту трепетен, ту тих,
	от рубиновата чашка
	на устата твои пих…

	Помниш старата глогина?
	Помниш росния гъстак?
	Там ще цъфнат догодина
	кринове и ален мак…
P$
