P>
	Безрадостно залутан, слисан в уличния шум,
	в загадки скръбни потопен, безсилен и точаян,
	на тоя страшен град — на всичките пороци друм —
	гърмежът и миазмите аз наблюдавах смаян.
	Сред тая втрволица не разбирах аз що диря!
	Като вълна нахлуваше във моята душа
	огромна скръб — и мислех — звяр да ме сподиря
	на всяка стъпка, без да знам с какво да се теша.

	Където да погледна — виждах мъка и разврат.
	Земята тук са някога тъпкали финикийци.
	Години хиляди са минали — и тоя град
	до днес е пълен още със търговци и убийци!
	Небето е над улицата като звездна лента,
	но никой взор не вдига! Сред нахални светлини
	из кръчмите утеха всички дирят във абсента
	или в смеха ридающ на продажните жени.

	Голтаци мрачни някъде подемат песен зла —
	набат на смъртно отчаяние със звуци медни.
	Доволници тук весели и тъпи, там — тегла,
	сърца свирепи, а пък там две лезбианки бледни,
	притиснати любовно, милосърдье и утеха
	една от друга просят… И подобно на кошмар,
	жестоки, гневни мисли върху мене връхлетеха:
	тъй равни бяха него ден и роб, и господар!

	Аз бях преситен тоя ден на всички суети.
	Аз мислех всички скърби и веселия притворни —
	и без надежда някой братски да ме приюти,
	кръстосвах бледен улиците тъжни и позорни,
	сред ледно равнодушие изгубен като в бездна.
	Животът ми се струваше тогаз почти като порок,
	а моята душа така нелепо безполезна,
	че мисълта за смърт ме блазнеше кат блян висок.

	Внезапен лъх на горест и денят ми омрачи,
	и скъпоценните съкровища на паметта ми.
	Дори не исках да си спомня милите очи
	на моята другарка, ни пък оня сън, що мами
	сърцето ми със бъдеще — и неуморно буди
	усърдие у мене, за да мъкна ден след ден
	към пропастите на нощта… И всички жалби луди
	за щастие как гаснат виждах с поглед уморен.

	А скъп ми е живота мене! Милите неща
	на миналото или пък на дните, що жадувам,
	лазурът дневен и мечтите скъпи на нощта,
	жената нежна, на която устните целувам.
	Посрещал съм ги с радост винаги сърдечна.
	Когато пък се виждах морен и унил,
	доволно бе ми мен усмивка някоя далечна
	или дори случаен дъх на росен карамфил.
P$
