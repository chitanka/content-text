P>
#	1
	И утрото ще дойде, Суламит,
	със пурпурна усмивка на устата —
	и утрото ще лъхне ведрина
	в задрямалия губер на полята.
	И в люлката на пролетния ден —
	под погледа на ведрите простори —
	с молитвата на пътник уморен
	сърцето ми за теб ще заговори.

	И в сянката на вечерния час,
	когато притъмнеят планините
	и слънцето, без ропот и без глас,
	потъне надалеко зад горите —
	с мъчителната жажда на дете
	и с болката, от горести пропита,
	сърцето ми за тебе, Суламит,
	сърцето ми за тебе ще попита.

#	2
	Над езерото месецът поглежда
	и образа му в езерото бди.
	Крайбрежна лодка бавно се навежда
	и лебед плува в лунните води

	Нощта е пълна с краски и звезди
	и нейното величие говори…
	Склони глава на моите гърди
	и нека сън очите ти притвори:

	ще видиш ти далечни кръгозори,
	където вечна пролет зеленей;
	море ще видиш, слънце и простори
	и вятър, който кораби люлей.

	И ний ще гаснем в сънния навей
	на тая нощ безбрежна и велика,
	а утрото по нас ще разпилей
	на цъфнал крин и бяла перуника.

#	3
	Очите ми са пълни с топъл здрач,
	що вее през прозореца отворен.
	И неведнъж — измъчен и изморен
	от горести, нерадости и плач —
	аз търсил съм те — в буря и беда —
	под грейналите лампи на града.

	И там, посред язвителния хор
	на карнавала с призрачните маски,
	приспивал съм се в твойте нежни ласки
	и в пламъка на твоя женствен взор
	и любил съм те жадно-заласкан,
	унесен, зачарован и пиян.

	И винаги с препълнено сърце,
	пленителна, смирена и покорна,
	ти плакала си — влюбена и морна —
	във моите ласкающи ръце
	и слушала си, като в детски сън,
	на моя празник празничния звън.

	И днес, когато веят тъмнини
	и бледен сняг по улиците пада,
	сърцето ми по теб неволно страда
	и твоят светъл спомен ми звъни —
	и сам, загледан в бялата луна,
	аз шепна, като мъничко дете:
	— Бъди благословена, о жена!

#	4
	Помня още онзи миг свещен:
	ти бе тъй възторжена и млада!
	Гаснеше печално озарен
	морний ден и вееше прохлада.
	Ти заспа. Аз чаках запленен…
	Всеки трепет дишаше отрада.
	И припадна звездна нощ над мен.

	Тая нощ бе нощ на листопада.
	Тая нощ невидим бог разкри
	царството на спомените стари.
	Смърт целуна китните гори
	и тревите смъртен скреж попари.
	Ти очи отвори в полусън
	и видя — какво видя тогава? —
	Тъмни нощи — и черковен звън —
	и венците на умряла слава…

	— — — — — —

	После дълга, дълга тишина…
	И сърце сърцето не дочака.
	Плач прониза сънната страна —
	сякаш някой в мен и в теб изплака,
	И потърси всеки сам път —
	път неверен на неверна мъка.
	А над нас възхождаше денят —
	първий ден от нашата разлъка.

#	5
	И мирно отпочинал след дневната умора —
	отшелник безприютен под твоите крила,
	аз искам да ти шепна, аз искам да разтворя
	безименната книга на земните тегла.

	Ти тихичко ме слушай приведена над мене:
	аз всичко ще ти кажа, аз всичко ще ти дам —
	тъй може би ще стихне нестихнало съмнение,
	тъй може би аз няма да сещам, че съм сам.

#	6
	Спомням си първата вечер,
	спомням си първия ден:
	аз бях вълшебник за тебе,
	ти беше радост за мен.
	Спусна се вечер неясна,
	ширна се тъмно море —
	твоята обич угасна,
	моята радост умре.

	Нейде в безлунната доба
	някой заплака без глас,
	някой неволно прочете
	кобна молитва над нас.
	Ний разделихме се мълком,
	пълни с болезнена жал.
	Първата пролетна вечер —
	моята първа печал.

#	7
	Лятна вечер кротко ще разгърне
	кадифени, лебедни крила
	и кат стара майка ще прегърне
	глъхнали градини и поля.

	И тогава — тъжно примирена,
	и тогава — нежна като блян,
	припомни си, сестро уморена,
	припомни си мълком зарад мен!
P$
