P>
	Аз виждам свойта рицарска ограда
	над непристъпни бездни и скали.
	И всяка нощ, когато здрач припада —
	над мене само звезден дъжд вали.

	И аз съм хладен, хладен като камък,
	загубил слух за всеки земен стон,
	и пазя зорко своя древен замък
	и своя царствен и гранитен трон.

	Кога светът заплаче — аз се смея,
	кога светът ликува — аз скърбя,
	помръкне ли вселената — аз грея,
	монарх и страж на своята съдба.

	И само нявга чувам гръм и трясък:
	изпращат огън злите богове.
	Но жалък ми е всеки техен крясък
	и аз им връщам дим и смехове.

	Тук земен вятър моя трон не брули,
	до мен не стигат даже и орли:
	аз дигам свойте замъци и кули
	над непристъпни бездни и скали.

#	2

	Все тоя загадъчен остров и тия гранитни скали,
	и моята царствена кула, прилична на древен чертог.
	Огражда ме водна стихия и северен дъжд ме вали,
	а как съм безгрижен и бодър и как съм безумно
	жесток!

	Тук кораби пътни минават и свири спасителен
	рог…

	И лодки — и тежки кервани от гъсти надводни
	мъгли…

	А слизат край мене принцеси и пажове
	в брачен оброк —

	и гаснат ранени и морни от моите златни стрели.

	И всеки мечтател безумен, попаднал неволно при мен,
	остава завинаги жертва на моя загадъчен плен,
	заплетен в неземни наслади и ласки, и
	звездна любов.

	Морето размирно се плиска и тегнат над него беди,
	и носят се кораби волни в разгулните черни води —
	и всички запират край мене — и няма
	спасителен зов!

#	3

	Тук буря не бучи и ветрове не веят,
	и не долита шум, мълва и горък стон;
	безтрепетни, пространствата синеят,
	застинали в един прозрачен тон.

	И аз стоя в безоблачната сфера
	на тоя стар, гранитен бастион;
	но тук не крепне мойта светла вера
	и не вещае радост моя трон. —

	Че в тоя мир от тишина и нежност,
	безветрие и ведра безметежност
	не чува се тръба на бран и бой.

	И в тайна скръб сърцето тайно стене,
	че не живот, а гибел е за мене
	прохладата на белия покой.

#	4

	И аз съм зачарован да страдам и да чезна
	в загадъчния замък на странна самота.
	Суетни ми изглеждат земята и света
	и черепния поглед на зиналата бездна.

	Душата ми се губи в хармония съзвездна —
	далеко от сълзите на всяка суета.
	Обичам да се смея в очите на смъртта,
	защото нося воля сурова и железна.

	И в онзи час уречен за земните души,
	когато мрачна гибел спокойно разруши
	на моя дух размирен заветните скрижали —

	ще бъда пъстър пламък от паднала звезда
	и сам ще се разсипя над суша и вода —
	и грешната земя от мен ще се запали!

#	5

	Живот създадох аз от прах, вода и кал
	и дъхнах му душа и трепет безграничен,
	но сам останах глух, студен и безразличен,
	бездушен като лед и хладен кат метал.

	И моят стих звъни и свети кат кристал —
	без болка, без любов, без горести и вопли —
	и като лунен лъч той грее, но не топли,
	че сякаш няма в мен ни радост, ни печал.

	И ето ме сега напразно ограден
	с бездушните стени на моя царствен замък,
	където вее смърт и северник студен.

	И всеки мой възторг умира заледен,
	че аз съм отреден да крия своя пламък
	и с равнодушие да срещам всеки ден.

#	6

	Възлизам по гранитни стъпала

	и мраморната кула ме издига.
	До моя слух суетен шум не стига,
	ни смъртен звън на кървава стрела.
	Аз виждам само слънце и скала
	и чувам химн на будна чучулига.
	Разкъсана е земната верига
	и аз съм със развързани крила.

	Възлизам по гранитни стъпала…

#	7

	Издигнах в най-високите лазури
	недосегаем замък от метал —
	и там приспах сърдечните си бури
	и своята пророческа печал.

	И в неговите бронзови обятия
	заключих свойта скръб и своя блен
	и заживях високо над земята —
	от хората и бога отчужден.

	Но мойта скрита буря не угасна
	и мойта скръб по-живо зарида —
	че замъкът е гробница безгласна
	без въздух, без миражи и вода.

	А как горя да слезна в долините,
	където спят села и градове —
	да разруша на всеки дом стените
	и да запаля живи огньове.

	И да живея живата тревога
	на слепия пророчески безброй —
	да любя и проклинам с него бога
	в падения, победи и двубой.

	О късен час на мойто късно лето,
	о час на моя бунт неизживен!
	Аз сам запалих замъка — и ето! —
	събарят се стените върху мен!…

	--------------------------------

	Но в пепелта им като жива рана
	сърцето ми трепери и зове…
	И мойта скръб, от векове набрана,
	излива се във гръм и ветрове.

#	8

	Аз много високо възлезнах и мъдрости много познах —
	под мене земята остана погребана в бури и прах
	И нейния грохот суетен, и нейния трепетен стон
	долита кат музика странна до моя надоблачен трон.

	И слушам, аз слушам унесен вълната на хиляден хор,
	земята ридае и вика под тоя бездушен простор…
	И скрита сълза се отрони неволно от морни очи,
	че в земната музика черна и моята горест звучи.
P$
