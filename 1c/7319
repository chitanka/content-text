P>
	Дълбоко и чисто небе, о моя въздушна безбрежност,
	обичам лазурния лик на твойта безоблачна нежност!

	Как много и мойта душа прилича на твойте лазури,
	о мое просторно небе — родина на слънце и бури.

	На земния грохот в безкрая аз страдам и жадно
	се губя,

	и в свойте страдания земни аз тебе сънувам и любя.

	И нявга, когато помръкна отрупан със черни
	проклятия —

	дълбоко и чисто небе, вземи ме у свойте обятия!

#	2

	Разгърни се широко над мен!
	Цяла нощ те сънувах и чаках,
	чаках буден и в тъмно, и в ден,
	чаках буден и плаках, и плаках…
	Разгърни се широко над мен!

	Твойта луда безбрежност ме мами —
	аз простирам към тебе ръце,
	покажи ми съзвучните гами
	на капризното свое лице!

	Аз съм жертва на земните ями,
	аз съм пленник на свойто сърце.
	Твойта луда безбрежност ме мами —
	аз простирам към тебе ръце.

	Моят път е размирно метежен
	и незнайна е мойта съдба.
	Сещам земния страх неизбежен
	и в мъчителна жажда скърбя.
	Потопи ме в копнежа си нежен,
	дето няма ни скръб, ни борба!
	Моят път е размирно метежен
	и незнайна е мойта съдба.

	Зачарован и нежно смирен,
	потопи ме в лазурната бездна —
	нека бъда навеки пленен!
	Твойта смърт е спокойна и звездна —
	разгърни се приветно над мен!

#	3

	Небе безоблачно, широко и лазурно,
	небе на странните капризни изненади
	ту черно като смърт, ту светло и безбурно,
	сред рой съзвездия и облачни грамади.

	О, има светли дни, когато аз ликувам —
	и мойта радост е във тебе отразена;
	о, има сиви дни, когато аз тъгувам —
	и моят скърбен блен
	във теб е въплотен;
	о, има мрачни дни без сън и без надежда,
	когато всеки звук е пълен със печал —
	тогава моят стих, изваян от метал,
	през твоя мрачен лик тревожно се оглежда;
	но има часове и кървави, и страшни,
	когато вика в мен неволята набрана,
	тогава вее смърт по улиците прашни
	и твойта тишина, от трясъци раздрана,
	изпраща огън, дъжд, светкавици и град —
	и тръпнат плочите на мокрия площад.
	И твойте облаци започват канонада
	над грешната земя — и тя реве и вика
	и става между вас тогава страшна свада —
	и падат мълнии, и свети електрика…

	И ти само тогаз приличаш на земята
	със нейните борби на живия безброй.
	Обичам тоя час на кървава разплата,
	на смъртните стрели и смелия двубой.

#	4

	Аз съм бедния син на земята,
	изнемогнал от скърби и труд,
	и безропотен раб на съдбата,
	ограден съм от слънце и студ.

	И заморен от вечната грижа
	на суетния призрачен ден,
	отпочивам си в бедната хижа,
	безнадежден и болно-смирен.

	Ала в своята мисъл потайна
	аз приличам на бдителен страж,
	че през земната мъка безкрайна
	грее някакъв светъл мираж:

	аз се нося над сънни морета
	и над звездните сфери летя,
	запленен по незнайна планета,
	упоен от мистични цветя.

	И в лъжата мечтателно-нежна
	(сякаш приказка някаква бе) —
	виждам твойта пустиня безбрежна,
	чародейно и гордо небе!
P$
