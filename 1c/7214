P>
	Над гората слънцето изгрява,
	славей кръшно в клоните запява.
	Скокна Заю: „Стига сладък сън!
	Ето, слънце грее вече вън!“
	Па чевръсто, с два-три леки скока
	той изтичва в двора, край потока,
	бързо се наплисква и се връща
	ред да сложи в мъничката къща.

	Шум се чува. „Кой ли гост пристига,
	в ранно утро да получи книга?“
	— Свинчо драг, нима това си ти,
	като слънце всичко в теб блести!
	Свинчо отговаря му засмян:
	— Книжката прочетох вчера сам
	и повярвай, чудо стана с мен,
	къпя се по три пъти на ден.

	Не играя вече в кал и смет,
	пазя вкъщи чистота и ред.
	— Браво, Свинчо, ето друга книга!
	Розовият Свинчо гордо мига
	и със стъпка пъргава и лека
	тръгва си по горската пътека.
	Ей след малко глас се чува весел:
	— Зайо Байо, миличък, къде си!

	Кума Лиса спира на вратата,
	скромно свела поглед към земята.
	— Ах, да знаеш как те хвалят всички
	насекоми, зверове и птички!
	Зайо на добро ме научи!
	Слуша Заю слисан и мълчи.
	— Доста съм живяла с хитрини,
	не желая повече злини!

	Книжка поучителна ми дай,
	за да сложа на лъжите край!
	Търси Заю, но… къде ли беше.
	Зад ушенце с лапичка с чеше.
	А зад него нашата Кумица
	грабва друга книга със корица,
	украсена с пъстроцветни шарки.
	В нея пише за петли и ярки,
	за различни, вкусни горски птици

	и за тлъсти пуйки — хубавици.
	Шарената книга ловко скрива
	и лукаво в Зая поглед впива.
	Заю друга книжка й намира
	и пред Лиса важно, важно спира.
	— С тая книга ще забравиш всички
	хитрини и пакостни привички!
	Вярвай, Лисо, тя ще те оправи.
	— Сбогом, Зайо, остани със здраве!

	Скоро по широката поляна
	тромаво задава се Мецана
	и едва пристъпила през прага
	почва да разказва тя веднага:
	— Заьо, чух от моя чичо строг,
	мъдрия и учен стар мечок,
	че далеч, далеч на север има
	вечни снегове и вечна зима.

	Там по тия ледени полета,
	имало и мечки, и мечета,
	като нас били добри и смели,
	само че с кожуси снежнобели.
	Зайо, те дали са ми роднина,
	та при тях на гости на замина?
	Намери за бели мечки книжка…
	— Ах! — прошепва Заю със въздишка.

	В първата полица вижда ясно
	празно място има там, отдясно.
	— Бабо Мецо, миличка, добричка!
	Тука беше нашата кумичка.
	И така лукаво ми говори,
	нивга кражба нямало да стори,
	а пък книга липсва, ето тук —
	Лиса е крадецът — никой друг!
	3аю бърше мъничка сълзица,

	жално гледа празната полица.
	А Мецана, с лапата си мека,
	по главата гали го полека.
	И му дума: — Хайде не плачи!
	Съвземи се, избърши очи,
	че голям си и не ти прилича.
	Кума Лиса кражбите обича,
	много мъчно ще се промени.
	А пък ти внимавай и помни,

	трябва да си бдителен и смел!
	Заю слуша, ниско поглед свел,
	и си мисли: „Права е Мецана,
	трябва по-внимателен да стана!“
	А Лисана близо, край гората,
	мързеливо ляга на тревата.
	„Тук е тъй спокойно, хлад и сянка!
	Я преди да ме налегне дрямка

	в крадената книжка да надзърна.“
	Но сгреши и другата разгърна.
	Вместо разни птици — хубавици
	вижда тя подгонени лисици,
	сиви вълци с кожи изподрани,
	кучета, ловци и зли капани.
	Лиса хвърля книжките веднага
	и към къщи впуска се да бяга.

	Но насреща — Кумчо Вълчо, ето,
	се прибира гладен от полето.
	Лиса мигом спира своя бяг
	и зашепва хитро: — Вълчо драг,
	най-голяма радост е за мен,
	че те срещам в тоя тъжен ден.
	Ах на тебе, Куме, знам, ще мога
	за открия своята тревога!

	Нажалено тя глава поклаща
	и гальовно под ръка го хваща.
	— Казвай, Лисо, що се тъй тревожиш!
	Аз ще ти помогна! — Не! Не можеш!
	В мирната и сенчеста дъбрава
	лошо време и за нас настава.
	Горските животни в тоя кът
	искат вече книги да четат.

	Неотдавна библиотекар
	Зая те избрали, друже стар!
	И сега при него за съвет
	и за книги стичат се отвред.
	Куме, куме, скоро във гората
	ще поискат те от нас разплата —
	затова да бягам съм решила!
	— Стига, Лисо, засрами се, мила!

	Зая Бая вярвай ми, завчас
	вдън гората ще прогоня аз,
	а пък всички, жадни за наука,
	ще получат Вълчова поука!
	Но до тях, на строен клонес бук
	кацна гълъб: „Що ли става тук?“
	Вслуша се в тъгите на Лисана
	и на Вълча в страшната закана.

	Зая да спаси — криле разпери
	и отлитна помощ да намери.
	Вълчо тръгна грозен, страхивет,
	спря пред къщичката зъл, сърдит,
	изръмжа със ярост в тишината
	и заудря с лапа по вратата:
	— Вълчо чука, Зайо дългоух!
	Отвори не се прави на глух!

	И нахълтва Кумчо Вълчо страшен
	с рев и вой при заяка изплашен.
	Заю поглед ужасен повдига:
	— Вълчо, да не си дошъл за книга?
	— Книга ли, останал си без ум!
	Я не вдигай много, много шум,
	а оттук изчезвай без следа —
	иначе — очаква те беда!

	Знам че си жесток и страшен вълк,
	но да бъда тук — за мен е дълг!
	— Ти ли срещу мен повдигаш глас?
	Ей сега ще те науча аз!
	Заю трепна, после с пъргав скок
	скрива се на рафта най-висок.
	Вълчо се озъбва разярен:
	— Няма да избягаш ти от мен,

	Зайо неразбран! Ще те изям!
	Но стъписан млъква. Пес голям
	срещу него изръмжава смело —
	гълъбчето беше го довело.
	— Где е, отговаряй, подъл звяр,
	малкият ни библиотекар!
	— Хърр, не стъпвай ти към мен ни крачка,
	тежката ми лапа ще те смачка!

	Кумчо Вълчо в бой се хвърля пръв,
	Мурджо го посреща с гняв и стръв.
	Козина из стаята хвърчи,
	светят настървените очи.
	А пък Заю хуква да избяга,
	но засрамен спира се на прага.
	Спомня си съвета на Мецана.
	„Тук, при мойте книги, ще остана —

	мисли Заю. — Нищо, че треперя,
	още малко смелост ще намеря
	да дочакам края на борбата,
	че за срам ще стана във гората.“
	Мурджо се нахвърля тоя път,
	зъбите му святкат и блестят.
	Вълчо от борбата уморен

	пада на земята победен,
	но с последни сили се премята —
	свил опашка, бяга към гората.
	— Хъррр — избяга смелият юнак,
	ще се срещнем с него утре пак!
	Зайо, ти спокойно работи,
	Вълчо няма тук да се вести!

	Мисли Заю: „Мурджо е герой,
	верен и добър другар е той!“
	Жаден за просмета и наука,
	скоро бухалът пристига тука.
	А след него стъпва бавно, тежко,
	Заювият мил побратим Ежко.
	Книжки две подава той на Зая!
	— Кой ги е загубил, аз не зная!

	Бяха край лесковия шумак!
	Зай се усмихва под мустак.
	Лисините книжки той познава,
	взема ги и нова му подава.
	Заю чак до късно следобед
	книги дава всекиму поред.
	Свършил е работният му ден,
	сяда той безкрайно уморен,

	зачервените очички търка,
	в чекмеджето на бюрото бърка —
	Морковче изважда си оттам.
	— Ах, с каква наслада ще го ям! —
	мисли Заю, сладко, сладко хруска,
	после на леглото се отпуска.
	И заслушан в Щурчовите песни,
	се унася в сънища чудесни.
P$
