P>
	Дух близък, родствен на поета,
	море немирно, имаш ти —
	към теб от родните полета
	летяха моите мечти.

	И ето те сега при мене —
	тревожно, бурно в тоя час!
	Настръхнал, в трескаво вълнене,
	аз слушам страшния ти глас.

	Бучиш и пееш дива песен
	с неземна някаква си страст;
	а в клокота ти адски, бесен
	личи страхотната ти власт.

	Обгръщам с поглед далнините:
	безкрайно си, — води, води!…
	Пенливи, къдрави вълните
	гъмжат по твоите гърди.

	И вслушвам се в гърди с тревога
	и взирам се аз поразен,
	и да поема дъх не мога
	пред тоз свят чудни — нов за мен.

	Таинственост неизяснима,
	величие и грозота,
	и горда мощ непостижима,
	и мрачна, дива самота!

	Море, — сърдито, отразило
	заоблачени висоти, —
	море, що с теб се би сравнило
	по демонични красоти!
P$
