P>
	Зад пустинните полета и далечните гори,
	дето месеца не грее и зората не зори —

	в тишината на скалите, надалеко от света —
	гине светлата мадона в безотрадна самота.

	А разсеял бих тъмите, превъзмогнал бих и страх,
	и понесъл бих се гордо над суетности и прах,

	и заключения замък бих посегнал да руша,
	за да любя и лаская тази трепетна душа.

	Но страхувам се, че моя тя ще бъде само ден,
	а на втория — от нея аз ще бъда уморен.

	А желал бих да я любя, вечно да я любя аз,
	превъзмогнал в любовта си катадневности и мраз.

#	2
	Аз ида бледен, тих и морен — дете на тъмните пустини,
	и търся светлата родина на волен отдих и сълзи;
	аз търся цветните килими на твойте губери-градини
	и хладна сянка под листата на твойте къдрави лози.

	Аз ида бледен, тих и морен и търся шемет и забрава,
	за да убия — лековерен — греха на всяка суета;
	аз ида кротко да почина под твойта пролетна дъбрава,
	аз ида тебе да целуна, о моя горда красота.

	И пак до тебе коленичил — дете на делничните битви —
	кат съща майка милостива прегръдки топли разтвори:
	жадувам галения шепот на твойте вечерни молитви,
	жадувам грейналия трепет на твойте румени зари.

#	3
	Помогни ми да преплувам непреплувани морета
	и да видя чудесата на неведоми страни;
	дай ми слънце, за да сгрея помразените полета
	дай ми пролетното слънце на безоблачните дни!

	Дай ми пясъчния вихър на пустинята безкрайна
	и бленуваните ласки на бленувана душа;
	дай ми вярата на бога и великата му тайна,
	да не мога обезверен, да не мога да греша.

	И до мене приютена, приласкай ме, като майка! —
	Търся топлото дихане на откъснати цветя;
	търся грейнали простори и окрилата на чайка,
	за да мога, като нея, над морета да летя.

	А когато притъмнеят безпределните простори
	и потърся обездомен аз родина и покров,
	отвори ми ти вратата на широките си двори
	и налей ми от виното на великата любов.

	Помогни ми да преплувам непреплувани морета
	и да видя чудесата на неведоми страни;
	дай ми слънце, за да сгрея помразените полета,
	дай ми пролетното слънце на безоблачните дни!

#	4
	Усещам те, когато нощта молитви шепне,
	усещам те в тъгата на всякоя сълза
	и сутрин те усещам, когато лист потрепне
	и глухо се откъсне от бялата бреза.

#	5
	Усещам те навсъде — велика и безкрайна, —
	ти пееш и танцуваш под лунните лъчи.
	За другите си бездна, за другите си тайна,
	а моят дух те знае — и люби, и мълчи…

	Аз имам нерадост и скърби неверни,
	и черната жажда на пясъчна степ;
	аз имам отрова от горести черни
	и топли молитви и песни вечерни,
	които говорят за теб.

	Ти имаш морета и вихъри бурни,
	и звучната радост на пролетен ден;
	ти имаш напивка във сребърни урни
	и светли олтари, и утра лазурни,
	които говорят за мен.

	Аз имам далечни безводни пустини
	и черната жажда на пясъчна степ;
	аз имам студени и мъртви градини,
	и снежни полета, и пусти долини,
	които говорят за теб.

	Ти имаш дълбоки ласкателни взори
	и звучната радост на пролетен ден;
	ти имаш широки и светли простори,
	и пролетно слънце, и мраморни двори,
	които говорят за мен.

#	7
	След всяка скръб, след всяко тържество,
	след всеки шум на делничните битви
	аз ида пак при тебе със молитви,
	че ти си дъх от мойто божество.

	И винаги по тебе замечтан,
	усещам аз отново, че живея —
	и странствувам, издигам се и пея —
	и моята любов е океан.

#	8
	Полъхна цветен мирис на вечер ведролика,
	помръкна морно слънце над сънни лесове
	и вечерник засвири в крайбрежната тръстика,
	развеял цветни билки и златни класове.
	Часът на късна доба спокойно зацарува,
	напада лунно злато над суша и вода.
	Заспалата мадона през мене засънува,
	заспалата мадона през мене зарида…
P$
