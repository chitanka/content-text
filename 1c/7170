#	I

	Грейна, трепна и залезна
	вечерна звездица;
	неживяла — и зачезна
	галена Милица…
	Висината потъмняла —
	було на звездица!
	В що нерадост е видяла
	хубавица?

	Ако има негде птичка
	в клетка позлатена,
	още рожбица едничка
	с прах неопрашена,
	ето нея!… Тя — благатка
	на земята наша,
	тя — за майка и за татка
	цвете в чаша.

	Ако бъде самовила
	чемерна магия
	или млада подлудила
	грешник и светия,
	то Милица — право, ей я
	небо-сън изгора,
	дето няма като нея
	нигде втора.

	Пак. И залъгалка блага
	и лекарство сяко,
	а да може — не помага
	и от пиле мляко. —
	„Мила, Мила!…“ — „Нищо, мамо,
	остави ме, татко!“ —
	Инак беше, инак само
	как за кратко!

#	II

	Пяха и петлите втори;
	и зора се вече пука;
	свещ зад момини прозори
	на догаряне блещука…
	В рай-гнездце сама Милица
	още бди: скръбта змеица —
	в сладък час горчива среща,
	у дома си в къща чужда
	шепне думица зловеща
	и съня страхлив прокужда.

	И свещта ту любопитно
	в ненагледен стан се взира,
	ту възтържно ситно-ситно
	запламти… На крепка мира
	тънка риза е покрила
	жива прелест… Къдра свила
	волем си почива — ето
	въз плещите мрамор бели.
	А ръчицата, крачето —
	слънце, месец са огрели…

	Под три ката низ бисери
	на лебедената шия,
	неспокойна гръд трепери
	и вълнува се: гори я
	пламък на копнежи скришни:
	оня, който в двете вишни,
	в устниците сочни блика;
	оня, който грей в пожара
	на странички дивна лика
	с половинките от нара!

	Ала нощ е отразена
	в замъглените очици.
	И росица замразена —
	сълзи светят на ресници…
	Леком трепне тънка вежда
	и на хвръкнала надежда
	сенчицата мимолетна
	по чело се мерне бърже,
	тъй — на миг… И жал заветна
	пак си нишката завърже.

#	III

	Чак при облаците горе.
	под небето,
	сив сокол, гидия лиха,
	вил се гордо. А в полето,
	сред цветята — яребица…
	Отвисоко
	рейнал поглед нашироко,
	кръг по кръг сокол извива;
	а на пъстра яребица
	сърчицето й отива…

	„Ох, да може… Дай ми, боже,
	дай сокола!“
	А сокол се спуща вече —
	и крило с крило се сплита,
	гръд горяща
	до горяща гръд допира…
	И топи се яребица
	в сладък огън,
	и топи се яребица,
	и премира.

	Но когато след минута
	яребица взор открива —
	болка люта!
	И наяве сън ли беше,
	де сокола?
	В ясни кърви гръд ранена:
	остра нокът я пробола,
	мъжка шепа я раздрала
	и сърцето — яребица
	без сърце остала!…

#	IV

	Сутрен стане ли Милица
	от легло — и чело
	слага въз памук ръчица
		кротко нажалена,
		в мисли вглъбочена:

	„И на сън ми се вестява…
	Вече знам, само там
	Всичко, всичко се смирява —
		и любов и злоба —
		всичко, само в гроба“.

	Иде тя дене в градина
	сам-сама, миризма
	от шибоеца и крина
		пълногръдно вдъхне,
		тихичко въздъхне:

	„Ах, цветя! За пръв път ето
	тук при вас, в утрен час
	трепет ми обзе сърцето —
		чудно сладко име —
		в дивен сън плени ме.“

	* * *

	Вечер греят ли звездите,
	тя мълчи и очи
	устреми към висините,
		като че ли пита
		горко жаловита:

	„Вредом гледате, звездици,
	по света — любовта.
	Дали всякъде, сестрици,
		миг честита бива,
		сълзи век пролива?“

	* * *

	Тъмна нощ ли бъде: „Клета,
	аз го, ах, не разбрах, —
	като тая нощ проклета
		в погледа му нещо
		мяркаше зловещо.“

	Или пък бесней фъртуна;
	„Горък той за покой
	беше ли роден? Не, буна
		някаква в гърдите
		тровеше му дните!“

	* * *

	„Болки странни, мъки тежки
	виждах аз и тогаз
	правех в ласките ми жежки
		мисли да удави,
		скърби да забрави.

	И забравяше той всичко,
	отмалял, в огън цял;
	и, сърце, и ти самичко
		знаеше тогава
		щастие, забрава…“

	* * *

	Стане слука, хубавица
	види как гълъб — драг —
	гали драга гълъбица,
		луд крила разпери
		и в несвяст трепери…

	Мигом бедна изнеможе
	и бледней, каменей,
	в гръд се нож забие… „Боже,
		как ме той остави,
		боже, и забрави?“
