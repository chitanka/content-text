P>
	И аз те чакам в сънна изнемога,
	ала не знам какво ми носиш ти…
	И твоя смут и твоята тревога
	ще въплотят ли моите мечти?

	Ще възкресиш ли светлата надежда
	на робите в широкия простор?
	Че твоя път към светла цел извежда
	и осветлява черния позор.

	Аз чакам пред завесата открита,
	звъни над мен дванайсетия час…
	И сякаш някой обнадежден пита,
	и сякаш екне нечий тръбен глас:

	„Ела при нас, мечтана и желана,
	и нека твоя вихър прозвъни
	като тръба на кървава закана
	по всички хоризонти и страни.“
P$
