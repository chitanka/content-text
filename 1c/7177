	__Цветана__ — девойка.
	__Богдан__ — юноша, въстаник.

N	Стая.

	__Цветана__ _(стои при прозореца и се вслушва навън. Далечно пушкане.)_

	__Богдан__ _(облечен въстанишки и въоръжен, явява се на вратата)._
	Цветана!

	__Цветана__ _(дръпва се, вижда Богдана и застава смаяно посред стаята)._
	Богдане! Нима…?

	__Богдан__ _(приближава развълнуван)_.
	Прощавай!

	__Цветана__.
	Боже, сън не е ли?
	А днес ли…

	__Богдан__.
	Чуеш и сама.
	_(Далечни викове: „Да живее България!“ Пушкания и камбанен звън.)_
	Предател за другар сме взели…
	И може би едничек ден,
	едничек час — и щеше вече
	да бъде късно; известен
	войводата, че недалече
	врагът е примка зарад нас
	поставил, каза — и реши се…
	Сега — зове ме божи глас, —
	народният… А ти —

	_(Слага десница върху рамото й.)_

	моли се
	и нека господ защити
	България.

	__Цветана__ _(просълзена)._
	И тебе още,
	и всинца ни. Да помнищ ти,
	че с твоя край — и моя до ще,
	пази се…

	__Богдан__ _(целува я)._
	Миличко дете!
	Живот, имот не наши само —
	и на родината са те;
	потребно бъде ли, тогаз —
	погледай! — пушката на рамо,
	през кръста сабя, че и аз
	на своя ред… Оттам нататък
	добро ли, зло ли отреди
	съдбата, — дълъг или кратък
	ще бъде пътя ми, — в гърди
	ще имам сладката утеха —
	че съм изпълнил дълг свещен.

	_(Зачестен камбанен звън.)_

	А чуй…! Оковите се снеха,
	развит е кървавочервен
	бунтовен пряпорец; юнакът
	с юнака се здрависва там,
	под него. Сбогом! Зная, чакат
	съратници…

	__Цветана__.
	Постой! Едвам
	не полудявам, — целуни ме…
	(Богдан я целува.)
	Тъй много бързаш, че… Уви!

	__Богдан__.
	Цветано! — Цвете, сладко име!
	Целувам те, но забрави
	пред святият алтар народен
	любовника въстанал роб
	и чакай _гражданин свободен_,
	а иначе търси ме в гроб.
	_(Далечна въстанишка песен. Сепнато.)_
	Но аз…

	__Цветана__ _(хваща го за ръцете)._
	Постой, почакай малко,
	минутка още… Само, ах,
	да знаеш колко ми е жалко, —
	не знам защо… Така е — страх,
	че може би… Но искам аз
	тъй много друго да ти кажа,
	тъй много — и върви тогаз;
	ала напразно — да се смажа.
	не иде дума на език.
	_(Богдан прави леко движение.)_
	Почакай…
	_(Мълчание.)_
	Ще ми се да можа
	(като под слънчице-топлик
	росата капка), щом положа
	глава ей тук —
	_(притиска се о него)_
	и на часа
	безследно аз да се изгубя
	и с тебе слея — и да са
	и кръв и плът едно. Ах, любя —
	тъй както никоя… затуй
	и клета съм…
	_(глухо ридание; в това време из улиците пеят.)_

	__Въстаници__ _(приближаващи)_.
	Доста вече неволия от поганска тирания, —
	пряпорец се вей,
	хей!
	Мила, ни е бащиния, —
	ура, да живей!

	__Богдан__.
	Свести се, мила!
	Цветано, българко — и чуй!

	__Въстаници__ _(минуващи)._
	С вражи орди в разправия,
	за отнета слободия,
	кръв ще да се лей,
	хей!
	Драга ни е бащиния, —
	ура, да живей!

	__Цветана__ _(като в сън)._
	България…

	__Въстаници__ _(отдалечаващи се)._
	Ще низвергнем тирания!
	Слободия, слободия, —
	кой я не милей?
	Хей!
	Скъпа ни е бащиния,
	ура, да живей!…

	__Цветана__ (заслушана — все тъй).
	Да имам сила
	за двамата…
	_(като изглежда Богдана, с растяща възтържност)_
	Отивай _там_,
	на славен път… И ти — ! Тогава
	и аз обикна ща те, знам,
	сто пъти повече…

	__Богдан__.
	Познава
	душа душата — и сега
	видях аз _моята_ Цветана.

	__Цветана__ _(гледа го възхитена)._
	Юнак… Върви и не в тъга,
	не в мъка — в радост ще остана.

	__Богдан__.
	Родино, скъпа ми е тя,
	но жертвата ще бъде двойна —
	и горд съм!

	__Цветана__ _(прегръща го)._
	Време отлетя,
	върви!

	__Богдан__ _(като я целува)_
	Девойко най-достойна,
	прощавай!

	_(Излазя бързешком )_

	__Цветана__.
	Слаба съм жена —
	и свързва женска орисия
	ръцете… Буря и война —
	това е негова стихия,
	а моята — ?
	_(С копнение)_
	Но инак, той —
	и дни такива… Само с него
	светът е свят… Соколът мой,
	соколът ми! — Но вече де го?…
