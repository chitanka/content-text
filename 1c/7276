P>
	Аз те чакам всяка сутрин, Изелина,
	всяка вечер питам бледната луна
	и сънувам твойто слънце, Изелина,
	и сънувам твойта приказна страна.

	Ти ми пееш през нависналите вейки
	и ридаеш в непорочния ми плач;
	ти си смееш през подранилите грейки
	и в мъглата на задрямалия здрач.

	И залутан из обагрената есен,
	аз те търся и в горите, и отвън;
	ти си краска в пъстроцветната ми песен,
	ти си призрак в безначалния ми сън.

	И когато, изостанал без родина,
	аз потърся твойте приказни страни,
	отвори ми своите порти, Изелина,
	и певеца буреносен прегърни.
P$
