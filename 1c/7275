P>
	Дай ми светлата усмивка на предутринна отрада,
	за да може дух уморен всяка скръб да погребе;
	дай ми топлите молитви на вечерната прохлада
	и широката безбрежност на лазурното небе!

	Дай ми пясъчния вихър на пустинята безкрайна
	и бленуваните ласки на бленувана душа;
	дай ми вярата на бога и великата му тайна,
	да не мога, обезверен, да не мога да греша!

	И до мене приютена, приласкай ме като майка:
	търся топлото дихание на откъснати цветя,
	търся грейнали простори и окрилата на чайка,
	за да мога мога като нея над морета да летя.

	Дай ми светлата усмивка на предутринна отрада
	за да може дух уморен всяка скръб да погребе:
	дай ми вярата на бога и вечерната прохлада,
	и широката безбрежност на лазурното небе!
P$
