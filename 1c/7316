P>
#	1
	Събуди ме в прохладните утрини, майко —
	в несъбудени ранни зори:
	искам слънцето, слънцето светло да видя
	и далечните сини гори!

	И понесъл тъгата на тъмни пустини,
	превъзмогнал кошмари и сън,
	да послушам пробудните цветени градини
	и съзвучния сребърен звън.

	И забравен от бога на всички небета —
	като лодка по тъмни води —
	да погледам далечните родни полета
	и земята на мойте деди.

	Събуди ме в прохладните утрини, майко —
	в несъбуден рани зори:
	искам слънцето, слънцето светло да видя
	и далечните родни гори!

#	2
	Аз искам да съм пролет сред пролетите млади
	и ручей бистрошумен от бисер и сълзи —
	и кротко да целувам крайбрежните ливади,
	и мълком да копнея по белите брези.

	И езеро да бъда — та в мен да се оглежда
	лазурната безбрежност на ведри небеса,
	и привечер върбата над мене да навежда,
	натегнала от скърби, разплетена коса.

	Аз искам да съм ручей — и мене да жадуват
	през пролет и през есен тревите от брега,
	и лодки от желания в водите ми да плуват…
	Аз искам да съм вечност сред вечната тъга!

#	3
	В прозорците ми слънцето звъни
	и веселият ден ме кротко буди.
	По стаята се гонят светлини,
	като крила от бели пеперуди.
	Отдавна жива пролет е навън
	и птица пее в ширните простори,
	и аз лежа без радост и без сън,
	и няма кой вратата да отвори.

	Печална майко, мълком приближи
	и поведи ме тихичко и леко,
	заветната си дума ми кажи
	и изпрати ме нейде надалеко —
	аз страдам тук и мъка ми тежи —
	и в мъката унивам и се губя,
	а искал бих — сред правда и лъжи —
	безумно да презирам и да любя.

	И може би в язвителния хор
	от крясъци, затишие и глуми
	аз ще изпитам всеки срещнат взор
	и ще открия непознати друми;
	а може би безумно устремен,
	като развързан пленник из тъмница,
	ще превъзмогна всеки земен плен
	и ще настигна свойта синя птица.

#	4
	Нощ тъмна несетно припада,
	замира и глъхне брега
	и лъхне от запад прохлада
	и вечерна топла тъга.

	Аз чезна в мъглите вечерни
	край сънните речни върби
	и — рожба на горести черни —
	душата ми горко скърби.

	Тя страда и кротко лелее
	миражи на пролетен блен —
	че слънцето бавно гаснее,
	а с него и белия ден.

#	5
	Загадъчни и тъмни отхождат часовете
	и всяка нощ се вие от жертвеници дим —
	и винаги двамина — със жертви на ръцете —
	ний страдаме до болка и в болка се топим.

	И винаги двамина — самотност и неволя —
	по стъпките ни никне неверие и страх;
	но аз отдавна вече забравих да се моля,
	посипал боговете с проклятия и прах.

#	6
	Денят бледнее бавно и умира —
	отпущат се натегнали криле;
	и пада нощ — и пада — и замира —
	и чезне татък в пустото поле…
	И пак един, поглеждам към небето:
	безбрежие и сенки, и лъчи… —
	и питам аз, а тръпне ми сърцето,
	сърцето тръпне — вечний бог мълчи…

	На късна нощ затишието пада,
	повяват бавно сънни ветрове.
	И някой дух потиснат в мене страда,
	и някой ме из тъмний край зове…
	И целий мир се и моя дух прелива:
	аз извор съм — и тъмен, и дълбок —
	и питам се задъхан и измъчен:
	Не съм ли бог, не съм ли вечний бог?

#	7
	Зората напоява безбрежията ведри
	и бисерна позлата по склоновете ръси.
	В предутринна прохлада полето се разведри,
	полето се разведри и губери разтърси.

	Спокойно се люлеят натегналите вейки
	и пролетна мелодия във трепета им блика.
	А колко светла радост по слънчевите грейки,
	а колко цветно злато и колко перуника!

	И, майко, отведи ме наблизо до цветята
	и дай ми светло вино от чашките им сини:
	аз търся сънен шемет и леглото на полята,
	понесъл черна жажда от пясъчни пустини.

#	8
	Градината ми слъне не дочака,
	а падна здрач над суша и вода.
	И някой в мен мъчително заплака,
	и някой в мен безумно зарида…
	А може би, че няма да изгреят
	на бяло утро светлите зари —
	и в мене всички жажди ще изтлеят,
	и в мене всеки цвят ще изгори.

	Но в задуха на свойта безметежност
	аз търся пак прохлада и роса —
	ах, пейте ми за светлата безбрежност
	на ведрите бездънни небеса;
	ах, пейте ми за белите чертози
	на вечната богиня — Красота, —
	и за дъха на румените рози,
	покъсани из мойта самота.
P$
