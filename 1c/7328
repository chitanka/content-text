P>
	Да млъкнат разпри и злословия!
	Да екнат громко барабаните!
	И в чест на мирните условия
	излезте всички по мегданите!

	И нек възхвалим делегатите,
	които с тънка дипломация
	спечелиха в Париж дебатите —
	да бъдем нещо като нация.

	Възпей, о музо, реверансите
	при връчената резолюция;
	възпей на Янка конферансите
	за постепенна революция.

	Възпей на Стамболийски капата,
	на Ганев мините божествени
	и ако можеш, даже папата
	възпей във тези дни тържествени!

	Но не забравяй — сред салоните
	на туй версайлско велелепие
	на Тодор Тодоров поклоните
	и кучешкото раболепие.

	Мъже, жени, на удоволствие
	отдайте се, но ред да пазите —
	че днес за ред и за спокойствие
	жадува всеки от думбазите.

	Във ред цъфти днес всяка нация —
	и нека турим край на хулите!
	Със ред и нашта делегация
	взема на босия цървулите.

	На уличния крясък в кликата
	звучи все старото мъдруване,
	откак нагази в политиката
	и Хамлет, принца от Подуяне.
P$
