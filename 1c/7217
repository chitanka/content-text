P>
	Брат, музиката преди всичко!
	И затова аз предпочитам „Тек“
	по-смътен, по от въздух лек —
	без измерението нам привично.

	Загатнат щрих, въздушно разтворим,
	намерен образ с точност до сантим.
	О, нищо по-добро от песен сива —
	Неяснотата с Точността се слива.

	Очите хубави изпод воала.
	Трептящият на пладне жарък ден,
	от есенния залез разхладен
	и вечер, в звезден безпорядък, цяла…

	Защото искаме Нюанса, брате,
	не цвят, от полусенки цвят лишен!
	О, чрез Нюанса само е сгоден
	сънят с мечтата, вятъра с тръбата.

	От Остротата по-далеч — опасно! —
	Духа жесток, и от Смеха нечист —
	разплакващи Лазурните очи,
	и този чесън, в кухнята на баса!

	Извий врата на Красноречието!
	Добре ще сториш — силен ход напред,
	внеси в римуването малко ред —
	ако не бдим, къде ще стигне то?

	О, кой ще каже мъките ти, Рима!
	Дете ли глухо или негър луд
	ни — от стотинка — изкова бижу,
	що звук на кухо и фалшиво има?

	Та, музиката изкови на струга!
	Стихът ти нека бъде полет лек,
	със който да се устреми човек
	към други небеса, на обич друга.

	Стихът ти да е смела авантюра,
	от вятъра разпръснат в утринта,
	дъхтящ на мента, билки и цветя…
	Останалото е литература.
P$
