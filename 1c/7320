P>
#	1
	Всяка вечер ти изгряваш над горите —
	и нерадост има в твойта светлина;
	ти оплакваш нещо мило през нощите —
	и тъгуваш, и умираш през деня.

	Притаена над полетата безбрежни,
	топли скърби крият твоите лъчи;
	твойте ласки са томителни и нежни,
	в тебе гледат много влюбени очи.

	А когато морен ден око притвори
	и настане час на твойте чудеса,
	някой дух през теб пророчески говори
	непонятни и разбрани словеса.

	И тогава, и тогава, безотраден,
	аз те гледам и със тебе се теша:
	в твоя поглед — и мъчителен, и хладен —
	диша бавно вековечната душа.

#	2
	Изгрей над сънните гори
	и мойте скърби озари,
	луна, луна въздушно-нежна!

	Помръкна морний летен ден
	и аз те чакам уморен
	посред пустинята безбрежна.

	Изгрей и с трепетни очи
	разлей усмивки и лъчи
	по всеки край на небесата.
	И сред задрямалата шир
	открий ми своя чуден мир,
	капризен жрец на чудесата!

	И аз неволно ще заспя
	посипан с лунните цветя
	на твойте свилени воали:
	над мен небето ще сияй
	и аз ще гледам чудний край,
	по който мойта младост жали.

#	3
	Възлизаш миротворна и печална
	при всеки тих и привечерен час
	и твоята въздушност огледална
	достига безнаказано до нас.

	Земята е свърталище на бедни
	и нищи, и прокажени души.
	За твоите целувки милосердни
	те чакат. — Целуни и утеши!

	По твойта тънка стълба от коприна
	възлизат те до модри небеса
	и търсят там изгубена родина
	и нови, непознати чудеса.

	И всеки свойта земна скръб забравя,
	магьосан в твоя сребърен светлик,
	и всеки свойта болка притаява
	в един псалом тържествен и велик.

#	4
	Аз пътувам в път пустинен
	към сънувана страна —
	и съзирам град старинен —
	и луна.

	Ето кули катедрални
	от далечни времена,
	ето арки триумфални —
	и луна.

	В бели мраморни огради
	виждам гробна старина
	и запалени лампади —
	и луна.

	И над гробницата стара
	плаче траурна жена,
	а над нея ден догаря —
	и луна.

	Сякаш в тоя гроб пустинен
	аз почивам в тишина…
	Гроб пустинен в град старинен —
	и луна.
P$
