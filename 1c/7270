P>
	Небето се разстила безоблачно и синьо.
	Сред светлата прохлада нацъфнаха цветята
	и чашките им, пълни със кръв, роса и вино,
	пленително се греят в лъчите на зората.

	И в светлата безбрежност на утрината хладна
	душата ми почива в смирение и радост.
	Но пладнята ще дойде задушна и досадна —
	о, вечен час на скърби, умора и нерадост!

	Небето се разстила безоблачно и синьо.
	На слънцето лъчите към пладнята поглеждат.
	Цветята, напоени с кръв, роса и вино —
	безропотни и бледни, челата си навеждат.
P$
