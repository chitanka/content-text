P>
	Сред подранилото утро бликат пролетни рулади
	под лазурната безбрежност на широки небеса.
	Тук наблизо и далеко по разстланите ливади —
	и по китните дървета, и по цветните лампади —
	някой пее и налива пурпур, злато и роса.

	Из далечните полета греят будни изумруди
	сред запалени потоци от подранили лъчи
	и прехвъркат по цветята пъстрокрили пеперуди,
	и душата възродена тръпне плахо и се чуди,
	непринудено се чуди и възторжено мълчи…

	Като млада монахиня тръпне бяла трепетлика
	и копнение, и радост блика в бистрия й шум.
	Аз залюбих превъзмогнат ширината ведролика —
	и по цветните килими от свенлива перуника
	искам бавно да завия непознатия ми друм.

	Искам слънчевата радост на безбрежията сини
	и задъханите ласки на предутринния лъх;
	и понесъл урагана на световните пустини,
	искам кротко да почина в пъстроцветните градини
	и да пия от виното на прохладния им дъх.

	И да пия ненаситен, и да пия до забрава,
	до мъчителна забрава, възбленувана жена!
	И кат малка теменуга в къдрокитната дъбрава
	искам кротко да задряма, искам всичко да забравя
	под пируващия блясък на обилна светлина.

	Твойта призрачна усмивка мойте трепети запали,
	мойте трепети се раждат с непробудения ден,
	Аз те търся и прехвъркам над пустините заспали,
	аз те любя и ти пея непознати пасторали,
	като бога превъзмогнат, като бога вдъхновен!

	Сред подранилото утро бликат пролетни рулади
	под лазурната безбрежност на широки небеса.
	Тук наблизо и далеко по разстланите ливади —
	и по китните дървета, и по цветните лампади —
	някой пее и налива светла радост и роса.
P$
