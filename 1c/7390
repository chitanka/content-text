P>
	Зора блести на небосклона,
	с роса земята се поти;
	увита в ранна риза красна,
	природа спи и са хлади.

	Спи все наокол и високо
	орелът дреме над гнездо,
	и тихо в гроба спи дълбоко
	земното щастйе сиротско.

	У гробен мил и хладен мрамор
	три деви идват у зора,
	и с тих си плач и лек си говор
	разбуждат мъртва тишина.

	Една до друга коленичат,
	плетът венци и със сълзи,
	пръстта росят и я укичват,
	гласят и късат си коси:

	„Отвали се, пръст могилна!
	Разпадни се, гроб скован!
	И стани ти, сръдоболна —
	събуди се от твой сън!

	Ох, чуй гласа ни, що те вика,
	ох, милна мамо, и съгрей
	душа ни тъжна, с мила ръка
	сълзите наши ти утрий!

	Тегне ни света без тебе,
	тъмно й слънце в небеса,
	люта скръб нас веч отравя,
	като цвят сме под коса.

	Ох, час по час грози нам пастрок
	и денонощно тирани;
	ох, лют е, злобен, адски правнук
	приготвя нови нам злини.

	И ревнив е, и ехиден,
	той ни пъди вечер вън,
	хляб насъщен нему й свиден,
	кат го дава, мъмри от.

	Нареже л’ хляб — той сочи с ножа
	и скърца с зъби като пес;
	и каже л’ дума, кат че реже —
	върлува страшно клети бес.

	Едничка дума ни продумай,
	с умилен поглед нас гледни;
	речи — и пастрокът сумясай,
	да н’ ни той толкоз тирани!

	Отвали са, пръст могилна!
	Разпадни са, гроб скован!
	И излез ти, сръдоболна,
	събуди се от твой сън!“

	Но спи природа тихо, сладко,
	зората в небо се блести;
	а безответно, горко, жалко
	там трите плачат сироти.

	Ех, спи прахът, не чува: хладни,
	могилен сън го ледени;
	пръстта тежи на гърди тъжни —
	и спи злочестата, и гний.

	И спят наокол неразбудно
	един до други мъртъвци;
	сам’ тук-таме между им шумно
	чуликат резвите врабци.
P$
