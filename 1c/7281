P>
	Над стария замислен град се стели
	мъгла и дим, мъгла и ведър дим…
	И вятърът — бездомен пилигрим —
	развява плахо сънищата бели.

	И ний вървим, и крепнем, и вървим
	низ тоя град от живи и умрели —
	и в порива на устремите смели
	изграждаме, владеем и рушим.

	И всеки ден за нас е нов закон,
	и всеки зов — един съборен трон
	за ордата престъпна и пияна.

	И в мъката на всеки смъртен грях,
	и в трепета на всеки стон и смях
	цъфти и зрее нашата закана.
P$
