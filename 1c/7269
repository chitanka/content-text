P>
	Край нас тече животът — той бдение и тайна.
	И може би ти плачеш над всякой минал час;
	и може би ти страдаш сред делничност безкрайна,
	и страдаш, но без сълзи, без ропот и без глас.

	А утрото дохожда и пак си отминава —
	безкрайна върволица от радост и тегла.
	И сещаш ти до болка съдбата си корава,
	че някой е превързал и твоите крила.

	Край нас тече живота — мелодия безкрайна —
	и вечно изнемогнал ти странствуваш и бдиш.
	И криеш непорочен една-едничка тайна,
	и в нея се разтопваш — и тлееш, и гориш.
P$
