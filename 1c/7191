P>
	Защо мълчиш — смутена, бледна?
	Какво, боиш ли се от мен?
	За мен скръбта е — чуй — безвредна,
	че в нея аз съм закален.

	За всеки удар на съдбата
	усмивка само имам аз; —
	въз мен да падат небесата —
	ще бъда хладен и тогаз.

	Без срам, без страх — кажи ми право,
	що на душата ти тежи?
	За миг си дай сърце кораво, —
	с едничка дума ми кажи!
	............................

	О, тъй ли?… Нищичко! Тогава
	прощавай вече… И така
	между ни нищо не остава;
	за сетно сбогом дай ръка!

	А то — безумен — мислех ази,
	разглезено дете, че ти
	край мене леено щеш погази
	от люлка хранени мечти;

	че ти ще хвърлиш взор победен
	над тях — веч твоя кръв и плът,
	и редом с мен — подвижник бледен —
	ще тръгнеш в трудния ми път.

	Душа ми беше възжелала
	с мен равно да те възвися, —
	просторите на идеала
	за теб отворени да са.

	И ти тогава отвисоко
	погледнала би на света
	и угризение жестоко
	смутило би ти съвестта.

	Защото ясно би видяла,
	че леността е срамен дял,
	когато — нива възбуреняла —
	светът е на труда предял.

	Трудът да служиш на доброто,
	против неправдата — борба!
	С войнишка гордост на челото!
	Ах, то завидна е съдба!

	Не, ти не си била родена
	за труд такъв, — такъв живот;
	и — с робско мляко откърмена —
	как би могла ти без хомот!

	В харема на глупец — робиня,
	и жертва на порочен гнет…
	Хомот да е! — Хомот — светиня
	и майчин скъп, свещен завет.
P$
