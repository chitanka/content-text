P>
	Аз обичам своя стих,
	лъчезарен и прозрачен —
	ту ласкателен и тих,
	ту язвителен и мрачен.

	Аз обичам свойте рими и куплети, и строения,
	свойте рицарски полети и разгулни настроения.

	Моят стих е като камък —
	горд и хладен, и суров,
	ту опасен като пламък
	и препълнен със любов.

	В него има много младост, слънце, музика и ласки,
	много горести и радост, много трепети и краски!
	Цар на сенките незрими,
	пълен с бури и затишия,
	аз обичам свойте рими
	и разгулни игростишия.

#	2

	Безоблачно утро гората прегърна —
	гората зашушна в пророчески блен…
	И трепетно слънце неволно разгърна
	лазурната дреха на пролетен ден.

	Зашушнаха вейки и блатна тръстика,
	потрепнаха сочни прохладни лъки
	и нейде далеко тревожно заблика
	тревожния ромон на будни реки.

	И аз се събуждам и чезна понесен —
	подобен на слънце из тъмни зори,
	и аз се събуждам — и моята песен
	подхванаха бури и будни гори.

	Безоблачно утро гората запали —
	гората зашушна в пророчески блен:
	че аз съм пустинник със нови скрижали,
	че аз съм пророка на южния ден.

#	3

	В нерадостния устрем на живота
	и в делничния грохот на света,
	изкупил сам и кръста, и Голгота,
	аз дойдох из сърцето на нощта —
	и в моя дух небето притаява
	безоблачната своя чистота —
	че аз съм жрец, обречен да дарява
	съкровища и билки, и цветя.

	И много дни преминаха в тревога,
	и много тъмни нощи — без луна,
	но аз открих и слънцето, и бога
	и казах сам: "Да бъде светлина!"

	И не един пред моя лик премина
	с язвителния взор на сатана —
	че аз съм дух, запален из пустиня,
	и камен град, издигнат в планина

#	4

	От изток ида аз — гадател и пророк —
	безгрижен, величав и светъл като бог.
	Сърцето ми гори през ден и тъмнина:
	— Не съм ли божество, не съм ли сатана?

	На всички ветрове стихията събрах
	и моята душа не знае що е страх:
	аз паля градове и вея ведрина:
	— Не съм ли божество, не съм ли сатана?

	В безоблачната шир на мировия храм
	аз бога поругах и тайната му знам —
	и тайната ми грей над всички времена:
	— Не съм ли божество, не съм ли сатана?

	От изток ида аз със бурите на ден
	и слънцето гори запалено от мен —
	и слънцето гори с безумна светлина:
	— Не съм ли божество, не съм ли сатана?

#	5

	Аз нося сърцето на плаха и нежна девица
	и страшния присмех на демон коварно-жесток.
	В душата ми крее копнежа по синята птица
	и светлата вяра на черния земен пророк.

	Притискат ме мълком стените на хладна тъмница
	и странно се смее над кулата лунния рог;
	но моята песен е бяла весталка и жрица
	и в моята кръв се кикоти разблудният бог.

	Ще бъда обвързан в железни и хладни вериги,
	ще бъда подхвърлен в тъмите на мрачен затвор,
	но пак ще ми пеят разбудени, волни авлиги.
	И аз ще ликувам в мечтателна радост унесен —
	в престъпната дреха на слава и вечен позор,
	но пак ще се чуе из бездните моята пеоен.

#	6

	Непристъпни са моите замъци,
	непристъпна е мойта душа.
	Аз се раждам сред бури и пламъци,
	аз не греша.

	Като слънце живея в лазурите
	на покрова безоблачно син.
	Аз съм бодър владетел на бурите,
	аз съм един.

	В моя устрем се късат пределите,
	моят храм е безбрежно широк,
	Аз съм светъл вестител на смелите,
	аз съм пророк.

#	7

	В сърцето си аз крия черни рани,
	запалени от делничния шум;
	в душата си аз крия урагани —
	размирие вещае моят друм.
	И в трепета на всяка моя песен
	играе лъч от румения ден.
	Аз рицар съм над рицари понесен,
	аз пленник съм, от слънцето пленен!
	Самичък раб на сенките вечерни —
	аз озарявам болните гори,
	самичък син на горестите черни —
	аз обещавам пролетни зари.
	И в трепета на всяка моя рана
	играе лъч от светли чудеса.
	Аз удар съм на пролетна камбана,
	аз облак съм от бури и роса!

#	8

	Аз съм вечната лъжа световна —
	никой мойте пътища не знай…
	………………………
	Аз съм без начало и без край…
	Димчо Дебелянов


	Аз съм светъл час и утринна прохлада,
	аз съм вечер и погаснала заря.
	Моят дух ликува, пей и страда,
	моят дух — че аз живея и горя,

	Аз отричам слънцето и бога, и небето —
	и приемам ги в един и същи час.
	Аз съм пълен с тишина и буря във сърцето,
	аз съм тление и страст.

	И невинен като пролет безотечна,
	преминавам в лято, есен и — тъжа…
	Аз съм истината, истината вековечна,
	аз съм чудната лъжа!

#	9

	Напред и все напред, без страх и колебания,
	чрез бури и мъгла, по слънце и по мраз —
	безстрашен патриарх на своите желания
	и винаги герой на всяка своя власт.

	И винаги герой, и раб на всяка страст,
	поклонник и пророк на вечните гадания,
	за всеки божек — дом, за всяка птица — храст,
	че аз съм роден брат на земните страдания.

	И странник за света — от всички поруган,
	и странник за света — безбожно прикован,
	от своята скала аз гордо ще запея —

	че мойта скръб е жар и мойта радост — плам,
	че аз съм всемогъщ, макар и вечно сам,
	и в моя дух гори духът на Прометея.

#	10

	Свещена пролет погледа ми мрежи,
	фъртуна дреме в моите гърди;
	през мене лъхнат утрините свежи,
	през мене греят късните звезди.
	И в люлката на сферите безбрежни
	аз тайната на всеки трепет чух —
	че в устрема на пътища метежни
	великий Пан лелее моя дух.

	И зная аз, че няма мир за мене,
	но и не търся мир посред света.
	И в тъмний път на вяра и съмнение
	аз раб съм на незнайна красота.
	В сърцето ми предвечно слънце грее,
	аз ключа съм на всички чудеса:
	честит е, който може да живее
	под мойте безбрежни небеса!
P$
