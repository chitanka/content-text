P>
	Възседнала вълшебния си жълт велосипед,
	отиде си бургаската неделя:
	Раздаде и последната си чаша сладолед,
	патроните от пушките изстреля

	във пъстрите, невинни стрелбища на Бургас,
	Красив и съразмерен като схема,
	събужда се в прозореца ми Понеделник. Аз,
	сънлива и разрошена, поемам

	все още тъй неделна. Но в ръката ми тежи
	чанта, толкова учебници побрала.
	А на устните ми пак припряно почва да жужи
	всяка дума от урока. С обич бяла

	в свойта светла класна стая като в пита златен мед
	ще намеря свойта медена килия —
	понеделнична и свежа, като пролетна пчела,
	бързам мед по-нов и светъл да открия.

@@	10.5.1977
P$
