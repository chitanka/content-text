P>
	Обичам да гледам през тъмните гранки
	на кротко склонени под мен дървеса
	как мълком разстилат се нощните сянки
	по плувнали в жар небеса…

	И трепетно вслушан в мълвата потайна
	на рано-ранилите плахи звезди
	да чакам ответ на великата тайна,
	която душата ми в мрак обгради.

	И дълго да роня във нощните скути
	сълзи за отминали в път красоти,
	сълзи за молитвите свои нечути
	и рано умрели мечти.
P$
