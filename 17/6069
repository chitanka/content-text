P>
	Едно пристанище изплю мазут.
	Нахално сви очи и се захили.
	Премина през морето тръпка студ,
	закашля то, изопна сини жили.

	Една вълна — красива и добра,
	отровена полегна върху кея
	и тъжни чайки с чайкови пера
	закичиха и гроба и, и нея.

	Морето не заспа до сутринта.
	За мъртвата си рожба дълго плака…
	Затвори във сърцето си скръбта
	и утрото замислено дочака.

	След туй дойдоха хората, и те
	поискаха морето да им пее.
	Поискаха гирлянди да плете
	от бялата си пяна, да се смее.

	Да бъде като пълна чаша с ром,
	разпенена, но синя, силно синя,
	да бъде пак красив и светъл дом
	на слънце, на живот и на богини.

	Но то мълчеше в сива светлина
	и пареше му раната горчива —
	красивата загинала вълна.
	Отровата не спря да се разлива…

	И чувстваше се как загива то
	със рибите, с отровени делфини,
	с хрилете им треперещи като
	вибриране на водорасли фини.

	И някой ден навъсен, студ суров
	пристанището сиво ще облъхне,
	под черна пяна като под покров
	в нозете му морето ще издъхне.
P$
