P>
	Разхождах се по спящата алея
	във царството на размислите свои
	и Вечер благородна като фея
	прегръщаше ме в своите покои.

	Над мене като резен бял от диня
	увисваше прималиво луната
	и тази вечер беше синя, синя,
	на звуци и на цветове богата.

	Но както крачех в тишината гъста,
	зад мен долитна някой, тихо седна
	и някой ме погали с хладни пръсти,
	обърнах се нататък и погледнах.

	И чудо… беше кацнал тъй безшумен,
	до мен довлякъл беше своя шатър
	с издути бузи и добър, и румен,
	до мене беше кацнал Вятър.

	„Аз идвам отдалече — тъй прошепна —
	и моята родина е прекрасна,
	земята моя е великолепна,
	със синя нощ и утрин чиста, ясна.

	Там няма зима, винаги е лято
	и вечна е ваканцията лятна,
	от нея няма, няма по-богата,
	по-хубава, по-свежа, благодатна.

	Там хиляди блестящи портокали
	търкалят се безгрижно по земята,
	лимони златни, чудно заблестяли,
	търкулват се в ръцете на децата.

	Морето не е никога зелено
	и бури в него никога на вият,
	то има цвят на облаци червени
	и дивни брегове вълните мият.

	Дърветата са винаги зелени,
	цветя добри навсякъде се пукат
	и залезите пурпурночервени
	прекрасно над страната дивна рукват.

	Ела, о, мило, хубаво момиче,
	хвани се ти за дрехата ми бяла,
	в света най-бързо аз от всички тичам
	да идем в страната засияла!“

	Аз бях готова мигом да се метна
	и с вятъра да литнем над морета,
	пред мен желаех в този миг да светне
	нечуваната приказна планета.

	Но моята звезда над мен блестеше
	и гледаше ме, звезден дъх прибрала,
	морето свийта песен спряло беше
	и музиката нощна беше спряла.

	И яворът ръцете си протегна
	съвсем като човек и мен загледа,
	на рамото ми тишина натегна,
	зарадвана от своята победа.

	Луната изпитателно надвисна,
	загледа ме, дъха си бял стаила,
	и Вятър не посмя да свисне,
	о, всяка нота беше се прикрила!

	„От моята родина не познавам
	по-хубава, по-пъстра, по-богата,
	тя може да не е така голяма,
	но тука най-щастливи са децата!

	Какво, че тука няма портокали,
	какво, че няма дъхави лимони,
	нима децата там далеч са яли
	и ябълки — по-сладки от бонбони?!

	Нима и грозде с шепи те са брали
	и дюли на полици са редили?
	В училище нима са те четяли,
	изпълнени със радост и със сили…“

	И цялата природа заговори
	и вятърът отнякъде повея,
	но мигом тъмнината се разтвори,
	вълшебникът загуби се във нея.

	След миг аз пак по спящата алея
	заета пак от размислите свои
	разхождах се, а Вечер като фея
	прегръщаше ме в своите покои.
P$
