P>
	В дланите ми каца слънцето червено —
	добро и светло, като гълъб ален,
	то сгушва се усмихнато във мене
	и пулсът ми запява в миг запален.

	Аз искам слънце цял живот да имам
	и дланите ми винаги да парят;
	да нося дъх на слънце негасимо
	и буйно да горя, да не догарям.

	И хората да гледат мен засмени,
	да казват „Тя е слънчево момиче,
	във вените й слънчево червени
	дъхът на слънцето с кръвта й тича.“

	Аз искам, щом издъхна уморена,
	то — слънцето — със мен да не изстине,
	а светло като мойта кръв червена
	да блесне над земи и над градини.

	Да литне между хората щастливи,
	за себе си и мен да им разказва
	и аз ще бъда жива, вечно жива,
	защото мойто слънце няма да залязва.
P$
