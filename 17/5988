P>
	Там някъде в облаци, в луди лози,
	от мигли запазили дъх на сълзи,
	от морския дом на соления рак,
	от някакъв стар, омагьосан син бряг

	внезапно се ражда и тръгва към мен
	(когато не е нито нощ, нито ден)
	не плах, сивоок, бледосинкав и тих,
	а жив, поразяващ, неистов мой стих.

	Аз падам във двете му властни ръце
	и моето момичешко пъстро сърце
	вибрира в мен като щастлива пчела,
	Не чакам познатото тръпно „Ела“!

	Аз тръгвам след него и знам, че е мой,
	на моите мисли блестящият рой
	то грабва. Къде съм? Сънувам ли? Аз
	попадам във някакъв бронзов Бургас.

	Слънце с магия на златен фонтан
	изригва от мекия свод разлюлян.
	А някаква матова странна зора
	ме прави щастлива и нежно добра.

	Дълбоко във хиляди живи води,
	в делфини, в звезди, невидени преди,
	в събуждане кратко на морския фар
	откривам учудена някакъв чар.

	Защото до мене, разгърден и бос,
	реален и жив като ден и въпрос,
	е моят стих — трескав и толкова млад,
	единствен обичан, единствен мой брат.

	Аз следвам на времето светлия ход
	и искам, как искам след можа живот
	пак някой да трепне, внезапно спасен,
	открил в моя стих своя пристан зелен.
P$
