P>
	На лунния трепет вълните
	заливат скръбта на безлюдния път.
	След ден на позор и на сълзи прикрити
	как тихо, как сладостно жалбите спят.

	Низ ширните плодни простори
	не трепва ни сърп, ни звънтяща коса —
	то сякаш сонм ангели с бели амфори
	прелитат над тях и разръсват роса.

	Далечна звезда се отронва;
	пустинно мълчи небосводът дълбок
	и чут е вълна как вълната догонва
	в прикрития в тревните пазви поток.

	Аз тръпна, аз тая, аз плувам
	в море от покой и безсилни лъчи
	и тъй съм смирен — сякаш повтор целувам
	през сълзи целунати нявга очи.
P$
