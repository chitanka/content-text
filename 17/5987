P>
	Аз се мъча да открия в лунапарка
	моя миналогодишен малък светъл лунапарк,
	като морска златна мида: бляскав, пищен, вечно буден,
	спрял внезапно и щастливо пред гърба на плажа стар.

	Но защо чуждеят тези тъй добри автомобили
	и не спират върху мене топли лампени очи?
	Като тъмна пеперуда, в миг останала без сили,
	аз попадам в топла мрежа от неонови лъчи.

	А отвсякъде ме гледат дръзки хубави момчета
	и в очите им безбройни обещания горят.
	Те, откраднали от синьото на хиляди морета,
	бързат синия си нежен поглед да ми подарят.

	Но предишната ми радост — светла, детска, топла, боса,
	в мен умира като морски уморен среднощен фар.
	Аз си тръгвам обедняла и изгарям от въпроса:
	кой открадна моя малък, моя чудесен лунапарк.

@@	1977
P$
