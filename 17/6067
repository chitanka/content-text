P>
	Тъмни улици мрачно снагите си вият
	и се сплитат на възел — замръзнал площад.
	Цяла нощ ветрове настървено се бият
	върху синята плът на студения град.

	Боси стълбове, голи чешми осълзени,
	побеснели от болка и ужас липи.
	А далече, зад хиляди златни недели
	ляга лятото в нечии длани да спи.

	А далече, зад съботи нежнолилави
	блика пак лунапарк топлодъхав неон.
	И дървета край него, зелени и здрави,
	стягат своя вълшебен, усмихнат кордон.

	И на трите сезона студеното рамо
	ще разбия с ръце на парчета от лед.
	Аз не ще се оставя на времето само
	да ме носи през дни, ту назад, ту напред.

	Ще попадам в червено море от контролни
	и сама ще достигам най-светлия бряг,
	и със длани от студ зачервени и болни
	ще рисувам аз лято в ронливия сняг.

	И запазила свойта момичешка вяра,
	ще достигна на лятото синята жар —
	там, където ме чака добър като гара
	моят малък неонов добър лунапарк.
P$
