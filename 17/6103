P>
	Когато нощ се спусне над земята
	и морний ден в незнаен край замине,
	самин кат плаха сянка в тъмнината
	заскитвам аз сред тъмните градини.

	И дълго вслушан с трепет непонятен
	в словата на кристалното мълчанье,
	аз спомням за деня си невъзвратен
	и пролетното слънчево сиянье.

	Предчувствье смътно болен дух обзима,
	избликва кръв из цъфналите рани
	и пламва мъката неугасима
	зарад искрите, рано разпиляни.

	Тогава морен спирам край фонтана
	и плача с тях — те мойта скръб дозели, —
	оголени върби през есен ранна
	и кипариси в сън чела навели.
P$
