P>
	И облак сивкав като миша дупка
	пак погледа ми приютява тихо,
	от мойта длан — разчупена черупка —
	изтича въздух снежнобял и стихов.
	Във чашите на моите зеници
	се плисва нещо чуждо, непознато
	и сиви, като мене тъжни птици,
	пробождат ме с върха на свойто ято.
	Но моят стих, от зима неизпръхнал,
	ще метне на гърба ми свойто лято
	и аз стихотворение ще стана,
	от никого нечуто, неизпято.
	Тогава ще се вмъкна във пиеса
	на някоя от сцените, сияйна,
	ще бъда най-безавторна, щастлива,
	ще бъда просто малка тайна.
P$
