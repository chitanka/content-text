P>
	Сънувах сън — о, сънища неверни! —
	Над бездна, в непрогледни мрачини
	стояхме; в дълбините неизмерни
	с глух ропот се премятаха вълни.

	До мен бе ти, що мойта нощ разсея,
	но с нощ бе пълна моята душа,
	и страшните предчувствия във нея
	напразно се стремях да заглуша.

	В миг булото на ужас и тревога
	печалния ми поглед замъгли
	и паднах аз в най-горка изнемога,
	подхлъзнах се от мокрите скали.

	Предсмъртен вик процепи тишината —
	аз паднах в бездни, — свяст ми се зави,
	и ти, с злорадний смях на Сатаната,
	изкиска се и гърбом се изви!
P$
