P>
	В зори зефири светли прилетяват
	на тънки пеперудени крила
	и с жизнен сок и сили напояват
	заглъхнали долини и поля.

	В предчувствия за радост непозната
	пред златна рожба в светла бъднина
	бдят в сочните прегръдки на земята
	покълналите вече семена.

	А минзухари край потоци чисти
	във сладострастна дрямка се топят
	и в чашите им янтарно-златисти
	предутренни моления кипят.

	И щом издъхне пламенна зорница,
	от изток, празнично заруменен,
	на лучезарна росна колесница
	пониса се на път чаровний ден.

	Нетленна младост в погледа му свети,
	от устните му блика аромат,
	а ранни утринни мъгли, обзети
	от страх пред възхода му се топят.

	И тръгват в упоение лъчите
	да търсят нецелунати листа,
	и пълни бездните и висините
	потокът свеж на жизнерадостта.
P$
