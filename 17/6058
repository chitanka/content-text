P>
	Една звезда — светлинна и далечна,
	отчупи се и блъсна се в безкрая,
	погреба я морето сиво млечно
	и вятър се опита да излае.

	Една вълна, изваяна от мрака,
	обиди се за нещо на прибоя,
	отиде си, остави го да чака,
	разяждан сам от самотата своя.

	Една луна — простряна длан от злато —
	пречупва очертания в тъмите,
	мътнее като посивяло лято
	и глъхнат кратери в плътта и скрити.

	В такива часове на радост своя
	във амфора старинна се превръщам,
	защото вятъра, луната-длан, прибоя
	във своята дълбочина поглъщам.
P$
