P>
	Повярвали в лудия смях на петлите,
	в звъна на камбана с нестройно сърце,
	взривяваме зимната броня на дните
	с момичешки устни, с момчешки ръце.

	Мокрее стопеният сняг по косите.
	Красиви сме в джинсите от кадифе.
	И чувствам как огън на кръгове скрит е
	в очите ни с тежкия цвят на кафе.

	Мостове, задрямали сфинксове, дюни…
	Със наш седемнайсетгодишен размах
	възсядаме, будим… Но кой ли целуна
	косите ми светли от слънце и прах?

	Дали ме докосват по светлото чело
	смутените устни на дръзко момче?
	А може би просто задъхана радост
	в косите ми блика, в кръвта ми тече…
P$
