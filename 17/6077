P>
	Като изящна умираща лилия
	тази нощ бавно топи се край мен.
	Глъхне луната. Звезди, обкръжили я,
	шепнат сбогуване. Плисва ме ден.

	Авантюристите гларуси с крясъци
	нещо споделят ми, бели от сол.
	Пеят за слънце и блеснали пясъци,
	бягат над моя кавак белоствол.

	Този ден идва за мен като истина,
	носят го гларуси в моя Бургас.
	Бликат го пясъци. Думи разлистени
	в него оглеждат се. Трепвам и аз,

	и доверчиво в дланта му, усмихната,
	като в най-чудния, приказен храм,
	аз ще побързам - и светла, и истинна,
	своя момичешки пулс ще му дам.

@@	1976
P$
