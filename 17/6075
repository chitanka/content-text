P>
	Войните кладяха под твоите боси нозе
	огньове. Ти падаше в черни окопи с убити.
	Над твоите голи гърди като бесни коне,
	дамгосани с кръв, смърт и огън препускаха дните.

	Суетни мъже те очакваха в своята нощ -
	как скверно ръцете им търсеха твойта магия,
	от вино преситени, с твоята женствена мощ,
	те бързаха своите мръсни души да измият.

	Момчета, видели знамение в някакъв сън,
	решаваха мигом, че трябва да станат прочути
	и тръгваха те лековерни по стръмния път
	към топлата люлка на твоите майчини скути.

	А после до смърт изморени, нечути от теб,
	те хвърляха камък по твоята горда осанка,
	открили, внизапно съзнали със ужас свиреп,
	че цял живот бяха не с тебе, а в твоята сянка.

	Прости ми, Поезийо! Малка, загубила глас,
	в нозете ти царствено тихо сега коленича
	и чакаща жеста ти, искаща, може би аз
	на всички онези, на всички онези приличам...

	Да, ние ще следваме твоя величествен ход.
	През много кресливи тълпи ще минаваш спокойна.
	С човешкия ритъм на твоя безсмъртен живот
	ще бият сърцата на много, за теб недостойни.

	Но силен, как силен е този магиен замах,
	със който отреждаш ни своята светла стихия.
	Как рухват пред тебе лъжата, човешкия страх.
	И нищо, че в святата тайна на свойта магия

	заклела си някого, тайно от всичките нас.
	Пак черпим от твоята сила безмерно щастливи,
	защото си жива не в някой и нечие аз.
	Ти в цялата същност на нашето време си жива.

@@	1978
P$
