P>
	Ето ме днес съвършено разлистена.
	Дяволска сила във жеста ми свети.
	А във очите ми тайни и истини
	врат като билки в магични котлета.

	Дълго пих кръв от зелени насекоми.
	Живо месо от издъхващо птиче
	ядох. Предсказвах. На длан гледах всекиму,
	за да добия сърце дяволиче.

	После презрях и магии, и измислици.
	Стига съм търсила — казах — наслуки.
	И пожелах да ми станат орисници
	всичките живи човешки науки.

	Не за да бъда всевластна незнайница,
	нито с човешки съдби да играя,
	а да гребете от мене и никога
	да не ме изгребете докрая!
P$
