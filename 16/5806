P>
	Дотегнаха ни вашите полемики,
	безкрайните ви спорове и тези.
	Дотегнаха ми всички постижения
	и полети нагоре в стратосферата.

	Разкъсахте живота ни на формули,
	сърцата ни дори механизирахте,
	не можем като хора да говорим,
	не можем да се смеем и да мислим.

	Отблъскваме годините си с бързане,
	пилеем си душите по илюзии.
	На двадесет години сме изгърбени
	и вехнем в младините си нечути.

	Къде остана прежния лиризъм?
	Забравихме ли образите чисти
	в сонатите, поемите, картините
	на всички неизвестни и велики?

	От всичко сме преситени до дъно —
	дори мечтите станаха банални.
	Скръбта престана вече да е скръб,
	а колко малко още сме живяли.

	Дотегнаха ми вашите полемики!
	И ние се превърнахме на формули,
	които нямат никакво решение.
	Къде вървим, о хора безизходни?…

@@	1941
P$
