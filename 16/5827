P>
D>
	На Атанас Делчев
D$
	Поетът… Него от младеж боготворях
	и не посмеях с него да се запозная.
	По улиците отдалече го следях,
	със завист съзерцавах бедната му стая.

	И този ден, когато тръгвах на война,
	на улицата срещнах го съвсем случайно.
	И заболя в сърцето ми една вина,
	че досега съм го обичал само тайно.

	Той забеляза колко много ми тежи
	сандъчето със моите войнишки вещи
	и неочаквано до мене приближи,
	взе дръжката. Усетих пръстите горещи.

	Не само че товарът стана двойно лек.
	Пред него можех цял да го издекламирам.
	Но сепна ме поетът и като човек.
	А тръгнал бях за свободата да умирам.

	Внимателно запита имам ли баща,
	защо не ме изпраща никое момиче?
	И все на път ли ще прекараме нощта?
	В частта си с близки ли съм, или съм самичък?

	Узнал, че аз съм доброволец, изведнъж
	от обич почна той да ме разубеждава,
	че би било добре да стана първо мъж,
	че смешно е човек в смъртта да търси слава.

	Не слава — възразих му аз, — а свобода.
	Той ме запита: нещо много ли ме мъчи,
	че искам всичко в тази дума да сведа?…
	Ний стигнахме. Той пусна моето сандъче.

	Сбогувахме се като близки. Не разкрих
	какво е бил за мен през толкова години.
	Да тръгна на война не се разубедих,
	но обновявах вече моите причини.

@@	1945, 1969
P$
