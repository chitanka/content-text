P>
	Вънка съмнало вече…
	Още по-бял е снегът
	и продължава далече,
	край няма нашият път.

	Слънцето слабичко свети,
	скрито зад близкия склон.
	Всички крайпътни дървета
	сторват ни малък поклон.

	Ние сме с още размътен
	поглед от дългия сън.
	Спирай, шофьоре, сред пътя,
	да се разтъпчем навън.

	Цяла нощ клинци ковахме.
	У-у-у, че бе дълга нощта,
	и във съня си видяхме
	чудни и страшни неща.

	Пръв след шофьора излизам.
	Другите скачат след мен.
	Вън на открито ни лизва
	въздухът свеж и студен.

	Всеки усмихнат, проветрен
	трие очи със сняг.
	„Ниш е на три километра“,
	казва крайпътният знак.

@@	1946
P$
