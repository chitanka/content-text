P>
	Ти, момиче, стоиш до прозореца
	в третокласното старо купе.
	Никой нищо край теб не говори.
	Свири влакът със звук притъпен.

	Равнината отвънка приижда
	безнадеждно обхваната в лед.
	Ти всред нея отчетливо виждаш
	силуета на своя съсед.

	Кой е той?… За къде ли отива?
	И защо е така мълчалив?
	Обърни се и виж предпазливо:
	Той е млад. Той е даже красив.

	Тези погледи кратки, бездънни
	ти подсказват за южната страна
	и за морското изгарящо слънце.
	Но нали там е също война?

	Ако ти се усмихнеш неволно,
	ако само му кимнеш с глава,
	това старо купе меланхолно
	ще се стопли от нежни слова.

	Вън се мръква. И светва в купето.
	Силуетът му с твоя се сля.
	Вие двамата мълчахте, додето
	той си слезна. А теб заболя…

	Влакът свирна. Мълчанието страшно
	като смърт повсеместна цари,
	по-жестоко от бой ръкопашен…
	Пищи влакът. И няма искри.

@@	1942
P$
