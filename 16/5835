P>
	Израснаха край Шиклош снощи късно
	над двеста нови, пресни гробове.
	Дали затуй денят е днес навъсен
	и вятърът далечен злобно вей?

	Дали затуй — съсирен като рана —
	грей залезът, полетата мълчат?
	И черни, и безпомощни гераните
	в далечината скърцат и стърчат?

	Аз стискам само в джеба си юмрука.
	Аз гледам тъпо. Нищо аз не знам.
	Едва се сдържам — сълзите ще рукнат.
	И чувствувам се много слаб и сам…

	Бе боят продължителен и тежък
	и много кръв през боя се проля.
	Но ти не спря пред вражите бумтежи,
	ти, братко наш, ти всичко надделя.

	Ти даде на противника отплата.
	Спаси се на родината честта.
	И живите отминаха оттатък,
	а мъртвите останаха в пръстта.

	Те, живите, с врага ще се разправят,
	те, живите, врага ще победят,
	но мъртвите ще спят в пръстта корава,
	в земята чужда мъртвите ще спят.

	Израснаха край Шиклош двеста гроба —
	най-свидните другари в тях лежат.
	Мълча пред тях от болка и от злоба
	и сълзите не мога да сдържа.

@@	1946
P$
