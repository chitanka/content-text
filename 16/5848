P>
	Сърцата ни вече жадуваха
	любимия, родния кът
	и всички отдавна сънуваха,
	че тръгват в обратния път.

	Бе заран дори неразсъмнала.
	Тръбата ни в строя събра.
	Наново бе пустата гръмнала —
	последното наше ура!

	Местата, където сме минали,
	се мяркаха тъжно край нас.
	Прощавайте, братя загинали,
	ще помним, ще помним за вас.

	И ние с очи се прощавахме
	с безкрайния тих хоризонт —
	туй всичко, което оставяхме,
	доскоро се казваше фронт.

	Туй всичко, което съзирахме,
	ни ставаше родно сега.
	И ние напълно разбирахме
	внезапната наша тъга.

@@	1954
P$
