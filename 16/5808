P>
	Вятърът, що грабна и захвърли
	шапката ми в белия площад
	и ме прати да я гоня дълго…
	Вятърът на родния ми град!

	Някога в Чинтуловите песни
	бурно, страховито е ечал
	и навред по Българско разнесъл
	робската печал.

	Днес сърдито, остро ме изгледа,
	явно, недоволен нещо бе.
	Дървесата до земята сведе
	и заби в далечното небе.

	Както над челата ни изгрява
	всеки ден със своя светлина,
	трябва също да се проветрява
	ежедневно нашта свобода.

	Вятърът, що грабна и захвърли
	шапката ми в белия площад.
	Как желая лудо да прегърна
	вятъра на моя роден град.

@@	1941
P$
