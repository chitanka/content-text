P>
D>
	На Рафаел Михайлов
D$
	Унесен в нежност и рисуване,
	бе закъснял да се ожени
	и свойте мъки нелекувани
	таи като подути вени.

	И всред разгара на войната
	ожени се от доброта
	с една напълно непозната
	и стана закъснял баща.

	Понеже беше непрактичен,
	пред своята жена от срам
	реши да стане героичен —
	на фронта той замина сам,

	без повиквателна, защото
	кой би го викнал? И защо?
	За него злото и доброто
	кипяха от едно тесто.

	Той не умееше да стреля,
	нито да бъде топограф.
	Хе искаше да се отделя
	от другите със своя нрав.

	Обходи всяко бойно място
	и спря над не един убит
	и после тушът му начесто
	със сълзи биваше размит.

	Той боевете не прослави
	чрез настъпателни платна.
	Той виждаше по-величава
	човешката злочестина.

	И не след дълго командира
	го върна във тила, у нас.
	Щял бил да демобилизира
	боеспособната му част.

	И тръгвайки си, той мълчеше,
	той никога не укори,
	но хората, с които беше,
	остави малко по-добри.

@@	1945, 1969
P$
