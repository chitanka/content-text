P>
	Колкото мълчах — мълчах! Но вече
	съм решил да ставам много смел.
	Този култ към личността ни пречи,
	той човека прави мекотел.

	Че да критикуваш,
	значи да рискуваш
	служба и любов, и свобода?
	Кой ще се затрогне?
	Кой ще ми помогне?
	Кой ще ме избави от беда?

	Щом като и вождовете наши
	снемат този култ към личността,
	кой ще смее вече да ме плаши,
	да запушва моята уста?

	Че да критикуваш,
	значи да рискуваш
	служба и любов, и свобода?
	Кой ще се затрогне?
	Кой ще ми помогне?
	Кой ще ме избави от беда?

	Вчера на събрание годишно
	този култ без милост заклеймих.
	Всички възхищаваха се скришно,
	аз — от щастие — се изпотих.

	Че да критикуваш,
	значи да рискуваш
	служба и любов, и свобода?
	Кой ще се затрогне?
	Кой ще ми помогне?
	Кой ще ме избави от беда?

	Ала шефът гневно затрепера:
	— Против личността ли? Но чия?…
	— Против… личността на портиера! —
	аз извиках, без да се боя.

	Че да критикуваш,
	значи да рискуваш
	служба и любов, и свобода…
	Кой ще се затрогне?
	Кой ще ми помогне?
	Кой ще ме избави от беда?

@@	1955
P$
