P>
	Дойде пролет… Пораснаха дините…
	И пораснаха също тревите.
	Грейна радост по всички лица:
	— Ето! Пак намаляват цените,
	да се радват жени и деца!

	Но тогава заводът „Балкан“
	се усети съвсем изигран.
	Намаление ново ли правят?
	Мигар тези другари забравят,
	че печалбен си имаме план?

		Калкуланът Димо
		цаката откри му:
		— Слагаш нова шарка,
		пишеш нова марка,
		моля, нова десетарка!

	В тази пролет работника Слави
	икономии почна да прави…
	Той от много неща се лиши,
	и цигарите даже забрави,
	гардероб да си купи реши.

	Дойде лято… Пара по пара
	той готовата сума събра…
	Но видя, в магазина щом стъпи:
	гардеробите — още по-скъпи!
	О, каква ли е тази игра?

		Калкуланът Димо
		бързо обясни му:
		— Нова шарка,
		нова марка,
		нова десетарка!

	Дойде есен… Със влага и киша…
	Слави стяга ли, стяга каиша…
	Гардероб е! Не е то шега!
	Пред витрините Слави въздиша!
	Повишили цените сега…

	Дойде зима… Със студ и със сняг…
	Слави събира петак по петак.
	Гардероб иска той да си има.
	Дойде зима… Отиде си зима,
	а цените отскочиха пак.

		Калкуланът Димо
		бързо обясни му:
		— Шарка,
		марка,
		десетарка…

	Дойде пролет… Пораснаха дините…
	И пораснаха също тревите…
	И пораснаха също цените…
	Пролет дойде!… Защо ли дойде?
	Пролет мила, отде-накъде?…

@@	1955
P$
