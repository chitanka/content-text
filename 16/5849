P>
	Разлиствайки войнишката тетрадка,
	сега я бих написал аз отново
	и два пъти по-кратка,
	и още по-сурово.

	О, как е лесно след години
	ключа за всичко да намираш,
	без грешка да полемизираш
	и неосъзнатите причини.

	Но този ключ — хвърли го, по-добре е,
	той бил е от квартира на любима,
	която вече с другиго живее
	и по-различни цели има.

	Какво от туй, че вече даваш
	на всеки факт цената точна.
	С какво, кажи, ще оправдаваш
	омразата и любовта задочна?

	Ти би ли тръгнал пак с оная
	решителност непълнолетна?
	На рисковете страшната омая
	с богатства от мечти — несметни?…

	Защо е — грешките да схващаш
	на младата свещена ярост,
	която тихо днес изплащаш
	в отбрана с идващата старост?

@@	1970
P$
