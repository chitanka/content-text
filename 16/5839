P>
	Заспали са замръзналите къщи.
	Из улиците вее вятър лош.
	След дълга обиколка се завръщам
	по „Меггя утца“ късно в полунощ.

	По „Меггя“ всички къщи са еднакви.
	Как ще позная своята врата?
	Но знам, че Ирма още ме очаква —
	прозорчето мъждука през нощта.

	Почуквам лека на вратата къщна
	и Ирма ми отваря на часа
	и вместо поздрав — здраво я прегръщам,
	ръце затоплям в нейната коса.

	Аз нямам навик да се влюбвам бързо,
	но трябва близък в чуждата страна
	и може би за туй съм се привързал
	към тая руса, мъничка жена.

	Когато сутрин тръгвам да пътувам
	и ме очаква неизвестността,
	целувам я. Тя тъжно се сбогува,
	изпраща ме до пътната врата.

	Тя знае, че през тази нощ студена
	се връщам изморен и изгладнял,
	и масата добре е наредена,
	и огънят е буйно запламтял.

	По „Меггя“ всички къщи са еднакви,
	но лесно ще намеря „свойта“ аз.
	Прозорчето, което свети в мрака,
	за мене свети в тоя късен час.

@@	1948
P$
