P>
	Със осем уморени, бавни удара
	часовникът от срещната стена
	напомня ми, че вече вън е утро.

	Студена, бездиханна светлина
	е влязла неусетно през пердетата
	и стаята прилича на затвор,
	ключът от който вече е в ръцете ти,
	но ти безстрастно гледаш през прозореца.

	Но ти мълчиш. Не искаш и да вярваш,
	че вън се е отдръпнала нощта,
	и с вял рефлекс ръката си прокарваш,
	но не забърсваш мътните стъкла.

	За изход не вещаят новините,
	мъглата скрива всичките дула.
	И тръгват по бакалниците жените,
	и светят лампи като кандила.

	Предчувствия и пушеци задавят
	дворовете, градините, градът.
	И хора, и предмети се отдават
	на някаква всеобща сива смърт.

	Тежат мъглите — камъни надгробни.
	Отвсякъде и всеки обсаден.
	И всеки непременно е виновен.
	Часовникът дано забие в мен.

@@	1942
P$
