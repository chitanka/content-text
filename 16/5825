P>
	Всред тебе десет дни прекарах
	и сякаш всичко беше сън:
	оная януарска заран
	със коледен камбанен звън.

	Сладкарничката, във която
	се сгрях със топъл липов чай
	и на добрия съдържател
	разправях все за моя край.

	И там, над масата замислен
	за мама, тате, за дома,
	въздъхнах сладко и написах
	от „фронта“ първите писма.

	И малката бедняшка стая!
	Нощувах в нея десет дни
	при весел, мустакат хазяин,
	участник в четири войни.

	И утрините му щастливи
	по обиколки из града.
	И партизанките красиво
	заруменели от студа.

	И залезът далечен, ален,
	замрежен от фабричен дим…
	И Сава — бавна, потъмняла,
	с лениви, лъскави води.

	И мостът, който в Сава мие
	ранените си колена.
	По този мост ще минем ние,
	за да отидем на война.

	Нощес ще продължим от Зумен.
	Нощеска е на път частта.
	Аз трябва сбогом да си взема
	със всички видени места.

	Тук десетина дни прекарах.
	Градът ми стана тъй любим.
	И станахме с града другари —
	скърбя, че ще се разделим.

	Сполай, сполай, ти, град приятел!
	Живей ти в мир! Бъди щастлив!
	Дано през идващото лято
	през теб се върна здрав и жив.

@@	1947
P$
