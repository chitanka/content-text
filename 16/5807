P>
	Ти се връщаш сломен и стареещ
	след години пак в родния град.
	Продължава ли той да живее
	от предишната вяра съгрят?

	Пак дали той красиво загасва
	оня залез зад синия рид,
	притаил във рубинена ласка
	на града възрожденския вид?

	Пак дали са тъй тесни и криви
	всички улици с бял калдъръм,
	за да могат така да отбиват
	на каруците тежкия ритъм?

	Пак дали в тези къщи старинни,
	увенчани от тежки асми,
	има тъжни, добри домакини
	и свенливи работни моми?

	И за теб ли стои запазен
	един дом със старинен уют?
	Наемателят нов ли погази
	на бащите красивия труд?

	С твойте близки отдавна си скъсал.
	По-добре се не срещай със тях!
	Ще почувстваш фалшиво гласа си
	и на спомена бързия крах.

	И защо ще се връщаш тогава?
	Пъден бил ли си? Кой ти е крив?
	И сърцето така заболява,
	че от болката ставаш щастлив.

@@	1940
P$
