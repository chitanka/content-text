P>
	Аз мислех си, че никога отново
	след битките, след дългата война
	не ще забие туй сърце сурово
	пред погледа на някаква жена.

	Но ето, аз попаднах в град готичен,
	словенски град, разграбен, разрушен.
	Но ето, аз съзрях едно момиче
	и завървях подире му смутен.

	И сякаш всичко в мен се преобърна,
	и сякаш вече нямаше война,
	и пак животът мирен бе се върнал:
	пред мен стоеше чудната жена.

	Тя бе една такава снажна, здрава,
	словенска самородна красота!
	В очите и шумеше буйно Драва,
	косите и — хайдинските жита.

	Но нямах време да мечтая само!
	Нали на път ще бъдем утре пак?
	И спрях я. Заговорих я… И двама
	по улиците скитахме до мрак…

	Разказвах и за моята България
	и исках да я водя у дома.
	Тя смееше се само и не вярваше…
	И все пак ме целуваше сама.

	Тя знаеше: България далеч е…
	Не се напуска лесно роден кът…
	Ще си останем само с тази вечер,
	а аз ще си поема своя път.

	И утре, щом потегли ешелонът
	по чужди градове, далеч оттук,
	тя може би за мен сълзи ще рони,
	а може би ще се целува с друг.

	Със спомени съм пълен от войната.
	Един от тях остава светъл, чист.
	Словения… Градчето непознато…
	Словенката със чудните очи.

@@	1945
P$
