P>
	Шосето едва е понесло
	вашата сивозелена пихтия.
	Усойните потни лица не се различават.
	Единствен признак на живот е страхът.

	Труповете неприбрани имат по-човешки израз.

	Какво ви накара да вдигнете ръце?
	На разум ли ви научи грехът?
	Нали бяхте готови да умрете за водача,
	който бдеше
	от всяка стена и книга
	върху вашите люлки с пречупен кръст,
	върху всички игри и науки,
	върху вашата първа любов
	и добродетелните ви семейства?

	Колко речи и фанфари,
	колко клетви, маршировки,
	походи и фойерверки,
	ордени, илюминации!

	Де е техниката мощна
	и духът дисциплиниран,
	Де е геният ви философски,
	съюзил се с униформата?

	Страхът или грехът ви сепна?
	Хей, пленници, вий никога не сте били войници,
	бий бяхте само пленници! С години,
	от люлката с пречупения кръст,
	от книгите и от екрана,
	от спортния рекорд и първата целувка,
	от микроскопа ви расистки
	до кошмара на тоталната война.

	Не са жестокост само лагерите на смъртта!
	Нелепи са мотивите
	за зверските инстинкти у човека!
	Вий лесно вдигахте ръка за всичко,
	вий се обричахте на поголовен, ежедневен плен.

	Не е ужасна бойната ви сила,
	човечеството вече я надмогва.
	Ала какво ще стане
	със собственото ваше пленничество?
	Свалете си ръцете!
	Страшна ми е вашата покорност,
	по-прилепчива от проказа.

@@	1946, 1969
P$
