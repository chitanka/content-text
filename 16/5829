P>
	Беше пътят задръстен
	от войска и коли.
	Бяха паднали гъсти,
	непрогледни мъгли.

	И на път бе — да спреме
	във градеца пред нас,
	на крака да подремнем,
	да починем за час.

	Беше толкова черно
	и напред, и назад.
	Като в сън ни се мерна
	стар и тесен площад.

	С плътно спуснати щори
	вече къщите спят.
	Няма никакви хора,
	пуст е градският път.

	Заковали отрано
	свойте пътни врата,
	всичко живо, прибрано,
	се е свило в нощта.

	Всред площада бди само
	като воин пост
	върху кръста от камък
	изоставен Христос.

	Ние бием вратите
	с вкочанясал юмрук
	и ругаем сърдити —
	нито глас, нито звук.

	Ще си тръгнем обратно
	пак по градския път.
	Непознатия град ний
	ще намразим до смърт.

	Беше паднала гъста
	и студена мъгла.
	Тъй вървяхме до късно
	с вкочанели тела.

@@	1946
P$
