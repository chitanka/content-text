P>
	Това се случи оня ден
	Понесъл бях се по задачи
	и чувам, някой подир мен
	със ускорени крачки крачи.

	Дорде усетя, изведнъж,
	дорде дори да се обърна,
	един известен важен мъж
	ме спря и просто ме прегърна:

	„Къде се губиш, драги мой?
	Не съм те виждал сума време!
	Бре грижи, работи безброй…
	Не можем да се събереме!

	Синът ти вече в кой е клас?
	Къде на служба е жена ти?
	Елате тия дни у нас!
	Хем, непременно ни елате!…“

	Смутен се дръпвам настрана.
	И стана ми дори виновно!
	Той може би ме припозна?
	Не, той познаваме основно!

	Добър другар ми беше уж,
	гладували сме с него ние,
	бой яли сме в един кауш,
	при мен е идвал да се крие…

	Какво било, било тогаз!…
	Нали той вече управлява?
	Отхвръкна той така от нас,
	че взе и да не ни познава.

	Законспирира се той пак
	(Ех, борчески привички стари!),
	той крие се, но не от враг,
	от свойте собствени другари…

	Как спрямо мен се бе смилил?
	Каква е тази смехория?
	Дали се е преобразил?
	Не знам! Не мога да открия…

	Какъв бил чудният обрат?
	А всъщност нищо чудно няма:
	той нашият и ваш познат
	е преживял внезапна драма:

	бил снет от длъжността голяма.
@@	1954
P$
