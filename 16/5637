P>
	Писмо пише сиво Врабче
	на буково сухо листче.
	По вятъра ще го прати
	в пусти земи непознати —
	чак в Африка до Скореца,
	до Скореца, до свиреца.
	То, стоплено от надежда,
	писмо пише и нарежда:
	— Ти замина, хей, Скорецо,
	нас остави, големецо!
	Но тук зима страшна хвана
	и нечуван глад настана.
	Няма зърно, ни мушица,
	ни мравчица, ни трошица.
	Я прати ми ти оттамо
	едно зрънце просо само!
	Па кат дойдеш ти тъдява,
	знай, че няма да забравя —
	ако е душица жива,
	ще ти върна цяла нива!
P$
