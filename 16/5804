P>
	Да жаля ли детството, не знам?
	Отмина то безрадостно, разплакано.
	Животът ни е глуха равнина,
	годините са пътнически влакове.

	Те идват и отиват все едни,
	отнасят всички спомени и мигове,
	перонът пак за тръгване звъни,
	а нашият живот не тръгва никъде.

	А вярвам, че на нас ни предстои
	една задача трудна и велика:
	на тягостния мрак да устоим
	и никога със мрака да не свикнем.

	Да тръгнем! На народа да дадем
	възторга си и силите си млади.
	Бащите помнят стария подем,
	но не забравят сетнешните клади.

	Излишно е разнежването тук!
	В годините ни спотаени, борчески
	сърцето ни да бъде свит юмрук,
	готов за нападение и творчество.

	Ще дойде и очакваният влак,
	мечтаният от толкова години,
	да ни откара не в спокоен бряг,
	а там, на боя в първата му линия.

@@	1940
P$
