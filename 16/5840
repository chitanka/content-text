P>
	Видях над гроба твойто име…
	Уви, не беше съвпадение.
	Смъртта ли, братко, бе, прости ми
	единственото разрешение?

	Такъв си беше ти: невзрачен,
	в класа с успехи не блестеше.
	Ти имаше единствен начин:
	мълчеше само и мълчеше.

	Не можеше да пееш песни,
	не беше и корав в ръцете
	и смазали те биха лесно
	богатските момчета.

	Неромантичен и нехрабър,
	ти чувства като че не влагаше,
	затуй ли нелегална работа
	изцяло ти прилягаше?

	В тез дни на мъст и унижения
	борци с проверка се проваляха,
	младежи падаха в сражения
	и майки денонощно жалеха.

	Ти беше дух невидим, който,
	повикан, идва моментално,
	ти беше свръзка на героите,
	ти бе подклаждане начално.

	И директиви, и патрони
	пренасяше през сто засади,
	но никой теб не те подгони
	и никой теб не те издаде.

	Така посрещна свободата:
	в зори бе тръгнал за Балкана
	с вързоп лекарства във ръката,
	но той излишен вече стана.

	Ехтеше с възгласи простора
	от радост невъобразима
	и колко много наши хора
	оказаха се, че ги има.

	Отде придойдоха оратори,
	поети с едри револвери,
	и делови организатори,
	и даже наши офицери.

	И всеки се роди повторно,
	и вред животът се отприщи.
	Но в туй движение нагорно
	теб не потърсиха за нищо.

	Ти се почувства тъй самотен,
	а бе с душа за подвиг жадна
	и тръгна с Трети полк пехотен
	и в първата му битка падна.

	Загинал ли си със усмивка,
	за мреш за свободата мила?
	Не зная. Земната завивка
	от нас навеки те е скрила.

@@	1955, 1969
P$
