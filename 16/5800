P>
	Когато здрач кафявоален
	засипе този чезнещ град,
	той се превръща в нереален,
	за миг забравил своя глад.

	Навлиза в улицата главна,
	напук на свойта нищета
	и всеки опит е сподавен
	за малко женска красота.

	Безпомощните електрики
	пак симулират тържество.
	Но всеки вече тук е свикнал
	да бъде тъжно същество.

	И аз с приятели се скитам,
	налучквам техния кураж,
	опитвам да обхвана в ритъм
	звука на вялия пейзаж.

	Накрая всичко свършва в скука.
	Един часовник градски бий.
	Понесъл по невинна клюка
	се връща всеки, за да спи.

	И в този мрак провинциален
	аз лягам в тесния креват,
	със сън наивно-социален
	насищам младия си глад.

@@	1941
P$
