P>
	След няколко дневно пътуване
	в градеца бе спряла частта.
	Ний търсихме кът за нощуване,
	че беше студена нощта.

	Тъй крачихме морни в безкрайната
	не улица — развалина,
	залутани в необичайната
	и чужда за нас тишина.

	Наоколо — всичко съборено,
	едничък дом само спасен.
	Вратата му леко притворена,
	стоборът — едва прикрепен.

	Запалихме лампичка газена.
	Накладохме огън в пещта.
	И гледаме — как е запазено!
	На място са всички неща:

	столовете сламени, плетени,
	бюфетът с кристални стъкла…
	А стаите — чисти, пометени,
	постлани и двете легла.

	Два бронзови стари светилника
	изпъкват въз белия зид.
	Отдолу им цъка будилникът,
	от снощи навярно навит.

	На мивката — пълни са каните,
	на място са всички неща.
	Еднички ги няма стопаните.
	Къде са отишли в нощта?

	Как цялата къща оставили
	и тръгнали после на път?
	Защо в бързината забравили
	веднъж да ударят ключът?

	Къде са? Ний в мрака се взираме —
	отникъде няма ответ.
	И после случайно съзираме
	венчалния техен портрет.

	Тя — в бяло облечена цялата.
	Той — с фрак и висока яка.
	Как нежно е хванал той бялата
	свенлива моминска ръка.

	Тя гледа в земята. Смутена е.
	Не смее да вдигне очи.
	Той с видимо нежно вълнение
	след нея върви и мълчи.

	Тук, в тая квартира са свили те
	семейното свое гнездо
	и първата снимка с венчилото
	е радвала техния дом.

	От никого още немразени,
	непомнили тягостни дни.
	Били са те сякаш запазени
	с портрета от всички злини.

	В живота се слънчев унесени,
	сами не усетили как
	войната страхотно надвесена
	дошла и до техния праг.

	Градецът изтръпнал във паника
	след своя следобеден сън.
	Забили камбаните в заника
	и хукнало всичко навън.

	Съпрузите, горко разплакани,
	прегърнали свойто дете —
	и — нямало време за чакане,
	побягнали също и те!

	Те всичко, те всичко оставили
	и тръгнали после със плач.
	Дори и портрета забравили.
	Останал портретът-пазач.

	Тук битката с дни продължавала…
	Изригвала с трясък пръстта.
	Тук двете страни се сражавали
	свирепо за всяка врата.

	На пепел тук сградите станали.
	Градецът бил цял разрушен.
	Пожари градецът обхванали —
	домът си останал спасен…

	Щастливо успял да дочака той
	и сетния сепнат картеч.
	Напред продължила атаката,
	придвижил се фронтът далеч.

	В дома тук войници преспивали
	от влязлата чужда войска.
	И кротки, добри си отивали,
	без нищо да барнат с ръка.

	След битката грозна, решителна
	били настървени и зли,
	те идвали тук отмъстителни,
	в дома те за плячка дошли.

	Тършували, мрачно се взирали
	на стаите в глухия здрач
	и после случайно съзирали —
	насреща: портретът-пазач!

	И дълго в портрета се вглеждали,
	портрета докосвали с пръст,
	главите се после навеждали,
	забравяли всякаква мъст.

	И чистили, пълнили каните,
	помитали пода навред,
	когато се върнат стопаните,
	да бъде пак всичко наред.

	Часовника после навивали,
	преспивали. Още в зори
	те кротки, добри си отивали,
	в очите със сълзи дори.

	— — —

	Часовникът звънна дванаесе,
	подсети ни: трябва да спим,
	че утре от съмнало, знае се,
	отново на бой ще вървим.

	Но как да заспиш ти, когато си
	обхванат от мисли безброй.
	А всеки бе спомнил в тъгата си
	домашния свиден покой.

	Я, слушай, как чезнат въздишките,
	как всичко затихва за миг
	и как по лицата войнишките
	минава неясен светлик.

	Че водихме ние сражения,
	че трупове газехме с крак,
	че бихме врага с настървение,
	но хора останахме пак.

@@	1945, 1952
P$
