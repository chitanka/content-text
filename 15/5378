P>
	Надоле! Надоле! Надоле!
	В студените бездни слезни,
	където тела полуголи
	се гърчат край черни стени;
	де опват се мишци железни
	и техния удар звъни
	сред мрака на страшните бездни
	с протеста за слънчеви дни,
	с протеста за отдих, за воля,
	за въздух, простор, ширини.
	Надоле, надоле, надоле —
	надоле слезни!

	Слезни в тия мрачни утроби
	на хищната — майка земя,
	слезни между братята роби —
	в морето от вечна тъма,
	и твоята лампичка бледа
	ще бъде там ярка звезда,
	там сноп от лъчи ще огледа
	зловещия храм на труда,
	зловещите тези идоли,
	де няма ни нощи, ни дни.
	Надоле, надоле, надоле —
	надоле слезни!

	А там вековете незнайни
	редили са пласт върху пласт —
	тез пластове мрачни, безкрайни,
	прострени навсъде край нас,
	които живота изтъка
	на каменен, черен килим,
	които са хладни кат мъка,
	и крият и огън и дим.
	Слезни там и с удари верни
	разбивай, разлюшквай, руши,
	разкъртвай тез пластове черни
	тез робски души!

	И в бурната пещ на борбата
	грамадата черна хвърли
	и спри се да видиш, когато,
	сред мрак и оловни мъгли,
	ще блеснат реки огнеструйни,
	когато червени вълни,
	понесени в пристъпи буйни,
	ще бликнат по всички страни,
	когато сред блясъци нови
	земята ще ври, ще гори
	в огньове, огньове, огньове
	и дъжд от искри!
@@	«Червен смях», 24 ноември 1921
P$
