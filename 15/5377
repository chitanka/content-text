P>
	От нишките на свойте мъки тежки
	изтъках твърдата си броня аз.
	А моят меч е сноп души човешки,
	калени в пламъка на сетни грешки
	и в мъдростта на свойта първа власт.

	По стръмните пътеки на борбата
	вървя обгърнат с пламъци и гръм;
	пламти под моите нозе земята
	и в устрема на свойта ярост свята —
	стихийно величав и властен съм.

	Аз — жалкий роб на кървави арени —
	издигам своя меч несъкрушим
	и братята ми идат разярени,
	и бурята разраства се край мене,
	за да се втурне в дверите на Рим.

	Напразно ме посрещат легиони!
	Всуе преграждате вий моя път!
	Върху купчинката на златни брони
	ще хвърля аз железни милиони
	и огъня на мойта робска гръд.

	И с вихрите на тия снежни степи,
	ще ви разпръсна властен и сърдит,
	ще ви разпръсна немощни и слепи,
	защото мечът ми е мълнии свирепи,
	защото слънцето е моя щит!
P$
