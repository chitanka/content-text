P>
	Мила, скъпа, хайде с мен!
	Навън е чист и светъл ден!
	Както ти със състрадание
	приласкаваш вси създания,
	идва той да поздрави
	годината, що сънна чака
	в люлката си във шубрака.
	Часът най-пръв на пролетта,
	дошъл сред зимата, в студа,
	ведро утро тук завари,
	дете на злия февруари,
	надвесило лице отгоре,
	да гали земните простори,
	да се усмихва над вълните,
	да пуска весели реките
	и водопадите звънливи;
	да стопля планините сиви;
	и същ предвестник на април,
	цветята с него да растат;
	и тъй да измени светът
	като човек, когото, мила,
	ти с усмивка си дарила.

	Ела, далеч от градовете,
	към горите, върховете,
	ела към дивата дъбрава;
	душата там не ще сподавя
	гласът на страх, че който слуша,
	ще остане равнодушен.
	Природата със чар омаен
	сърцата да сближава знае.

	Надпис окачих на входа
	за гостите, които дойдат:
	„В полята се намирам аз,
	за да усетя този час.
	Мисъл, утре намини,
	до Тъгата приседни;
	Отчаяние с черен лик,
	помня, че съм ти длъжник.
	И ти, Грижа, що не спираш
	скучно да ми декламираш:
	вам във гроба ще платя
	— карайте се със Смъртта.
	И на всички — прав Ви път!
	Днес тъй прекрасен е денят.
	Не ме жали, че съм злочест,
	Надеждо; не следи ме днес:
	дълго само с теб живях,
	днес едва, уви, разбрах,
	туй, що си криела от мене:
	че да очакваш, е мъчение.“

	Сестрице светла на тоз ден,
	ставай вече, хайде с мен!
	Към горите, към полята
	и към вира на реката.
	Виж я, вече чака тя
	летен покрив от листа.
	Към бора, що венец си прави
	от клонки сиви и кафяви
	край ствола; слънце засияло
	на него ласка не е дало.
	Там, где ливадите блестят
	и дюните — досам брегът.
	Где скрежът се топи и кваси
	маргаритки със дъха си;
	где теменужките растат,
	но нямат още аромат.

	Те младата година бледна
	красят с корона ненагледна.
	Когато скрие се нощта
	на изток, сляпа, в пропастта
	и над нас е синьо пладне;
	кога безброй вълни прохладни
	до нас самите пращат пяна,
	где твърд посреща океана
	и всичко част от светлината става
	на една вселена величава.

@@	1822
P$
