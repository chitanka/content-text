P>
	Смрачи се: ластовиците се спотаяват,
	прехвръкват бързо прилепи във мрачината,
	из влажните си дупки жаби се подават,
	дъхът на вечерта блуждае над реката;
	не смее да разбуди той ни една вълна,
	че те почиват в лятна тишина.

	По сухата трева роса не се намира,
	нито пък влага по надвесените клони.
	Немощен, изсушен, ветрецът често спира,
	но всеки негов полъх неизменно гони
	праха и сламата напред-назад,
	Из улиците на утихналия град.

	Върху водите на реката бързотечна,
	разкривен образ на града се отразява,
	дълбоко неспокоен, във тръпката си вечна
	се гърчи той — и все пак вечно тук остава.
	Завърнеш ли се …
	ти променен ще си, но не и той.

	Във бездна скри си слънцето ликът
	и зад прегради облаци остана.
	Те — планини връз планини — растат,
	огромни, тъмни, на тълпи събрани.
	Но още късче от небето се синей:
	и там Вечерницата ярко грей …

@@	1821
P$
