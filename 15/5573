	Небе, земя и океан: любими братя!
	Ако великата ни майка е дарила
	душата ми е смирение и вашата
	любов усещам, а в замяна свойта давам;
	ако на мен е мила всяка заран,
	ухаещото пладне, здрачината,
	дори и смазващата тишина среднощна;
	ако на мен е скъпа есента,
	заплакала в посърналите клони,
	и зимата, премазала тревите
	с венци от звезден лед и снегове,
	и пролетта, задъхана от сласт,
	когато ни за първи път целува;
	ако съм пазил всяка птичка и мушица
	и всяко кротко животинче, ако съм
	щадил и любил тия родственици свои,
	— хвалбите ми простете, скъпи братя:
	дарете ме със помощ и закрила!

	О, майко на бездънната вселена!
	Изслушай песента ми — само теб
	обичал съм и теб обичам. Гледал
	съм сянката ти, мрачните ти стъпки;
	сърцето ми се взира в дълбините
	на твоите тайни; правил съм постеля
	върху ковчези, дето черна смърт
	държи трофеите, заграбени от теб,
	с надеждата да заглуши въпроса вечен
	какво си ти и призраци изпраща
	да ни разкрият участта ни тъжна.
	В безлюдните и тихи часове,
	когато и самата тишина
	нощта превръща в странен звук, подобно
	на някой алхимик, отчаян, луд,
	заложил върху смътната надежда
	живота си, аз смесвах грозни думи
	и питащ поглед със любов невинна,
	додето сълзите ми, съчетани
	с целувки, станаха магия чудна
	и тя принуди очарованата нощ
	да ми разкрие тайната за теб …
	Макар да криеш още ти от мен
	най-съкровения олтар, аз много
	разбрах чрез сънища неизразими,
	чрез облаци мъгляви в мрачината
	и през деня чрез размисли дълбоки.
	Сега, замрял, очаквам твоя дъх,
	велика майко, също като лира,
	която в храм загадъчен и пуст
	забравена стърчи, та песента ми
	да стигне шепота на ветровете,
	тътнежа на горите и морето
	и да извезе химни на деня
	и на нощта, и на човешкото сърце.

@@	1815

	_(Самото име Шели взема от гръцката митология. Аластор е духът на самотата, който преследва самотните пустинници и не им дава спокойствие. Поемата (от която е даден само уводът) описва странстванията на един младеж е вечно неспокоен и търсещ дух.)_
