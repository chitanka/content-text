P>
	Когато мъртвата пустиня
	на свойта черна слепота
	Човекът с пот и кръв премина
	под ударите на Смъртта,
	и окървавен, блед излезна
	на стръмний житейски път —
	пред енго с рев страхотна бездна
	разкри студената си гръд.
	Самин сред хаоса безбрежен
	на непрогледни векове,
	той тръгна, бодър и метежен,
	по голите й брегове.
	А пълна бездната бе с грохот,
	с незнайни ужаси и мрак
	и Демонът пред всеки проход
	поставил беше кървав знак…
	Но ето, трепнаха тъмите,
	извърна поглед плах Нощта
	и в миг проряза висините
	златиста огнена черта.
	В почуда спря се Человека
	и зърна днес и навсегда:
	лъчи по земната пътека,
	а над челото си — звезда.
	И грейна огнена, сияйна
	над него Мисълта-звезда:
	утеха в мъката безкрайна,
	сестра при радост и беда…
	Преплитат се пътеки смътни,
	реве пустинен ураган
	и в него страховито тътне
	плачът на идол развенчан.
	Но бодър Человекът броди
	и смело тайните чете —
	звездата го крепи и води,
	звездата грее и расте.
	А колко много черни братя
	посрещнаха я с гняв и злъч,
	закрили своите обятия
	за нейния рубинен лъч!
	Един ли тук изви десница,
	замервайки я с кал и пръст,
	веднъж ли чиста кат девица
	биде разпъната на кръст?
	Но кой от призраците нощни
	лика й светъл засени?
	Не грей ли ярка и разкошна
	през мраз и черни тъмнини?

	Когато в шумните площади,
	изправил старческа глава,
	Сократ призва сърцата млади
	и в огнените му слова
	проблесна красота нетленна,
	огряла нов път на света —
	нима отровата студена
	можа да стигне Мисълта?
	Нима тълпа от фарисеи —
	слепци с угаснали очи,
	убиха светлата идея
	и трепетните й лъчи
	не се разляха от Голгота
	над всеки дом и всеки друм,
	издигнали се над живота
	с крилата на божествен ум?

	И днес, когато необятна
	по блясък, мощ и красота,
	тя грей в сиянието златно
	над трепетната ни мечта —
	мечта да видим всички братя
	изтръгнати от нищета,
	вий пак зовете тъмнината
	в жестока битва с Мисълта!…

	Ковете тежките окови
	на немощния си закон,
	гответе хладните отрови
	и пламъците на Нерон!…
	Какво сте вие, сенки бледи,
	безумни рожби на нощта?
	Над пировите ви победи
	стоим с усмивка на уста.
	Над всяка бездна и верига
	свободна мисълта лети
	и грешната ви власт не стига
	до чудните й висоти.
	Какво сте вий, безумни люде,
	и що е вашият закон?
	Какво са черните заблуди
	и сянката на златний трон?
	Днес, вижте вий: все по-разкошна
	трепти звездата над света —
	топят се призраците нощни
	под блясъка на Мисълта.
	И ето, робът, сред огньове,
	пристъпва с исполински ръст
	и на вековните окови
	разбива и последний къс.
P$
