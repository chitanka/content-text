P>
	Защо, британци, се потите над земите
	на господари сити и пресити?
	Защо тъчете, в грижи оковани,
	разкошните одежди на тирани?

	Защо обличате и храните ония,
	които силите ви и кръвта ви пият,
	и сте слуги на търтеи бездарни
	с души жестоки и неблагодарни?

	Пчели на Англия, защо ковете
	оковите, камшиците проклети,
	та търтеите с тях да ви владеят
	и от труда ви черен да живеят?

	До вас не стигат радости и обич,
	за вас почивка няма — вий сте роби!
	Защо прегърбва ви животът жалък
	и плащате със болка всеки залък?

	Вий дрехи шиете, безделници ги носят;
	хляб месите, а братята ви просят;
	вий сеете, а чезне плод обилен;
	ковете пушки, други с тях е силен!

	Пак шийте дрехи, но за вас самите;
	месете хляб, но вий бъдете сити;
	пак сейте — но за вас — нивя обилни
	ковете пушки — вий бъдете силни!

	Защо се крийте в тъмните бордеи?
	Огледайте се, храбростта ви де е?
	Веригата във пламък закалена
	от вас — за вас, тресе се разгневена!

	И сякаш вий самите, клети роби,
	със кирките копаете си гроба,
	тъчете си надгробните савани,
	та Англия ковчег за вас да стане!…

@@	1819
P$

	_(Това знаменито стихотворение е написано по повод нашумялото на времето „манчестърско клане“, едно от най-срамните деяния на тогавашното реакционно английско правителство. На 16 август 1819 година в Питърсфилд, край Манчестър, се е състоял мирен работнически митинг, на който се е поставило искането за всеобщо избирателно право. Войската е разпръснала митинга с оръжие, стотици хора били убити и ранени. По-късно „Песен на британците“ става химн на чартистите и любим революционен марш на английските, американските, ирландските, холандските и германските пролетарии.)_
