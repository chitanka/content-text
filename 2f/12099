P>
	Би казал, че във тая стая не е живял отдавна никой,
	че е заключена стояла с години нейната врата.
	Тук има миризма на вехто и прах по всичките неща,
	тук бавно времето превръща във прах безжизнен сякаш всичко.

	В ъглите расне неусетно вечерната дрезгавина,
	а вехне есенното слънце върху килимите на пода,
	и светят жълти зимни дюли, наредени върху комода*
	[* Комод — скрин, ракла. — Б.ел.кор.]
	като голяма броеница от кехлибарени зърна.

	Какви лица ли отразило ревниво пази огледалото?
	То сякаш е един прозорец, отворен в друг предишен свят.
	Часовникът е вече млъкнал и в неговия чер ковчег
	лежат умрели часовете и неподвижно спи махалото.

	Портрети на жени, които са си отишли от света,
	висят, от слънце пожълтели, окачени върху стената,
	заспала тежко върху пода, сънува в здрача тишината
	и цялата печална стая залязва бавно с вечерта.
P$
