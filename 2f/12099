P>
	Би казал, че във тази стая
		не е живял отдавна никой,
	че е заключена стояла
		с години нейната врата.
	Тук има миризма на вехто
		и прах по всичките неща,
	тук бавно времето превръща
		във прах безжизнен сякаш всичко.

	В ъглите расне неусетно
		вечерната дрезгавина
	и вехне есенното слънце
		върху килимите на пода,
	а светят жълти зимни дюли,
		наредени върху комода
	като голяма броеница
		от кехлибарени зърна.

	Какви лица ли отразило
		ревниво пази огледалото?
	То сякаш е един прозорец,
		отворен в друг предишен свят.
	Часовникът е вече млъкнал
		и в неговия чер ковчег
	лежат умрели часовете
		и неподвижно спи махалото.

	Портрети на жени, които
		са си отишли от света,
	висят, от слънце пожълтели,
		окачени върху стената,
	заспала тежко върху пода,
		сънува в здрача тишината
	и цялата печална стая
		залязва бавно с вечерта.

@@	1925 г.
P$
