P>
	Сам дяволът я сякаш дал под наем,
	но неизвестно кой е наемателят.
	Затворена е всякога вратата
	а мракът спи и през деня във стаите.

	Дъждът гризе мазилката и бяга
	през счупените водостоци от олово
	и като пот по челото на болен
	по сивите стени избива влага.

	И снощи (ти видя ли от прозореца?),
	когато писна ненадеен вятър,
	разтвори се, затвори се вратата,
	завиха нощни кучета на двора

	и черна сянка, дълга като копие,
	разчупи се на каменните стълби
	и аз видях, и аз познах там мъртвия,
	когото преди девет дни заровиха.

@@	1925 г.
P$
