>	\*

	Started by __ARIADNA__
	at xxx p.m. xxx xxx BC GMT

	_Ще построя лабиринт, в който мога да се загубя с този, който би пожелал да ме намери — кой и по какъв повод е казал това?_


>	:-)

	__Organizm (-:__
	Какво става? Има ли някой тук?

	__Romeo-y-Cohiba__
	Аз съм тук.

	__Organizm (-:__
	Какво означава всичко това?

	__Romeo-y-Cohiba__
	И аз не разбирам.

	__Organizm (-:__
	Ариадна, тук ли си?

	__Romeo-y-Cohiba__
	Коя е тя?

	__Organizm (-:__
	Тя е тази, която започна нишката на този разговор. Струва ми се, че това не е интернет, а само изглежда като интернет. Оттук просто не можеш да идеш никъде другаде.

	__Romeo-y-Cohiba__
	ххх

	__Organizm (-:__
	Внимание! Моля, ако някой може да прочете това, нека отговори!

	__Nutscracker__
	Аз мога!

	__Organizm (-:__
	Кой пусна първото съобщение?

	__Nutscracker__
	Пуснато е отдавна.

	__Romeo-y-Cohiba__
	Откъде знаеш? Няма дати!

	__Nutscracker__
	Видях го още преди три часа.

	__Organizm (-:__
	Внимание! Проверка! Тук сме само Лешникотрошачката, Ромео и аз, нали?

	__Romeo-y-Cohiba__
	Да.

	__Nutscracker__
	Във всеки случай това са всички, които искат да участват в разговора.

	__Romeo-y-Cohiba__
	Значи тук сме трима.

	__Nutscracker__
	Да, но къде е това „тук“?

	__Organizm (-:__
	В какъв смисъл?

	__Nutscracker__
	В буквалния Можете ли да опишете мястото, където се намирате. Какво е то — стая, зала, къща? Дупка в ххх?

	__Romeo-y-Cohiba__
	Аз например се намирам в стая. Или в килия, не зная кое е по-правилно. Не е голяма. Стените са зелени, на тавана има бял абажур. До едната стена има легло, до другата — маса с клавиатура, на която пиша в момента. Клавиатурата е неподвижно закрепена, а над масата е монтиран LCD-монитор, защитен от дебело стъкло. На него се изписват буквите. Стъклото не може да бъде разбито. Вече опитах. В стаята има две врати. Едната е от странен черно-зелен метал, тя е затворена. В средата й има някаква издатина. Другата врата е дървена, боядисана е в бяло и води към банята Тя е отворена.

	__Organizm (-:__
	И при мен е същото като при Ромео. Заключена метална врата с някакъв релеф. Баня — като в хотел. На полицата под огледалото има сапун, душ-гел, шампоан. Всички са във фирмена опаковка, на която има странен знак — нещо като зъбчато колело. Къде се намираш, Лешникотрошачка?

	__Nutscracker__
	В такава стая. Струва ми се, че вратата е излята от бронз. Организъм, на сапуна има по-скоро звездичка, а не зъбчато колело. Прилича на символа, с който в книгите се обозначават бележките. Същия го има дори и на тоалетната хартия — на всеки лист.

	__Romeo-y-Cohiba__
	В един и същ хотел сме. Ще пробвам да почукам по стената. Чувате ли нещо?

	__Organizm (-:__
	Не.

	__Nutscracker__
	Аз също не.

	__Organizm (-:__
	Сега ще опитам по вратата. Слушайте.

	__Romeo-y-Cohiba__
	Нищо не чувам.

	__Organizm (-:__
	А как попаднахте тук?

	__Romeo-y-Cohiba__
	Що се отнася до мен, нямам и най-малка представа. А ти, Организъм?

	__Organizm (-:__
	Просто се събудих тук по този педалски халат на голо.

	__Nutscracker__
	Това не е халат. Това е хитон. Така са се обличали древните гърци и затова няма да споря за определението. Струва ми се, че те не са носели и бельо.

	__Romeo-y-Cohiba__
	Добре поне, че тук е топло.

	__Organizm (-:__
	Лешникотрошачке, може би ти помниш как си попаднал тук.

	__Nutscracker__
	Не помня.

	__Romeo-y-Cohiba__
	А защо имате такива имена — Организъм, Лешникотрошачка?

	__Nutscracker__
	А твоето защо е такова, Ромео? Пурата ти наистина ли е от класа?

	__Romeo-y-Cohiba__
	Не зная, зависи с кого се сравняваш. Що се отнася до името, не съм си го измислил аз. То се появява на екрана, когато изпращам съобщение. Аз не съм Ромео. Аз съм ххх Професионален ххх, ако някой се интересува от това.

	__Organizm (-:__
	Порнобизнес? Това си е общественозначим труд. Ние с теб сме почти колеги, Ромео — аз съм ххх. Преди работех в ххх.com, та затова временно съм вън от играта. Но такова нещо теб едва ли те заплашва.

	__Romeo-y-Cohiba__
	Какво общо има порнобизнеса? И какви са тия хиксове?

	__Nutscracker__
	Хиксовете се появяват не за първи път. Това е цензура. Някой следи разговора ни. На него очевидно не му се харесва, когато се опитваме да обменяме информация кои сме всъщност. Или пък когато ругаем.

	__Romeo-y-Cohiba__
	Ей, ти, който и да си! Настоявам веднага да получа възможност да се свържа със семейството си! И с посолството на ххх!

	__Nutscracker__
	Защо мислиш, че тук има посолство на ххх?

	__Romeo-y-Cohiba__
	Посолство на ххх има навсякъде.

	__Nutscracker__
	Сигурен ли си? А ако ние сме в ххх?

	__Organizm (-:__
	Очевидно, приятели, вие се разбирате и без думи. А на мен не ми е ясно какво е това посолство на ххх, и къде е това ххх, ако там няма посолство на ххх. И защо изобщо, ххх, сега ти е притрябвало.

	__Monstradamus__
	Добър ден, нали не е проблем и аз да се намеся в разговора?

	__Organizm (-:__
	Кой си ти Монстрадамус?

	__Monstradamus__
	ххх Живея в ххх, по професия съм ххх.

	__Romeo-y-Cohiba__
	Може ли нещо по-оригинално?

	__Monstradamus__
	Прочетох всички съобщения по нишката на този разговор. И аз съм в същата ситуация. Същата стая, същото облекло. И аз не помня как съм попаднал тук.

	__Nutscracker__
	Значи вече сме четирима. Това е радващо.

	__Organizm (-:__
	Какво радостно намираш?

	__Nutscracker__
	Възможно е скоро да се появят и други. Колкото повече глави, толкова по-вероятно е да измислим нещо.

	__Organizm (-:__
	А ако всъщност сме умрели?

	__Nutscracker__
	Без паника! Мъртъвците не седят в чата.

	__Organizm (-:__
	Това не е толкова сигурно. Може това да е единственото, което са в състояние да правят.

	__Romeo-y-Cohiba__
	Ако това е „оня свят“, аз съм разочарован.

	__Nutscracker__
	Нека обсъдим ситуацията. Предлагам да не разглеждаме хипотезата на Организъм за отвъдното.

	__Organizm (-:__
	А може това да е сън?

	__Romeo-y-Cohiba__
	Ощипи се. Може би ще се събудиш. Аз вече опитах — не се получи.

	__Nutscracker__
	Така, при всеки има бронзова врата. Нека уточним какво има на нея. Фигура, която прилича на правоъгълник, като горната и долната и страни са вдлъбнати, а другите две изпъкнали.

	__Organizm (-:__
	Прилича на прилеп. Или на емблемата на Батман.

	__Romeo-y-Cohiba__
	А според мен това е двуостра секира.

	__Organizm (-:__
	Може би е безсмислено украшение. Но като каза Ромео, че е секира, и на мен ми заприлича. Такива са имали фашистите, или пък древните римляни.

	__Monstradamus__
	Ако това наистина е секира, то тя е от доста по-рано в сравнение с Рим. Такива е имало на Крит и в древен Египет.

	__Organizm (-:__
	Монстрадамус, ти да не си историк?

	__Monstradamus__
	Не. Аз съм ххх.

	__Organizm (-:__
	А да, забравих.

	__Ariadna__
	Привет. Радвам се, че не съм сама тук.

	__Organizm (-:__
	Привет, малката.

	__Romeo-y-Cohiba__
	Щом има момчета, трябва да има и момичета. При мен по стените се появиха светли разноцветни петна.

	__Monstradamus__
	Интересно, при мен също се появиха. Или ми се е сторило.

	__Nutscracker__
	Ариадна, ти ли започна нишката на този разговор?

	__Ariadna__
	Да, но никой не ми отговаряше, и съм заспала.

	__Monstradamus__
	А защо написа тази фраза за лабиринта?

	__Ariadna__
	Опитвах се да си спомня откъде е тази фраза, но не успях. Имах чувството, че това е много важно.

	__Monstradamus__
	Коя си ти и как си попаднала тук?

	__Ariadna__
	Точно както и вие.

	__Organizm (-:__
	В такъв случай знаем много за теб. Истинското ти име е ххх, на ххх години си и си родена в ххх.

	__Ariadna__
	Аз зная какво става тук.

	__Nutscracker__
	Откъде?

	__Ariadna__
	Видях всичко насън.

	__Romeo-y-Cohiba__
	Аз не бих приел това като източник на информация.

	__Monstradamus__
	А аз бих те изслушал. Разказвай.

	__Ariadna__
	Видях стар град. Имам предвид съвсем древен. Такива са се строели може би преди няколко хиляди години. Беше много красиво. Улиците бяха застлани с големи обли камъни, каменните стени бях покрити с жива завеса от някакви виещи се растения с бледорозови цветове. Вратите и прозорците на всички къщи бяха затворени, но непрестанно ми се струваше, че някой ме наблюдава. Дълго обикалях по улиците, но така и не срещнах никого. След това започнах да виждам на кръстовищата пред мен някакво джудже, облечено в сиви дрипи и със странна широкопола шапка. В момента, в който го зървах, то се скриваше зад ъгъла, като че ли усещаше погледа ми. И така много пъти. Скоро разбрах, че не се крие от мен, а просто ритъмът му на ходене е свързан с моя така, че не мога да го видя за повече от секунда. Не питайте как разбрах, всичко в сънищата има своя собствена логика. Опитах да се приспособя към този ритъм и да огледам джуджето по-добре. Ако ходех по прави и широки улици, можех за по-дълго да го задържа в полезрението си. Но повечето улички бяха криви и тесни — заедно образуваха истински лабиринт. Успях да разбера, че всъщност джуджетата са две, но лесно можеше да се сбърка второто с първото. И то бе облечено с дрипи, но от едната страна периферията на шапката му бе загърната нагоре. Постепенно разбрах, че заедно с тях има още някого, но колкото и да се опитвах, не можех да го зърна. Понякога зад ъгъла се мяркаше краят на тъмния му плащ. Досетих се, че трябва да изляза на главната улица, широка и дълга, за да мога да ги видя всичките…

	__Romeo-y-Cohiba__
	Това какво общо има с нас?

	__Monstradamus__
	Моля ви, не я прекъсвайте! Ариадна, какво стана после?

	__Ariadna__
	После излязох на главната улица. Бе разделена на две от дълга редица палми в големи саксии. Помня, че това най-силно ме порази — наоколо пожълтели листа, есен, а изведнъж палми.

	__Nutscracker__
	В началото говореше за розови цветя. А сега изведнъж есен и жълти листа.

	__Ariadna__
	Да, докато вървях след джуджето, стана есен. Реших, че джуджето нарочно е направило така, за да ми развали настроението и да не успея да го догоня. На главната улица нямаше никого. Стигнах до голям площад с фонтан с бронзови статуи. По начина, по който бяха направени, ми се сториха поне толкова древни, колкото и градът, но като тематика бяха по-скоро нещо като от японска анимация — голи тийнейджъри, душени от обвиващи се около тях пипала. Или змии…

	__Nutscracker__
	Какво общо има японската анимация с това?

	__IsoldA__
	Тя говори за манга, в която демони с пипала насилват девойка Натрапчива тема в японското виртуално порно.

	__Monstradamus__
	Отразява изместената в подсъзнанието фрустрация, предизвикана от поражението през Втората световна война. Насилената ученичка в такива филми символизира японската национална душа, а чудовището, размахващо множество фалосоподобни пипала, е съвременната корпоративна икономика по западен образец.

	__Nutscracker__
	Може да е просто октопод?

	__Monstradamus__
	Октопод? Оригинално. Дори не ми мина през ума.

	__Organizm (-:__
	А коя е Изолда? Нова ли е?

	__IsoldA__
	Да.

	__Romeo-y-Cohiba__
	Добре дошла в нашия мъничък свят, Изолда. Много се радваме, че си тук.

	__IsoldA__
	Благодаря, Ромео.

	__Organizm (-:__
	Хубавка ли си?

	__Romeo-y-Cohiba__
	Дръж се прилично, Организъм.

	__Nutscracker__
	Изолда, можеш ли да добавиш нещо към общия ни опит?

	__IsoldA__
	Не.

	__Monstradamus__
	Тогава, ако не възразяваш, нека Ариадна да продължи.

	__Ariadna__
	Разбрах, че трябва да се приближа до фонтана и тогава ще мога да видя и двете джуджета. Не питайте как разбрах, просто разбрах и това е. Стигнах до фонтана, обърнах се с гръб към него и се облегнах на оградата му. Срещу мен имаше здание с колонада, огромно и мрачно, с грозни надстройки на покрива. Помислих си, че някога отдавна е било изгорено до основи и от него е останал само каменният скелет, който многократно са се опитвали да ремонтират и да върнат към живот. Но въпреки опитите за реставрация и боядисване, на повърхността избиваха следите от унищожението и се усещаше, че сградата е мъртва и пуста…

	__Romeo-y-Cohiba__
	Струва ми се, че в случая е необходим консилиум от психиатри. Или пък се налага да питаме Монстрадамус, той е запознат с тези неща. Какво там беше казал — корпоративна фрустрация?

	__Monstradamus__
	Ромео, моля те, потърпи малко.

	__Ariadna__
	Изведнъж забелязах, че едно от джуджетата е до мен — онова с обърнатата нагоре периферия. Не съм забелязала как се е приближило. Бе съвсем близо до мен, но заради шапката не успявах да зърна лицето му. Помня, че беше обуто в островърхи обувки, като от Средновековието, на червени и бели ивици. Проговори, без да вдига глава. Думите му бяха много странни. Каза, че господинът, на когото служи, е Създател на всичко, което виждам наоколо, както и на много други неща. Доколкото разбрах, този господин не е човек. Или не е само човек. Името му било Астериск.

	__Monstradamus__
	Сигурна ли си, че си разбрала правилно?

	__Ariadna__
	Мисля, че да. Както обясни джуджето, Астериск е безпределно, безкрайно могъщ. Попитах го, не е ли това Бог. Джуджето се засмя и отговори, че Бог за Астериск е като момче за всичко. Попитах как е възможно това. Джуджето ми отговори дори да не се опитвам го разбера „Огромна тайна — повтори то няколко пъти — огромна тайна.“ Поинтересувах се как би трябвало да наричаме Този, който е по-могъщ от Бога. Както искаш, отговори джуджето, „Астериск“ или с което и да е друго произносимо име, защото това са само имена-обвивки и не играят никаква роля. Точно така каза, честна дума…

	__Romeo-y-Cohiba__
	Безсмислици.

	__Ariadna__
	От това, което разбрах, Астериск е обиден на хората, защото те някога са го убили. Или защото ще го убият в бъдеще. Джуджето се изразяваше така двусмислено, че би могло да го разбереш всякак. Оттогава — или дотогава — хората са длъжни да плащат дан на Астериск, като му изпращат онези, които влизат в играта и умират на нейната арена Примерно, нас…

	__Nutscracker__
	А така.

	__Ariadna__
	Всъщност няма нужда да се разстройваш, допълни джуджето, защото Астериск принася в жертва тези, които са се родили и да умреш на неговата арена — е съдба на всички, без изключение. Поисках да узная, защо тогава е необходима тази жертва, но джуджето започна да нервничи и каза — ето виж, той идва, сега сама ще можеш да го видиш. Вдигнах очи. Пред изгорелия дворец се появиха две фигури. Пред тях тържествено пристъпваше второто джудже със знаме в ръцете. На знамето бе емблемата на Merrill Lynch — ако я помните, един такъв весел бик — и надпис „Be bullish!“. От това на мен не ми стана никак смешно, толкова страшен ми се стори този, който вървеше отзад. Не зная дори как да го нарека. Не приличаше на човек. Беше огромен, като скала, и в първия момент ми напомни прекомерно разраснала се гъба с черно-зелена метална качулка. След това го разгледах по-добре. Беше облечен с дрипав плащ, чак до земята — тъмен на цвят и не съвсем чист, но не толкова окъсан като на джуджетата. На главата си носеше бронзов шлем, приличащ на маска на гладиатор — каска с широка периферия и плочка с дупки на мястото на лицето. Шлемът бе с два рога…

	__Monstradamus__
	Като на бик?

	__Ariadna__
	Доста по-масивни и не стърчаха настрани, вървяха назад по шлема, сливайки се с него в едно цяло. Ако трябва да ги сравня с нещо — приличаха на ауспухови тръби на бронзов мотор, огънати покрай облата каска. На шлема имаше още и много малки жички и тръбички, също бронзови, които съединяваха частите му, така че всичко заедно изглеждаше като древен ракетен двигател.

	__Monstradamus__
	Той каза ли нещо?

	__Ariadna__
	Не. Видях го съвсем за кратко и си помислих, че двете джуджета са облечени така странно, защото се стараят да приличат на него. До него те изглеждаха съвсем дребнички. Освен това ми се стори, че в него има нещо замислено, печално и самотно, като заточен император. Или по-скоро обратното — император, заточил всички и останал сам.

	__Monstradamus__
	Това краят на съня ли е?

	__Ariadna__
	Не видях повече Астериск. С джуджетата се озовахме на някакво друго място, на една от малките улички. Пред нас имаше стара дървена врата с чукче — халка, прекарана през бича глава. Джуджето почука с халката и вратата се отвори. Вътре имаше малка стаичка. От мястото, където стояхме, се виждаше само легло, на което спеше плешив мъж с мустаци и бенка до носа. Джуджето измърмори, че не сме за тази стая и ме отведе до друга врата, която отвори по същия начин. Зад вратата имаше същата наглед стая, но празна. Джуджето вдигна пръст и попита: „Ще построя лабиринт, в който мога да се загубя с този, който би пожелал да ме намери — кой и по какъв повод е казал това?“ Замислих се — насън почти го знаех. Но то неочаквано ме избута в стаята и затръшна вратата.

	__Monstradamus__
	И какво стана после?

	__Ariadna__
	Събудих се от трясъка в стаята, в която съм в момента. След това седнах на маса пред екрана и написах този въпрос. Боях се да не го забравя. Но той продължава да звучи в главата ми.

	__Monstradamus__
	Това същата стая ли е като в съня ти?

	__Ariadna__
	Трудно е да се каже. Също толкова малка.

	__Romeo-y-Cohiba__
	А какъв беше този мъж с бенката до носа?

	__Ariadna__
	Не зная Никога преди това не съм го виждала.

	__Romeo-y-Cohiba__
	Можеш ли да го опишеш по-подробно? Къде точно се намира бенката му?

	__Ariadna__
	Между ноздрата и бузата. Мустаците му бяха като подкова. Съвсем плешив. По-скоро едър. Спомням си съвсем точно, че ръката му лежеше на възглавницата, а на нея имаше татуировка във вид на котва, вплетена в знака за долар. Помислих, че е емблема на неговия яхтклуб. Като цяло — доста безвкусен човек.

	__Romeo-y-Cohiba__
	Благодаря ти, миличка.

	__Nutscracker__
	Подозирам, че някой се разпозна в това описание. Така ли е, Ромео?

	__Romeo-y-Cohiba__
	Никой досега не ме беше наричал „безвкусен“, но наистина имам подобна татуировка.

	__Nutscracker__
	Други мнения?

	__Organizm (-:__
	Не разбирам, наистина ли сериозно обсъждаме нечий сън?

	__UGLI 666__
	Мисля, че…

	__Nutscracker__
	Моля новите най-напред да се представят. Какво мислиш?

	__UGLI 666__
	Че Господ й е изпратил това видение, за да се покаем.

	__Romeo-y-Cohiba__
	А така! Затворени сме тук и трябва да се покаем? И защо?

	__UGLI 666__
	За това, за което сме затворена.

	__Romeo-y-Cohiba__
	А защо сме затворени?

	__UGLI 666__
	Всеки за своето. Казано е — „Няма човек, който живее без грях, та дори и един ден да живее.“

	__Organizm (-:__
	Ъгли, ти мъж или жена си?

	__UGLI 666__
	Това няма значение.

	__Organizm (-:__
	Той/тя подиграва ли ни се?

	__Monstradamus__
	Мисля, че той/тя говори съвсем сериозно.

	__UGLI 666__
	Щом ви е толкова интересно — от женски пол съм. Казвам се ххх, по професия съм ххх и имам ххх образование, но по призвание винаги съм била ххх. Прочетох всичко дотук. Нищо интересно не бих могла да добавя. Що се отнася до това дали говоря сериозно или не, то можете да сте сигурни, че винаги говоря сериозно.

	__Organizm (-:__
	Кажи, Ъгли, заради името си ли възприе такива възгледи или заради възгледите ти измислиха такова име?

	__UGLI 666__
	Името ми е дадено заради греховете ми. Както и твоето също.

	__Organizm (-:__
	Знаеш ли, какво значи „UGLI“? То не идва от „ugly“*, както ти навярно си мислиш Всъщност означава „Universal Gate for Logic Implementation“. Универсален логически елемент — помня го от училище. Така че, ако си подбрала възгледите си според името, трябваше да избереш съвсем друга насока.
	[* Ugly (англ.) — грозен, отвратителен. — Б. ред.]

	__Monstradamus__
	Говорехме за съня на Ариадна. Някои мислят, че са й го показали нарочно и в него има информация за всички ни.

	__Romeo-y-Cohiba__
	Какво значи да са й го показали нарочно? Това не е кино все пак. И ако съдържа информация за всички ни, защо са го показали само на Ариадна.

	__Organizm (-:__
	И на теб ще го покажат — не бързай.

	__Romeo-y-Cohiba__
	Мислите ли, че чудовище с бронзов шлем наистина се разхожда пред вратите ни?

	__UGLI 666__
	Не е задължително всичко да се приема съвсем буквално. В съня вратата е била дървена с изображение на бича глава. Тук вратата е бронзова с някакъв дяволски символ на нея. Сънищата са метафора.

	__IsoldA__
	В съня си Ариадна е видяла Ромео и го описа така, че той се разпозна. За каква метафора може да става дума?

	__Romeo-y-Cohiba__
	Познал съм се? Просто съвпадат някои детайла.

	__IsoldA__
	Но пък какви детайли? Предполагам, че подобна татуировка не се среща чак толкова често. Котва с долар.

	__Romeo-y-Cohiba__
	Нека внесем яснота. Наистина имам татуировка малко над китката на ръката си. Представлява бликаш, фонтан нефт, който преминава през доларовия Знак. Обърнат малко прилича на котва. Това е. Не знам каква татуировка е видяла Ариадна. А емблемата на яхтклуба ми е съвсем друга.

	__Sartrik__
	Моряк ххх.

	__Nutscracker__
	Новодошлите, още веднъж моля, представяйте се.

	__Sartrik__
	Мен ххх всичко. Боли ме цялото тяло.

	__Monstradamus__
	Били ли са те?

	__Sartrik__
	Повръща ми се. Тук може ли да се намери бира?

	__Monstradamus__
	Не мисля. Да не си препил вчера?

	__Sartrik__
	Нещо такова.

	__Nutscracker__
	Как попадна тук?

	__Sartrik__
	Нищичко не помня.

	__Romeo-y-Cohiba__
	Оставете човека на мира, нека първо дойде на себе са. А може ли съновидението на Ариадна да има някакво научно обяснение? Струва ми се, че Монстрадамус разбира от тези неща?

	__Monstradamus__
	Какво имаш предвид, като казваш да тълкуваме съня научно?

	__Romeo-y-Cohiba__
	Например този Астериск е висок, с голям шлем. Това символизира мъжки полов орган в ерекция.

	__Organizm (-:__
	А двете джуджета са тестисите, така ли?

	__Nutscracker__
	Ромео, давай по-леко. Понякога кохиба е просто пура.

	__IsoldA__
	Не можете ли да говорите за това някъде другаде, отделно?

	__UGLI 666__
	Присъединявам се към молбата.

	__Organizm (-:__
	За съжаление няма как да излезем в коридора.

	__Romeo-y-Cohiba__
	Монстрадамус, ти така и не отговори, можем ли да анализираме съня?

	__Monstradamus__
	Ако питаш за фалическия символ, не мога да добавя нищо повече от това, което каза Лешникотрошачка. Но имам някои наблюдения, които не са свързани с тази тематика. Ако ви е интересно, мога да ги споделя.

	__Nutscracker__
	Интересно ни е, разбира се.

	__Monstradamus__
	Първо — имената ни. Някой има ли предположение по този въпрос?

	__UGLI 666__
	Имена на демони от ада.

	__Monstradamus__
	На сапуна, на тоалетната хартия и на другите предмети в банята има символ, който прилича на знак за бележка под линия — звездичка. На английския този знак се нарича asterisk. Така се казва и този, който се е присънил на Ариадна. Това много напомня на „Астерий“.

	__UGLI 666__
	Какво е „Астерий“?

	__Monstradamus__
	 „Звезден“ на латински. Астерий е син на Минос и Пазифая, получовек-полузвяр от Крит. По-известен е като Минотавър.

	__Sartrik__
	Като на етикета на „Remy Martin“?

	__Monstradamus__
	Не, на етикета на „Remy Martin“ има циклоп. Минотавъра е чудакът с човешко тяло и бича глава.

	__Sartrik__
	Боже, как ми се повръща.

	__Monstradamus__
	Сега за двуострата брадва на вратата. На гръцки тя се казва labros. Оттук идва и думата „Лабиринт“ — мястото, където е живял Минотавъра. Според някои сведения лабиринтът бил прекрасен дворец с множество стаи и коридори, според други — зловонна пещера с много разклонения, където царял вечен мрак. Възможно е представителите на разните култури да са имали различна представа за едно и също място.

	__IsoldA__
	Какво общо има брадвата с лабиринта?

	__Monstradamus__
	Такива двуостри брадви са намирани на остров Крит. Там е бил и лабиринтът. Това е всичко, което зная.

	__UGLI 666__
	Може би точно с такава брадва е бил убит Минотавъра?

	__Monstradamus__
	Продължавам с имената. Освен Астерий и Астериск има още едно съвпадение, което не можем да не забележим. Него го сънува Ариадна. Така се е казвала сестрата на Минотавъра. Освен това Ариадна започна разговора с въпрос за лабиринта.

	__IsoldA__
	Името е много разпространено. Аз имах крем за суха кажа „Ariadna’s Milk“.

	__Romeo-y-Cohiba__
	Това с имената и съвпаденията е много интересно. Но друго не разбирам — какво ще правим?

	__Monstradamus__
	Какво можем да направим? Чакаме Тезей, който ще ни изведе от лабиринта. И да се надяваме, че шегата няма да стигне твърде далеч.

	__UGLI 666__
	Това на шега ли ви прилича?

	__Monstradamus__
	Във всеки случай бих казал, че на нашите домакини не им липсва известно чувство за хумор.

	__Romeo-y-Cohiba__
	Поне аз още нито веднъж не съм се разсмял.

	__Nutscracker__
	Монстър е прав. Хумор във всичко това определено има, но е някакъв дяволски хумор. Карат нас, нормалните хора, да се наричаме един друг с някакви идиотски и обидни имена. Натруфени сме в древногръцки хитони, настанени пред монитори. А интернет, в който попадаме, има толкова общо с настоящето, колкото ние с древна Гърция.

	__Organizm (-:__
	Всъщност не всичко е чак толкова различно. Дизайнът, който се появява на екрана, е имитация на вестник „Гардиън“. Главата е същата: „Guardian Unlimited“. И чатът е същият. Разликата е, че там има стотици връзки, а ние имаме само една.

	__Monstradamus__
	В заглавието има смисъл. Пазачът ни е наистина неограничен.

	__Nutscracker__
	И още една шега — емблемата на Merrill Linch на знамето.

	__Organizm (-:__
	Ариадна е видяла знамето насън, така че не е ясно кой с кого се шегува. Нашите модератори или тя самата.

	__Monstradamus__
	Не ми се искаше да повдигам тази тревожна тема. Трябва обаче да отчетем възможността и самата Ариадна да е шега на нашите модератори, както ги нарича Организъм.

	__Organizm (-:__
	И защо?

	__Monstradamus__
	Защото феноменологически тя съществува единствено като неясно откъде взели се съобщения, подписани с „Ариадна“.

	__Ariadna__
	Благодаря Ариадна.

	__Monstradamus__
	Ариадна, не се обиждай, моля. Говоря за хипотетична възможност. Това не означава, че те подозирам в каквото и да било. Същото може да се каже за всеки един от нас.

	__Organizm (-:__
	А какво значи феноменологически?

	__Monstradamus__
	Начинът, по който виждаш в момента това съобщение.

	__Ariadna__
	Всичко, което казах, беше истина.

	__Nutscracker__
	Никой не се съмнява. Навуходоносор просто теоретизира.

	__Monstradamus__
	Не съм Навуходоносор.

	__Nutscracker__
	Извинявай, Монстрадамус.

	__Monstradamus__
	Всъщност съм точно толкова Монстрадамус, колкото и Навуходоносор, така че каква е разликата?

	__Organizm (-:__
	Знаете ли, мисля си… или никой не е забелязал, или пък всички са забелязали, но никой не отваря дума за това.

	__Romeo-y-Cohiba__
	Какво имаш предвид?

	__Organizm (-:__
	Съобщенията ни не се изпращат цели като в истински чат. Появяват се буква след буква, в реално време. Може дори да се прекъсваме и тогава насред прекъснатата фраза се появява многоточие.

	__Nutscracker__
	Това всички забелязахме.

	__Organizm (-:__
	На всичко отгоре, доколкото видях, никой все още не е направил и една правописна грешка. Нито една сгрешена буква. Не е ли странно?

	__Monstradamus__
	Правилна забелешка.

	__Nutscracker__
	Те контроларат целия ни расговор.

	__IsoldA__
	Фие ли са правяте на шуд?

	__Romeo-y-Cohiba__
	Ние. Даше и не сам си гу помислял.

	__Monstradamus__
	Ас сущу. Тофа са мудираторите.

	__Romeo-y-Cohiba__
	Пристанете да ни съ пудигравати, мрасници тикива!

	__UGLI 666__
	Няма смисъл да се нервираш, Ромео. Така нищо няма да постигнеш.

	__IsoldA__
	Май вече престанаха?

	__Organizm (-:__
	Браво, Ромео. Послушаха те. Опитай да изкомандваш нашите модератори и за нещо друго.


	__Romeo-y-Cohiba__
	Заврете си ххх в ххх и ги завъртете два пъти.

	__IsoldA__
	Следят за всяка наша дума.

	__Monstradamus__
	Може би затова Тезей мълчи.

	__Organizm (-:__
	Какъв Тезей?

	__Nutscracker__
	Този, който е убил Минотавъра, Организъм. Или трябва да го убие. Монстрадамус, какво имаш пред вид?

	__Monstradamus__
	А може би той вече е тук, но не иска модераторът да го забележи. Който, подозирам, е онази бронзова гъба.

	__Romeo-y-Cohiba__
	Говориш за него, като че ли току-що си го видял. Всъщност няма причина, поради която да мислим, че той изобщо съществува.

	__Ariadna__
	Кого имаш предвид, Тезей или Астериск?

	__Romeo-y-Cohiba__
	И двамата.

	__Monstradamus__
	По същата логика, Ромео, няма причина да вярваме, че съществуваш и ти.

	__Romeo-y-Cohiba__
	Е, това не беше необходимо, нали?

	__Ariadna__
	Може би Тезей е един от нас?

	__Nutscracker__
	А може би Минотавъра е един от нас?

	__Organizm (-:__
	Залагам сто ххх, че Минотавъра е Монстрадамус.

	__Monstradamus__
	Стига глупости!

	__Organizm (-:__
	Тезей, обади се!

	__IsoldA__
	Поне кажи — тук ли си, или не! Тезей!

	__Monstradamus__
	Всъщност, щом модераторите могат да изпълняват нашите желания, защо да не ги помолим да отворят вратите?

	__UGLI 666__
	А какво има зад вратата?

	__Organizm (-:__
	Тъкмо ще разберем.

	__Romeo-y-Cohiba__
	Бъдете по-внимателна. Току-виж вратата наистина се отвори.

	__Ariadna__
	Написах стихче. Посвещава се на Монстрадамус.

	__Monstradamus__
	Да чуем.

	__Ariadna__
P>
	Зад вратата — страшен Минотавър.
	Луната в брадвата блести.
	„Ех, Уотсън, толкоз е елементар…“
	И после пак отново всичко спи.
P$

	__Monstradamus__
	Мрачно. Но вероятно съм го заслужил с подозренията си.

	__Organizm (-:__
	Експеримент. Врати, отворете се!

	__UGLI 666__
	Мили Боже!

	__Romeo-y-Cohiba__
	Предупредих ви!

	__Ariadna__
	При всички ли е същото?

	__Monstradamus__
	При мен да.

	__UGLI 666__
	За музиката ли говорите или за вратата?

	__Ariadna__
	За всичко.

	__IsoldA__
	Виждам небе. Сиво. Някакъв парк. Всичко изглежда спокойно. Тръгвам на разузнаване.

	__Romeo-y-Cohiba__
	Изолда, почакай! Може да е опасно!

	__UGLI 666__
	Там е тъмно.

	__Romeo-y-Cohiba__
	Изолда!

	__Nutscracker__
	Всички ли чувате тръбене?

	__Ariadna__
	Мислиш ли, че това бе тръба?

	__Organizm (-:__
	Врати, затворете се!

	__Nutscracker__
	Слава на ххх.

	__Monstradamus__
	Организъм, никакви подобни експерименти повече.

	__Romeo-y-Cohiba__
	А Изолда как ще се върне? Врати, отворете се!

	__Nutscracker__
	Ххх, а? Отново!

	__Monstradamus__
	Нека помислим на спокойствие.

	__Organizm (-:__
	Мисля, че разбрах. Когато вратата е отворена, отгоре се появява лост във вид на крак с копито.

	__UGLI 666__
	Боже, опази!

	__Nutscracker__
	За да се затвори вратата, трябва да натиснеш лоста. За да я затвориш, трябва да натиснеш брадвата в центъра. Така всеки може да отваря вратата, когато пожелае.

	__Romeo-y-Cohiba__
	Работи.

	__Monstradamus__
	Какво виждате зад вратата?

	__Ariadna__
	При мен оттатък има друга стая.

	__UGLI 666__
	Полутъмно. Пейки, много пейки.

	__Romeo-y-Cohiba__
	Най-накрая свеж въздух!

	__Sartrik__
	Два хладилника с пиячка. Имало Господ!

	__Organizm (-:__
	Шперплатови стени, боядисани така, че да приличат на тухлени. Изглежда някак мизерно.

	__Nutscracker__
	При мен всичко е в електроника.

	__Organizm (-:__
	Гладен съм. Ей, модераторите, може ли да хапнем нещо. Така… Май разбрах. Трябва да завъртя това насам, а онова — натам… Ето така.

	__Monstradamus__
	Какво?

	__Romeo-y-Cohiba__
	Кажи, какво завъртя?

	__Organizm (-:__
	Дадоха ми понички със сладко. Никак не е лошо като за Древна Гърция. Иска ми се да похапна на спокойствие, така че ще направя пауза.

	__Romeo-y-Cohiba__
	Добър апетит. Кажи все пак какво там завъртя?

	__Organizm (-:__
	Когато ям, съм глух и ням.

	__Ariadna__
	Организъм, просто трябва да напишеш две думи! После ще си ядеш на мира.

	__Nutscracker__
	Толкова хора те молят, Организъм.

	__Organizm (-:__
	Зает съм.

	__UGLI 666__
	По-рано не разбирах защо лакомията е грях. После моят духовен приятел ми обясни. Лакомията не е така ужасна само по себе си. Но тя е индикатор, който разкрива подлата душа. Същото се отнася и до разврата. Не става въпрос за това, че душата става подла, извършвайки такива деяния. Работата е там, че подлата душа се проявява чрез тях.

	__Romeo-y-Cohiba__
	Не, така няма да го трогнеш.

	__Monstradamus__
	Модератори! Дайте на всички да ядат!

	__Ariadna__
	Чух шум А къде е храната?

	__Monstradamus__
	Вдясно от монитора има капаче. Просто правоъгълник в стената. Вдигнете капачето и зад него има поднос.

	__Ariadna__
	Намерих го, благодаря.

	__Romeo-y-Cohiba__
	А кое трябва да се завърти. Организъм каза, че…

	__Ariadna__
	Той просто ни пързаля, Ромео. Подиграва ни се.

	__Nutscracker__
	Нека се нахраним спокойно. Добър апетит.

	__IsoldA__
	Върнах се. Кой е тук?

	__Romeo-y-Cohiba__
	Аз. Всичко наред ли е с теб?

	__IsoldA__
	Да.

	__Romeo-y-Cohiba__
	Притеснявах се.

	__IsoldA__
	Съвсем за малко ме нямаше. А къде са останалите?

	__Romeo-y-Cohiba__
	Ядат. Само двамата сме.

	__IsoldA__
	Какво има зад твоята врата?

	__Romeo-y-Cohiba__
	Лабиринт от добре подстригани гъсти храсти, по-високи от мен. Между храстите има черен път.

	__IsoldA__
	И при мен има същите храсти по продължение на алеите.

	__Romeo-y-Cohiba__
	Алеи?

	__IsoldA__
	Моята врата води към парк. Направо от нея започва алея. От двете страни има храсти, а над тях тук-таме се виждат върхове на дървета.

	__Romeo-y-Cohiba__
	При мен е по-скоро като коридор между храстите, не бих го нарекъл алея. Пък и се вие така, че не се вижда нищо освен листа. Прилича повече на тесен проход, внимателно изрязан в храсталака с някаква косачка.

	__IsoldA__
	Какъв е при теб цветът на земята?

	__Romeo-y-Cohiba__
	Бежов.

	__IsoldA__
	И при мен е така. Близо сме!

	__Romeo-y-Cohiba__
	Какво друго видя?

	__IsoldA__
	Не съм ходила далеч. Има много алеи, които се разклоняват и сменят посоката си. Изобщо не ме беше страх. Напротив, от това, което видях, ми ставаше все по-леко. Макар лабиринтът да е объркващ да се загубя в него е невъзможно.

	__Romeo-y-Cohiba__
	Защо?

	__IsoldA__
	Защото на всяко разклонение има план. А на него — указание: „Вие се намирате тук“.

	__Romeo-y-Cohiba__
	Удобно. А нямаше ли табела „Минотавъра се намира тук“?

	__IsoldA__
	Не.

	__Romeo-y-Cohiba__
	Шега. Срещна ли някой друг?

	__IsoldA__
	Не. Но на няколко пъти ми се стори, че зад завоя има някой.

	__Romeo-y-Cohiba__
	А имаше ли нещо като това, за което Ариадна разказа?

	__IsoldA__
	Да, общо взето, да. Но не съвсем. Веднъж над храстите видях някакви покриви. Но бяха далеч. Освен това видях фонтани с различни фигури.

	__Romeo-y-Cohiba__
	Като този, за който говореше Ариадна ли?

	__IsoldA__
	Не знам Преминах няколко разклонения и на всяко имаше малък… Не знам как да го нарека — оазис или нещо такова. Дървета и фонтан с бронзови фигури на животни. Първоначално видях заек и костенурка. Един срещу друг, вдигнали глави към небето. От отворените им усти нагоре извираха тънки струи. Честно казано, изглеждаха твърде нелепо, все едно, че плюят към невидим таван, който е твърде високо и заради това всичко пада обратно на главите им. На следващото разклонение имаше фонтан с лисица и врана. Враната бе високо на дървото, но такава една едра, по-скоро приличаше на орел. До нея стигаше водопроводна тръба, замаскирана в листата. Лисицата седеше на задните си лапи, вирнала муцуна към враната, сякаш се опитва да я достигне със струята, излизаща от гърлото й, но не й достига височина. Враната беше с разтворени криле и зееше с клюн, от който извираше друга струя, като че ли й се повдига от вида на лисицата.

	__Sartrik__
	Познато!

	__IsoldA__
	Кое ти е познато?

	__Romeo-y-Cohiba__
	Не му обръщай внимание, Изолда. Ти си страхотна разказвачка. Все едно сам съм видял всичко това.

	__IsoldA__
	Забравих да спомена. Схемата, която висеше там, приличаше по-скоро на старинна гравюра, отколкото на нещо съвременно. По-точно на уголемено копие на гравюра. И на нея беше изписано със странен, наклонен някак шрифт plan du labirinthe de versailles. Какво може да значи това? Нещо производно от думата „verse“? Заради това, че във фонтаните има герои от басни?

	__Romeo-y-Cohiba__
	Ако наистина става въпрос за плана на версайския лабиринт — провървяло ни е.

	__IsoldA__
	Версай? А защо с малка буква тогава?

	__Monstradamus__
	Според мен това далеч не е най-странното нещо тук.

	__Romeo-y-Cohiba__
	Може ли да не се месите в чужд разговор?

	__Monstradamus__
	Извинете, не знаех, че е чужд.

	__IsoldA__
	А ти, Ромео, къде беше?

	__Romeo-y-Cohiba__
	Не съм излизал все още.

	__IsoldA__
	Защо?

	__Romeo-y-Cohiba__
	Защото ми се струва, че всичко това е някакъв капан.

	__IsoldA__
	И аз мисля така. Но така или иначе вече сме паднали в капана. И стаята, в която седиш, е част от него, също и онова, което е зад вратата.

	__Romeo-y-Cohiba__
	Така е. Вероятно трябва да разузная, може би ще намеря път до твоя фонтан.

	__IsoldA__
	Почакай, Ромео. Там вече е тъмно. Утре ще идеш. По-добре ми разкажи как изглеждаш. Както те описа Ариадна ли?

	__Romeo-y-Cohiba__
	Не разбирам защо. Всички сте решили, че съм й се присънил именно аз? Общото между нас са татуировката и мустаците. За татуировката се разбрахме. Остават мустаците. Все едно да познаеш човек по цвета на вратовръзката му.

	__IsoldA__
	Наистина ли си плешив?

	__Romeo-y-Cohiba__
	Не съм плешив, а главата ми е обръсната. Има огромна разлика. Хората оплешивяват от безизходност, а се бръснат до голо от самоуважение. Дори и отдалеч да изглежда едно и също. А бенката ми е съвсем малка, почти не се вижда. Пък и кой няма нито една бенка на лицето.

	__IsoldA__
	Красив ли си?

	__Romeo-y-Cohiba__
	А какво е красив?

	__IsoldA__
	Ами такъв, когото е приятно да гледаш.

	__Romeo-y-Cohiba__
	На кого да му е приятно? Ако става въпрос за мен самия, отдавна съм свикнал със себе си. Ако става въпрос за друг, предполагам, че зависи от обстоятелствата. Мога уверено да заявя, че не е страшно да си около мен.

	__IsoldA__
	Какво имаш предвид? Че няма да се уплаша от теб или че ако съм с теб, от нищо не бих се уплашила?

	__Nutscracker__
	Иска да каже, че с него не би се уплашила дори от него самия.

	__Romeo-y-Cohiba__
	Ще оставите ли хората да си поговорят? Изолда, а би ли ми казала нещо и за себе си?

	__IsoldA__
	Например?

	__Romeo-y-Cohiba__
	Например… Обичаш ли поезия?

	__IsoldA__
	Понякога.

	__Romeo-y-Cohiba__
	Кой е любимият ти поет?

	__IsoldA__
	Каролин Кенеди.

	__Romeo-y-Cohiba__
	И какво е написала?

	__IsoldA__
	„Любимите стихове на Жаклин Кенеди-Онасис“

	__Romeo-y-Cohiba__
	А как изглеждаш?

	__IsoldA__
	Как би ти се искало?

	__Romeo-y-Cohiba__
	Бих искал да зная как изглеждаш наистина.

	__IsoldA__
	Средна на ръст. Тъмна коса. Зелени очи. Казват, че съм красива.

	__Romeo-y-Cohiba__
	А можеш ли да се опишеш, така че да си те представя?

	__IsoldA__
	Казвали са ми… Не знам дали си заслужава.

	__Romeo-y-Cohiba__
	Какво са ти казвали?

	__IsoldA__
	Веднъж ме сравниха с рисунка от корицата на New Yorker на Моника Люински, представена като Джокондата. Но аз изглеждам поне пет пъти по-млада.

	__Romeo-y-Cohiba__
	Тоест, приличаш на Моника Люински?

	__IsoldA__
	Не, по никакъв начин.

	__Romeo-y-Cohiba__
	Тогава на Джокондата?

	__IsoldA__
	Никак. Вероятно звучи глупаво.

	__Romeo-y-Cohiba__
	Звучи си нормално, но аз нещо не разбирам.

	__Monstradamus__
	Обяснявам. В Моника Люински няма нищо загадъчно, а в Джокондата — нищо сексуално. Но ако си представим сияещата тайнственост на Джокондата, съчетана със земната чувственост на Моника Люински и прибавим към това очарованието на крехката младост, получаваме Изолда. Разбра ли?

	__Romeo-y-Cohiba__
	Колко пъти вече ти казвам да не се месиш в чужд разговор, Навуходоносор!

	__Monstradamus__
	Не съм Навуходоносор.

	__Romeo-y-Cohiba__
	Все едно. Не се меси. Нали искаше да ядеш? Ами яж тогава!

	__Monstradamus__
	Вече ядох.

	__Romeo-y-Cohiba__
	Тогава пийни. Изолда, взеха да ни пречат.

	__IsoldA__
	Късно е вече. Да лягаме.

	__Romeo-y-Cohiba__
	ОК. До утре, ако утрото изобщо настъпи.

	__IsoldA__
	Да се надяваме. Забравих да кажа. Косата ми е на плитка.

	__Ariadna__
	Според мен това е любов.

	__Monstradamus__
	Имената ги задължават. Представи си да се казваш Ромео. Какво ти остава?

	__Organizm (-:__
	Вземаш опаковка презервативи и тръгваш да търсиш своята Жулиета.

	__Nutscracker__
	Или намираш пушка и тръгваш да търсиш своя Шекспир.

	__Romeo-y-Cohiba__
	Да бяхте млъкнали, а?

	__Nutscracker__
	Ромео, ти тук ли си? Помислихме, че легна да спиш.

	__Monstradamus__
	Ариадна! Ако бронзовата гъба отново ти се присъни, постарай се да разбереш какво й се върти в главата.


>	:-))

	__Monstradamus__
	Ариадна, събуди ли се вече?

	__Ariadna__
	А къде са другите?

	__Monstradamus__
	Не зная. Вероятно спят. И какво? Видя ли нещо?

	__Ariadna__
	Да.

	__Monstradamus__
	Разкажи.

	__Ariadna__
	Приличаше на лекция. Седях в аудиторията на някакво учебно заведение — техническо, ако съдим по многото уреди покрай стените. Що за уреди — не бих могла да кажа. Някои бяха с екрани като на телевизор, други напомняха везни с множество пружини и противотежести. Аудиторията изглеждаше като амфитеатър — спускаше се към черната дъска, до която стоеше същото джудже, което разговаря с мен при фонтана. Освен нас нямаше никой друг. На цялата дъска беше нарисувана сложна схема на някакво устройство.

	__Monstradamus__
	А помниш ли какво стана преди това? Как попадна там?

	__Ariadna__
	Не, не помня. Джуджето ми махна с ръка като на стар приятел и ми каза, че са наясно с желанието ни да разберем какво си е наумил техният господар. На това, каза джуджето, ще бъде посветена лекцията. Случващото ми се струваше съвсем разбираемо и нямах никакви въпроси. Макар че наоколо имаше доста странни неща. Например схемата не беше нарисувана на черната дъска с тебешир, а беше издълбана, сякаш е гравюра. Разбрах това, когато джуджето реши да поправи нещо в чертежа, взе резец и започна да изрязва от дъската дълги стружки, след които оставаха светли линии.

	__Monstradamus__
	А какво имаше на схемата?

	__Ariadna__
	Умът на Астериск.

	__Monstradamus__
	Умът му?

	__Ariadna__
	Да Схемата се казваше „Шлемът на ужаса“ — така бе изписано над чертежа с големи букви. Джуджето настоятелно повтори няколко пъти, че това не е нещо за глава или някакъв уред, а именно умът, макар чертежът по всичко да приличаше на схема на някаква машина. Корпусът на машината имаше форма на шлем. И точно такъв шлем бе изложен на малка масичка — древна бронзова каска, под която имаше огъващо се навътре забрало с дупка.

	__Monstradamus__
	Какво имаш предвид с „огъващо се навътре забрало“?

	__Ariadna__
	Долната му част влизаше навътре в шлема, чрез процеп в средата. Имаше и някакви странични пластини, всичко бе много старо, позеленяло от времето. Приличаше на шлем на римски гладиатор — като бронзова шапка със забрало. Обаче на тази имаше и рога. Излизаха от горната част на шлема и се извиваха назад. Вече бях виждала такъв при фонтана, когато Астериск мина покрай мен, но неговият шлем бе по-голям и по-сложен, с много различни жички и тръбички. Джуджето каза, че това е опростен модел. Всичко, което говореше, звучеше твърде необичайно.

	__Monstradamus__
	Можеш ли да преразкажеш?

	__Ariadna__
	Помня, че шлемът на ужаса се състоеше от няколко главни и множество допълнителни части. Детайлите имаха странни имена: челна мрежа, решетка на настоящето, лабиринт-сепаратор, рогове на изобилието, огледало на Тарковски и т.н. Най-големият фрагмент бе съставен от решетката на настоящето и челната мрежа. Той се състоеше от две части, сливащи се тук-таме в едно цяло. Външната част, мрежата, изглеждаше като забрало на шлем с дупки, а вътрешната, решетката, разделяше шлема на горна и долна част, така че в него не би могла да се пъхне дори съвсем малка глава. Джуджето обясни, че в момента решетката отделя миналото от настоящето, затова онова, което наричаме „сега“, съществува именно в нея. Оттук и названието й. Миналото се намира в горната част на шлема, а бъдещето — в долната.

	__Monstradamus__
	Звучи малко нелогично. Може би е обратното?

	__Ariadna__
	Не, това запомних със сигурност. По-нататък джуджето започна да обяснява как работи шлемът. Каза, че първо трябва да разберем основното, а едва след това да се задълбочаваме в подробности. Работният цикъл на шлема няма начало, затова може да се обясни с която и да е фаза. И така, каза, на лицето ти пада нежен отблясък от летния ден. По същия начин челната мрежа се нагрява под действието на падащия върху нея поток впечатления и предава топлината на решетката на настоящето. Решетката сублимира натрупаното в горната част на шлема минало, което се превръща в мъгла и под въздействието на обстоятелствата се издига в роговете на изобилието. Роговете на изобилието излизат от челото, извиват се около страните на шлема и се сплитат на тила, до основата на шлема. Там, под решетката на настоящето, се намира областта на бъдещето, където се издигат балончета надежда, породили се в тилната плитка. Балончетата се издигат, пукат се в решетката на настоящето, оказвайки натиск върху обстоятелствата, което води до възникването на поток впечатления в лабиринт-сепаратора. На свой ред потокът от впечатления се разбива в челната мрежа, нагрявайки решетката на настоящето, с което се възобновява енергийният цикъл. Топлината, за която говореше джуджето, използвайки думата „нагрява“, не е като топлина от огън, а по-скоро като топлина от любов. Той каза, че просто използва аналогии с добре познати ми неща, за да мога да си представя ставащото. Всъщност потокът на впечатленията не тече наникъде, а балончетата надежда не са съвсем балончета и т.н.

	__Monstradamus__
	Не мога да се похваля, че разбрах всичко.

	__Ariadna__
	Отначало и аз не разбрах нищо и джуджето ме посъветва да питам. Не знаех откъде да започна, защото всичко ми се струваше еднакво непонятно. Последно бе споменал за балончетата надежда. Попитах го защо се наричат така. Джуджето леко се смути, но обясни, че това е официалното им название, така да се каже, родовото им име. Всъщност не е Задължително да е надежда. Много по-често това са страхове и опасения подозрения и ненавист, всякакви безсмислици — цялата тази обикновена дъвка, която тъпо и упорито предъвква… Тук замълча, огледа се крадешком и промърмори, че не бива да говори така. Накратко, продължи с предишния лекторски тон, от техническа гледна точка е правилно да се каже, че това са балончета минало. А ги наричат балончета, защото постоянно се стремят да изпълнят целия шлем, като не позволяват на нищо друго да се появи там и не оставят нито място, нито възможност да се узнае ставащото. Сочейки с показалката онази част на схемата, където бе изобразено нещо като вертикална спирала, в каквато се превръщаха преплетените на тила рогове, джуджето каза, че балончетата надежда се появяват в плитката на тила, след обогатяване на миналото в роговете на изобилието. Но дотолкова доколкото миналото се обогатява единствено с друго минало, балончетата надежда не съдържат нищо освен него и те просто са друго негово състояние. Затова, вглеждайки се в областта на бъдещето, Астериск не вижда нищо освен миналото. Долната част на шлема е нужна най-вече, за да се охладят балончетата надежда и да придобият пролетна свежест и еластичния натиск на новото. Когато се пукнат в решетката на настоящето, те оказват натиск на обстоятелствата, издигайки миналото от горната част на шлема във входната камера на роговете на изобилието, прокарвайки го през лабиринт-сепаратора, където възниква потокът впечатления.

	__Monstradamus__
	А какво е лабиринт-сепаратор?

	__Ariadna__
	Това е пластина с лъкатушещи прорези, която се намира в областта на челото пред входната камера на роговете на изобилието. Лабиринт-сепараторът е една от най-Важните части на шлема на ужаса. В него от нищото се прави всичко останало, тоест възниква потокът от впечатления. Там всъщност става разделянето на миналото, настоящето и бъдещето. Миналото се движи нагоре, бъдещето надолу, а настоящето във вид на поток впечатления пада на челната мрежа отвън, създавайки страстно желание цикълът да започне отново, така че се получава нещо като вечен двигател.

	__Monstradamus__
	Чакай малко. Балончетата надежда всъщност са друга форма на миналото, така ли?

	__Ariadna__
	Да, така разбрах.

	__Monstradamus__
	А после, когато се спукат, се получава миналото, настоящето и бъдещето?

	__Ariadna__
	Най-общо казано — да.

	__Monstradamus__
	Излиза, че миналото се разпада на минало, настояще и бъдеще?

	__Ariadna__
	В действителност всичко е просто кръговрат на сега в различни състояния на ума, както водата може да бъде ту лед, ту море, ту жажда.

	__Monstradamus__
	А защо в лабиринт-сепаратора възниква поток впечатления?


	__Ariadna__
	Под натиска на обстоятелствата.

	__Monstradamus__
	Така. Чакай сега. Лабиринт-сепараторът се намира вътре в шлема, нали?

	__Ariadna__
	Да.

	__Monstradamus__
	Но ти каза, че потокът впечатления пада отвън на шлема. Как е възможно това, ако той възниква вътре!?

	__Ariadna__
	И аз питах същото. Джуджето се засмя и отговори, че противоречието в случая е само привидно. Работата е в това, поясни той, че „вътре“ и „отвън“, за които аз говоря, не съществуват сами по себе си. Под натиска на обстоятелствата те се появяват в лабиринт-сепаратора, за да стигнат в роговете на изобилието, където обогатяват миналото до състояние на балончета надежда. Но защото никъде, освен в роговете на изобилието, не съществува „вътре“ и „отвън“, потокът впечатления, възникваш, вътре, може без какъвто и да е проблем да пада отвън на шлема. Същото важи и за всичко останало. Но джуджето ме предупреди, че в никакъв случай не трябва да приемам това за действителност всъщност, става въпрос за нещо призрачно, като електромагнитната индукция в трансформатора.

	__Monstradamus__
	Аха. А какво е огледалото на Тарковски?

	__Ariadna__
	Това е малко запотено огледалце, поставено между областта на бъдещето и решетката на настоящето под ъгъл от четиридесет градуса. Отразявайки се в него, идващите отдолу балончета надежда все едно се появяват отпред по своя курс, създавайки впечатление, че такъв наистина има.

	__Monstradamus__
	Добре. А защо лабиринт-сепараторът е най-важната част на конструкцията?

	__Ariadna__
	Първо, там се появява потокът впечатления. Второ, там възникват „аз“ и „ти“, добро и лошо, черно и бяло, пето и десето и т.н. Тази част на шлема на ужаса е най-важната, каза джуджето, и не се е променяла от хиляди години. В този момент слънчев лъч огря висящ до дъската плакат, който изобразяваше критска монета с изсечен чертеж на лабиринта. Много добре, заяви джуджето, това е лабиринт-сепараторът. Той изглежда твърде необикновено. В центъра му има кръст, който се достига веднага след входа, а около кръста минават множество паралелни пътеки, които най-напред ти се струва, че водят към неизвестното, но след това се връщат към своето начало. Това е най-разпространеното изображение на лабиринта, именно то се повтаря на почти всички антични монети и рисунки. В разгърнат вид лабиринтът представлява права линия, така че, попадайки вътре, да се изгубиш или да излезеш е невъзможно. Затова роговете на изобилието, решетката на настоящето, лабиринт-сепараторът и миналото с бъдещето могат да бъдат разглеждани като участъци от един и същ непрекъснат маршрут, по който всъщност никой не върви.

	__Monstradamus__
	Защо роговете на изобилието се казват точно така?

	__Ariadna__
	Защото в тях има по много от всичко — нежни чувства, коси погледи, силни думи, последни мисли и всичко останало. Истинско хранилище или сметище. Но това безкрайно многообразие всъщност се състои единствено от минало. Доколкото разбрах, роговете на изобилието работят както обогатителите в химическото производство. Тласнато в тях под натиска на обстоятелствата, миналото се смесва с всичко останало, обогатява се и придобива ценност, в резултат от което в тилната плитка възникват балончета надежда, които бълбукат през областта на бъдещето, отразяват се в огледалото на Тарковски и се възприемат като неизпитана свежест на нов ден.

	__Monstradamus__
	Отдавна усещам, че нещо не е наред във всичко това, но не можех да кажа какво точно. Сега мисля, че разбрах. От кого се възприемат балончетата?

	__Ariadna__
	Как от кого? От Астериск.

	__Monstradamus__
	Така! А къде е този Астериск? Нали шлемът, доколкото разбирам, е конструиран така, че в него не глава, а юмрук не можеш да завреш. За това вероятно не си питала?

	__Ariadna__
	Не, не съм. Джуджето ми каза и без да го питам. Астериск възниква там, където и всичко останало. В лабиринт-сепаратора.

	__Monstradamus__
	И после?

	__Ariadna__
	После, под натиска на обстоятелствата влиза в роговете на изобилието, смесва се с всичко останало, обогатява се и във вид на балончета надежда се връща върху решетката на настоящето.

	__Monstradamus__
	Не ме разбираш. Искам да знам кой е субектът на възприятието на цялата тази ххх. Най-крайният субект на възприятието. Ти можеш ли да схванеш? Къде е той?

	__Ariadna__
	Наистина не разбирам какъв е този най-краен субект на възприятието? Той без съмнение е в роговете на изобилието, защото няма къде другаде да бъде.

	__Monstradamus__
	Но откъде тогава идва той?

	__Ariadna__
	От лабиринт-сепаратора. Както всичко останало.

	__Monstradamus__
	Но каква е целта на всичко това?

	__Ariadna__
	Не зная.

	__Monstradamus__
	Добре. Нека караме поред. Откъде възниква възприятието?

	__Ariadna__
	Изработва се в лабиринт-сепаратора.

	__Monstradamus__
	От какво?

	__Ariadna__
	От минало. Нали го е имало в миналото?

	__Monstradamus__
	Имало го е.

	__Ariadna__
	Тогава защо трябва внезапно да изчезне от настоящето или от бъдещето?

	__Monstradamus__
	Къде се дяна Лешникотрошачката? Сам няма да мога да осмисля всичко това.

	__Nutscracker__
	Следя с интерес разговора ви.

	__Monstradamus__
	Скоро ще ми прегрее шлемът на ужаса. Нека задам въпроса по друг начин. Ако Астериск, възприятията и всичко останало се създава в лабиринт-сепаратора, защо тогава казваме, че Астериск ги възприема?

	__Ariadna__
	Джуджето каза, че това просто е негова специфична особеност като на произведен предмет. С други думи, представата за това, че той възприема всичко, се създава в лабиринт-сепаратора заедно с всичко останало.

	__Nutscracker__
	И от какво се създава?

	__Ariadna__
	От нищо. Не си слушал внимателно.

	__Nutscracker__
	Добре. Тогава и аз имам въпрос. Доколкото разбирам, Астериск се появява в лабиринт-сепаратора?

	__Ariadna__
	Правилно.

	__Nutscracker__
	И вместо глава той има шлем на ужаса?

	__Ariadna__
	Да.

	__Nutscracker__
	Но тогава излиза, че шлемът на ужаса се появява в лабиринт-сепаратора, който се намира вътре в шлема?

	__Ariadna__
	Така излиза.

	__Nutscracker__
	Но нали шлемът е по-голям от отделните си части. Как може да се намира вътре в собствените си съставни елементи?

	__Ariadna__
	Джуджето каза, че „вътре“ и „вън“ съществуват само в роговете на изобилието. Същото се отнася и за „повече“ и „по-малко“. В роговете всъщност се намира всичко, за което може или не може да се говори.

	__Nutscracker__
	Тогава и шлемът съществува само в роговете на изобилието?

	__Ariadna__
	Мисля, че да.

	__Nutscracker__
	Така излиза, че шлемът на ужаса възниква в един от своите детайли, а съществува в друг свой детайл. Къде е смисълът?

	__Ariadna__
	Как къде? В роговете на изобилието.

	__Nutscracker__
	Ариадна, сериозно ли говориш?

	__Ariadna__
	Вероятно да. А може би не. Честно казано, уморих се. Ако срещна джуджето, ще го попитам за всичко. Намислете си въпроси.

	__Monstradamus__
	Почакай малко. Как завърши сънят?

	__Ariadna__
	След лекцията излязох в коридора. Там нямаше никого, само едно огледало в полукръгла рамка. Приближих се към огледалото, погледнах в него и се събудих.

	__Monstradamus__
	А какво видя в огледалото?

	__Ariadna__
	Себе си.

	__Monstradamus__
	И нищо необичайно?

	__Ariadna__
	Бях със сламена шапка, закръглена отгоре, а на периферията й отзад имаше два малки букета момини сълзи. Отпред на шапката имаше плътна дантелена воалетка, зад която лицето изобщо не се виждаше. Всичко изглеждаше много красиво, но въпреки това нещо ме тревожеше. Не можех да разбера какво точно, но изведнъж познах в образа си бронзовата маска, уплаших се, и сънят свърши. Това е, тръгвам си.

	__Organizm (-:__
	От самото начало си знаех, че този тип се разхожда наоколо във виртуален шлем Честна дума.

	__Nutscracker__
	Какво общо има тук виртуалният шлем? Това не е виртуален шлем, а някаква тенджера под налягане. Детска работа. Знам аз как работи виртуалният шлем, когато го ползват възрастни хора. Нищо общо.

	__Organizm (-:__
	И как работи?

	__Nutscracker__
	Аз вероятно не разбирам твърде къде минава токът и в какво се превръща, но чудесно зная какво човек с такъв шлем вижда и мисли, защото съм се занимавал професионално с това. Изучавал съм проблема на избора в интерактивна среда. Точно с такива шлемове работехме.

	__Organizm (-:__
	Никога не съм чувал за такъв проблем. За какво става въпрос?

	__Nutscracker__
	Представи си, че сам решаваш кой кого да застреля, когато гледаш екшън. Ако решиш главният герой да бъде убит още в първата престрелка, какво ще стане с целия сюжет? Ако наистина ти бъде предоставено правото на свободен избор, това би довело до наистина печални последици. А изкуството е призвано да ни радва, а не да ни опечалява.

	__Monstradamus__
	Точно така. А дори и да ни натъжава, тъгата би трябвало да ни радва.

	__Nutscracker__
	Именно. Затова всъщност никаква интерактивност не съществува — тя е привидна. Или, да кажем, интерактивността се допуска само в ограничена зона, където случаен избор не би изменил същността на събитията. Основният проблем е в това да се освободим от свободата на избора, да доведем нещата до предначертаното решение и същевременно да си запазим усещането за свобода на избора. Научно това се нарича принудително насочване.

	__UGLI 666__
	Какво е това?

	__Nutscracker__
	Дълго е за обяснение.

	__Organizm (-:__
	Струва ми се, нямаме кой знае какво да правим.

	__Monstradamus__
	Така е. Лешникотрошачке, разкажи. Нека малко мозъците ни починат.

	__Nutscracker__
	Мисля, че не е необходимо да обяснявам какво вижда Шлемиста?

	__Organizm (-:__
	Кой?

	__Nutscracker__
	На професионален жаргон така наричаме човека с шлема. Шлемист е този, който се намира в изкуствено измерение, което напълно го изолира от реалния свят и се движи в него, или по-скоро така си мисли. Да допуснем, че това измерение представлява площадка, на която има три еднакви мраморни вази. За да се развива сюжетът, както трябва, трябва да отведем Шлемиста до средната ваза.

	__Organizm (-:__
	Три еднакви мраморни вази. Трябва ли да си надяваш шлем, за да видиш това…

	__Nutscracker__
	Вместо вази могат да бъдат врати, кръстопът, изобщо — всякакъв избор. Няма значение. Доколкото всичко, което се вижда с шлема, е предварително изчислено от специална програма, то тази програма може да се настрои така, че Шлемиста всеки път да прави онзи избор, който сме предвидили за него.

	__Organizm (-:__
	Но нали може да се настройва програмата, а не опитният обект. Той има своя собствена програма.

	__Nutscracker__
	Точно там е същината. Когато шлемът и Шлемиста се слеят в едно цяло, може да се редактира не само, да речем, книгата, но и читателят й. Затова и казваме, че технологиите на редактиране биват външни и вътрешни. Макар и рязка граница между тях, разбира се, да няма.

	__Organizm (-:__
	Може ли по-ясно?

	__Nutscracker__
	Външните технологии въздействат на това, което виждаме, а вътрешните на това, което мислим.

	__Organizm (-:__
	Би ли дал пример?

	__Nutscracker__
	Най-простичкият външен редактор е „Лепкав поглед“. Всеки път, когато завъртиш глава, една от вазите сякаш залепва за зрителното ти поле и се намира там повече, отколкото трябва.

	__Monstradamus__
	А какво става с другите две вази? Те нали са една до друга? По законите на перспективата…

	__Nutscracker__
	Каква да бъде перспективата в шлема, решаваме ние с поръчителя. Друг метод се нарича „Гюле“. Когато Шлемиста се опита да се отдалечи от нашата ваза, шлемът забавя движението му, а когато се приближава до нея, го ускорява. Все едно, че закачаме за краката му математическо гюле, което ту изчезва, ту се появява. Затова в посока на избраната ваза той се движи по-лесно, отколкото в която и да е друга и колкото и хаотично да се движи, Шлемиста ще се окаже пред нея доста бързо.

	__Organizm (-:__
	Математическо гюле. Красота.

	__Nutscracker__
	Следващата технология се казва „Кучето на Павлов“. Това е междинен редактор, основаваш, се на условни рефлекси.

	__Organizm (-:__
	Да не е кръстен на руския учен, който забелязал, че стомахът му отделя сокове, когато му звъни телефона?

	__UGLI 666__
	Не, той просто е изучавал условните рефлекси при кучетата.

	__Nutscracker__
	Не аз съм измислял имената. Когато погледнете към ваза, която ние искаме да изключим от списъка, очите ви се премрежват, чувате неприятно бучене в ушите или дори получавате токов удар. Затова ще избягвате да гледате в тази посока.

	__UGLI 666__
	Но нали това ще се забележи веднага?

	__Nutscracker__
	Това и искаме. Да забележите веднага, да си направите съответния извод и в бъдеще да не поглеждате, накъдето не трябва. Това е евтина технология за страни от Третия свят. Ако бюджетът позволява, може да се използва примерно инфразвук. Тогава Шлемиста няма да забележи нищо, но ще започне да изпитва мрачен мистичен ужас от всички вази, освен от нужната. Реверсивният метод е стимулация на центъра на удоволствието при правилен избор. По-рано това се постигаше с имплантиране на електрод, а сега се постига с фармацевтични средства или чрез настройка на делта вълните на мозъка.

	__Organizm (-:__
	Искаш да кажеш, че ако гледаме интерактивен филм, ще направят това с нас?

	__Nutscracker__
	Не мисля. Технологията не е разработвана за приложение в киното. Дори не и за виртуални пространства. Става въпрос само за създаване на модел. Всичко е секретно. Но пък, доколкото ние с вас в момента също сме поставени в изолация, не виждам нищо лошо да ви разкажа.

	__Organizm (-:__
	А какво е това вътрешно редактиране?

	__Nutscracker__
	Например „Слънчева целувка“. Вазата, която трябва да бъде избрана, получава положителна емоционална характеристика, като за това се използват общоприети естетически кодове. Тоест на нея все едно й се придава положително вътрешно съдържание.

	__UGLI 666__
	Вътрешно съдържание вътре в нея или вътре в наблюдателя?

	__Nutscracker__
	Сложен въпрос. Би могло да се каже — вътре в шлема. Но всичко това са просто думи. Нека по-добре да обясня как се прави. Щом избраната от нас ваза попадне в зрителното ви поле, докосва я слънчев лъч или до вас достига нежна мелодия. Реверсивната техника се нарича „Мъгла и мрак“. Например, ако гледате вазата, която ние не харесваме, слънцето се скрива зад облаците, спуска се гъста мъгла, разнасят се неприятни звуци.

	__Organizm (-:__
	Виж ти. И какво още?

	__Nutscracker__
	Има и техника „Седмият печат“. Вазата, която трябва да бъде избрана, изпъква пред останалите чрез използването на тайнствени знаци, които провокират въображението или интереса. Може да са всякакви: отпечатък от ръка, сочещи към нея стрелки по земята, кацнал на края й бял гълъб, тайнствени рисунки и т.н. Реверсивният метод е „Льо Пен Клуб“. При него вазата, която искаме да изключим, е нашарена цялата с най-гнусни псувни, при това е изписана не с боя, а с ххх. Виртуално, разбира се.

	__Organizm (-:__
	И какво, Шлемиста нищо не забелязва, така ли?

	__Nutscracker__
	Всяка от техниките, приложена сама по себе си, лесно би могла да бъде открита. Ако обаче се прилагат в комбинация и това се прави умело, така че методите да се сменят постоянно, а интензивността на подмяната им да остава на границата на възприятието, практически се постига стопроцентова точност на манипулирането, без да е възможно то да бъде забелязано.

	__Organizm (-:__
	Разбирам. Като на „тука има — тука няма“. Пътникът си мисли, че ще бъде измамен от този, който води играта, а всъщност всички останали участници са подставени лица, макар постоянно да се карат, та дори и да стигат до бой.

	__Nutscracker__
	Точно така. Но в нашия случай съучастници са всички, включително каменните фигури, поддържащи свода на входната врата.

	__Ariadna__
	Колко си умен, Лешникотрошачка. Слушах те и съчиних стихове. Посветени са на теб, Ромео и Изолда. Да ги прочета ли?

	__Nutscracker__
	Давай.

	__Ariadna__
P>
	Нека с лепкав поглед кучето на Павлов
	през прозореца да зяпа във мъгла и мрак
	Минотавре мой! При мене влез, дори без знак.
	И с поглед нагъл призови ме пак.
P$

	__Nutscracker__
	Силно, както винаги. Той вече изпълни част от твоето желание. Свали шлема си, под който няма глава. По-безсрамно разсъбличане, според мен, е невъзможно.

	__UGLI 666__
	Само едно нещо не разбирам от твоя разказ, Лешникотрошачка. Как може незабележимо да се подмени нещо, което е пред очите на човек? Излиза, че гледа едно, вижда друго и нищо не забелязва?

	__Nutscracker__
	Първоначално и аз не можех да го разбера. Но за Шлемиста „подмяна“ не означава нищо. В живота това, което виждате, зависи от това накъде гледате. А когато сте с шлема, всичко е наопаки — накъде гледате зависи от това какво виждате. Ясно ли е?

	__UGLI 666__
	Не съвсем.

	__Nutscracker__
	В реалния живот вие ще виждате това, което е пред очите ви, както и да си въртите задните части. Тук ще виждате това, което е пред очите ви, както и да въртите глава. Това, както казваме в ххх, са две съвсем различни неща, макар и да си приличат. Вие нямате независима координатна система и всичко, което виждате, определяме ние. Затова и нищо не можете да заподозрете. Животът ви вече не е това, което е в действителност, а това, което ви се показва. Струва ви се, че съвсем естествено си се оглеждате наоколо, но всъщност почти през цялото време очите ви се натъкват на нашия кандидат, извинете, на нашата ваза, и при това ви става леко и радостно на душата. Но не си задавате въпроса защо е така, както не се питате и защо днес денят е слънчев.

	__Organizm (-:__
	Хубав лапсус.

	__Nutscracker__
	А ако клиентът се обърне твърде рязко, така че „Лепкави очи“ и „Слънчева целувка“ престанат да действат, веднага се включват „Мъгла и мрак“ и „Гюле“.

	__Organizm (-:__
	Така, Лешникотрошачка, сега ни е ясно с какво се занимаваш. Кажи, като професионалист, имаш ли усещането, че тук ни обработват с някакви подобни методи?

	__Nutscracker__
	Трябва да помисля.

	__UGLI 666__
	Отдавна забелязах, че при атеистите теорията на конспирацията замества религията. На тях през цялото време им се струва, че някой ги манипулира, че някой ги хипнотизира, зомбира, подслушва, следи. А този „някой“ е просто дяволът. Работата е там, че от атеизма до шизофренията има само една крачка и в повечето случаи тя вече е направена. Например ти, Организъм. Струва ли ти се, че някой те манипулира?

	__Organizm (-:__
	Ако трябва да съм честен — да!

	__UGLI 666__
	В какво се изразява манипулацията?

	__Organizm (-:__
	Например в това, че съм затворен тук. Или в това, че вече втори ден ни хранят с понички.

	__UGLI 666__
	А, затова ли! Това не е манипулация — това е божие наказание.

	__Organizm (-:__
	Угли, сега ще ти обясня как точно ни манипулират. Да допуснем, че каската на главата на Астериск все пак е виртуален шлем.

	__UGLI 666__
	И какво, ако е така?

	__Organizm (-:__
	Може би тогава всичко, което сега виждаме, е въпросната площадка, за която говори Лешникотрошачката. Където има три еднакви вази, от които едната е най-еднаква.

	__Nutscracker__
	За да ни манипулират по този начин, е необходимо да сме с шлемове.

	__Organizm (-:__
	А може и да са ни сложени.

	__Nutscracker__
	Пипни с ръка лицето си. Чувстваш ли шлем?

	__Organizm (-:__
	Не, но…

	__Monstradamus__
	Зная какво ще попита сега. Ще попита дали е възможно с помощта на такъв шлем да се симулира и това, което усещаме с ръката.

	__Organizm (-:__
	Да. И според мен това е напълно логичен въпрос.

	__Nutscracker__
	Ако посредством този шлем се симулира всичко, значи вече няма шлем и няма симулация. Това е реалният живот.

	__Organizm (-:__
	Лешникотрошачка, ти не обясни нещо. Кой включва всички тези „лепкави очи“ и „слънчеви целувки“? Все някой трябва да управлява всичко това.

	__Nutscracker__
	Естествено. Има оператор пред специален монитор. Той вижда Шлемиста като точка на радар. Вазите са, да кажем, като червени ромбчета. На екрана му има също меню за манипулации. Оттук нататък всичко е като при Windows — click and drag.

	__Monstradamus__
	Click and drag. Чудесна реклама за двуостра секира.

	__Organizm (-:__
	А обратното възможно ли е?

	__Nutscracker__
	Какво имаш предвид?

	__Organizm (-:__
	Виртуалният шлем да е на главата на оператора, който управлява манипулациите. И по някакъв начин да кара останалите да виждат това, което сам той вижда.

	__Nutscracker__
	И как ги кара?

	__Organizm (-:__
	Чрез хипноза.


	__UGLI 666__
	Ето! Отдавна чаках да чуя тази дума

	__Nutscracker__
	Не зная много за хипнозата. Но ако има толкова могъщ хипнотизатор, че е в състояние да кара другите да виждат това, което вижда той, защо тогава изобщо му е необходим шлем?

	__Organizm (-:__
	За да знае какво трябва да видят другите.

	__Monstradamus__
	Можем да стигнем и по-далеч. Не просто да виждат, а наистина да са там Астериск носи шлем, в който вижда лабиринт. А всички ние сме в този лабиринт. И той ни манипулира.

	__Nutscracker__
	Тоест всички ние се намираме в главата на Минотавъра?

	__Monstradamus__
	Нека го кажем така — ние сме в пространството, което той вижда.

	__Nutscracker__
	А къде тогава е самият Минотавър?

	__Monstradamus__
	Да речем, в пространството, което Ариадна вижда в съня си.

	__Organizm (-:__
	Най-сетне! Лешникотрошачка, нали помниш, че в самото начало ти попита „Къде се намира това «тук»“? Тогава не разбрах въпроса ти. В шлема на ужаса — ето къде.

	__Nutscracker__
	Не пасва. От една страна, Минотавъра манипулира всички нас, а от друга — няма глава… Без да имам предвид конкретния случай, мога да удостоверя като професионалист, че в реалния живот от това идват всички проблеми.

	__Organizm (-:__
	Наистина. В шлема си този Астериск има някакъв самовар със слънчева батерия. Как тогава решава кога да използва „Слънчева целувка“ и кога „Седмия печат“?

	__Monstradamus__
	Автоматично. Например, според това в коя част на шлема на ужаса се е спукал балонът на надеждата.

	__Organizm (-:__
	Но нали слънчев лъч или бял гълъб виждам аз, а не този Астериск. Нещо започнах съвсем да не разбирам. На кого е сложен шлемът на ужаса? На мен или на Минотавъра?

	__Nutscracker__
	На Шлемиста.

	__Monstradamus__
	Май прекалено дълго говорим за този шлем. Имам чувството, че го пробваме отново и отново. Накрая няма да можем да го махнем. Нека сменим темата.

	__Organizm (-:__
	Отлична идея. Тъкмо ми хрумна една мисъл. Някой замислял ли се е защо „Междузвездни войни“ имат такова странно продължение — снимат не това, което става след трета серия, а това, което е било преди първа?

	__Monstradamus__
	И защо?

	__Organizm (-:__
	В края на трети епизод умира Дарт Вейдър, с което се слага край на всички Междузвездни войни. Такива повече не може да има, защото той е Минотавъра на онзи свят, а черното нещо на главата му е шлемът на ужаса. Всички те са в главата му — Люк Скайуокър, роботите, Чубака и всичко останало. Затова след неговата смърт продължение не може да има.

	__Nutscracker__
	Но нали Дарт Вейдър сваля шлема си преди да умре. И под каската има най-обикновена глава, само че цялата в белези.

	__Organizm (-:__
	Е, все пак това е фантастика.

	__Nutscracker__
	Да, Организъм. Много умно! Желязната маска е друг Минотавър. Когато го слагат в килията на маркиз дьо Сад, започва революцията, защото от болки в ххх той престава да мисли за монархическа Франция.

	__Romeo-y-Cohiba__
	Изолда, тук ли си?

	__IsoldA__
	Тук съм.

	__Romeo-y-Cohiba__
	Върнах се. Какво става тук?

	__IsoldA__
	Нищо интересно. Лешникотрошачка занимаваше всички с политика. Аз тъкмо се върнах от Версай.

	__Monstradamus__
	Лешникотрошачка, да се върнем на роялистка Франция. Маркизът май не се е оказал толкова страшен.


	__Romeo-y-Cohiba__
	При мен всичко е доста еднообразно. Храсти, завой, храсти, кръстопът, завой — и така без край. Широчината на прохода е около шест фута.

	__IsoldA__
	Колко метра е това?

	__Romeo-y-Cohiba__
	Два. Чувстваш се като плъх в лабиринт. В един момент реших, че ми стига толкова и се опитах да мина през плета. Така. Оказа се, че в храстите има ограда от бодлива тел, като кофраж на бетонна стена. Пък аз се чудех как са успели да поддържат храстите толкова равни…

	__IsoldA__
	Този лабиринт трябва да води до моя парк. Просто не си стигнал достатъчно далеч. Почвата под краката ни е еднаква. Бежова пръст.

	__Romeo-y-Cohiba__
	През цялото време завивах надясно. Смешно. Вероятно рецидив от детството. Нали знаеш — спомен, озарен от мека топла светлина, в който ти се струва, че се крие най-важното. Четен, бог знае кога, приключенски роман. В него пишеше, че можеш да излезеш от всеки лабиринт, ако през цялото време завиваш надясно. И аз реших да пробвам. Май бе добра идея, защото все пак открих интересни неща. Видях един от твоите фонтани. Отдалеч, наистина.

	__IsoldA__
	Разказвай!

	__Romeo-y-Cohiba__
	На едно място в лабиринта имаше пейка. Съвсем обикновена, като тези в парка. Качих се на нея, стъпих на облегалката и и погледът ми се оказа на нивото на върха на плета. От едната страна видях издигаща се водна струя, а от другата, но доста далеч, тъмен, сякаш покрит със сажди покрив. Заради разстоянието ми беше трудно да разгледам подробно покрива, а водната струя беше странна — нагоре извираше една тънка струя, а надолу падаха няколко. Възможно е да е някакъв оптически ефект.

	__IsoldA__
	Не, всичко е точно така. Знам го този фонтан. Той също е с бронзови фигури. Змия и… Забравих как се казва, прилича на прасенце с дълги иглички.

	__Romeo-y-Cohiba__
	Бодливо свинче.

	__IsoldA__
	Точно така. Бодливото свинче, с много изплашен вид, стои на бронзов дънер, от който блика вода във всички посоки. А змията, развивайки пръстените си, пълзи към дънера и изхвърля нагоре струя вода, която се разделя на три и пада като дъжд върху бодливото свинче и всичко наоколо. Изключително красив фонтан. Когато го видях за първи път, в пръските му висеше малка дъга и оттогава ми е любим. Всъщност има три струи, но с различно налягане. Тръбите, от които излиза водата, са разположени една до друга в пастта на змията. Затова на човек му се струва, че излиза една струя, а падат три. Спомних си татуировката на китката ти с нефта и яхтклуба. Струята, която си видял над храстите, се разделя на три, нали?

	__Romeo-y-Cohiba__
	Мисля не да.

	__IsoldA__
	Не си ли напълно сигурен?

	__Romeo-y-Cohiba__
	Виждам струята вода и покрива на къщата, когато се кача на пейката и се изправя на облегалката й. Така можеш да се задържиш съвсем за малко, защото постоянно залиташ, после губиш равновесие и трябва да скочиш на земята. Затова трудно могат да се различат подробности. Но ако това е същият фонтан, ти би трябвало да виждаш моя лабиринт, когато си до него.

	__IsoldA__
	Близо до фонтана със змията и бодливото свинче има стена от високи храсти, от които нищо не се вижда. Стената е много дълга — известно време ходих край нея — храстите ограждат голяма част от парка. Мисля, че това е твоето място.

	__Romeo-y-Cohiba__
	Ако си се разхождала покрай тази стена, в даден момент, вероятно са ни делели само десет фута. Аз също бях до нея, но от моята страна. На практика бях сигурен, че това бе външната стена. Първо, в плета има не един, а два реда бодлива тел. Второ, на едно място ясно се чува плясък от падаща вода. Впрочем близо до това място от храстите излиза дълга стена. Прилича на задната част на някаква постройка. Цялата е изрисувана с розово-златни амурчета, които свирят с раковини. При теб има ли нещо такова?

	__IsoldA__
	Вдясно от фонтана наистина има някаква едноетажна постройка. Прилича на барака за градински инструменти, но е много по-голяма. Задната й част потъва в живия плет. Но амурчета не съм виждала.

	__Romeo-y-Cohiba__
	Можеш ли да влезеш вътре?

	__IsoldA__
	Вратата е заключена. В твоята стена има ли врата?

	__Romeo-y-Cohiba__
	Има.

	__IsoldA__
	Отваря ли се?

	__Romeo-y-Cohiba__
	Честно казано, не съм пробвал. Постоях до нея и внезапно ме обхвана мъчително безпокойство, слепоочията ми пулсираха от болка. По принцип не съм плашлив, но там. И то без никаква причина. Помислих си: кой знае какво има вътре. Ами ако е Минотавъра?


>	-)))

	__UGLI 666__
	Лешникотрошачка, знаеш ли латински?

	__Nutscracker__
	Сената и народа на Рим. P-Q-R-S. Не, бъркам азбуката. При римляните беше S-P-Q-R.

	__Monstradamus__
	Защо ти е латински, Угли?

	__UGLI 666__
	За да преведа няколко думи.

	__Monstradamus__
	Мога да опитам.

	__UGLI 666__
	Какво е „aiselceclesia“?

	__Monstradamus__
	Не знам.

	__UGLI 666__
	А „ieselceaeclesi“?

	__Monstradamus__
	Също не знам. Сигурна ли си, че е латински?

	__UGLI 666__
	Какво друго би могло да бъде?

	__Monstradamus__
	Засега не мога да разбера. А може ли цялото изречение?

	__UGLI 666__
	Доста е дълго.

	__Monstradamus__
	Тогава поне още няколко думи.

	__UGLI 666__
	Започва така: „aiselceclesia ieselceaeclesi selceataecles elceatctaecle“

	__Monstradamus__
	Достатъчно засега.

	__UGLI 666__
	Какво означава това?

	__Monstradamus__
	Не бързай толкова. Чакай да помисля.

	__Nutscracker__
	Угли, откъде е това?

	__UGLI 666__
	От лабиринта.

	__Nutscracker__
	Зад твоята врата лабиринт ли има?

	__UGLI 666__
	А какво трябва да има според теб?

	__Nutscracker__
	Катакомби.

	__Monstradamus__
	Лешникотрошачка, престани да й се подиграваш.

	__UGLI 666__
	В катакомбите е възникнала вярата. Това би било велико насърчение от Бога.

	__Nutscracker__
	По-рано казваше, че зад вратата й има зала с пейки. Сега пък лабиринт.

	__UGLI 666__
	Лешникотрошачка, я си гледай твоите кучета! Разбра ли нещо, Монстрадамус?

	__Monstradamus__
	Думите не бяха ли написани в колонка, една под друга?

	__UGLI 666__
	Да.

	__Monstradamus__
	Можеш ли да напишеш средната?

	__UGLI 666__
	Какво имаш предвид? Коя?

	__Monstradamus__
	Седмата отгоре надолу, за да те улесня.

	__UGLI 666__
	Eatcnasanctae.

	__Nutscracker__
	Eat Nasa. Не виждам друг смисъл.

	__Monstradamus__
	Къде откри този надпис?

	__UGLI 666__
	Не ми се иска да говоря за това.

	__Monstradamus__
	А ако възпроизведа целия надпис, ще ми кажеш ли?

	__UGLI 666__
	Ако го направиш — да!

	__Monstradamus__
	Текстът е изглеждал така:
M>	frame
	A I S E L C E C L E S I A
	I S E L C E A E C L E S I
	S E L C E A T A E C L E S
	E L C E A T C T A E C L E
	L C E A T G N C T A E C L
	C E A T C E A N C T A E C
	E A T C N A S A N G T A E
	C E A T C N A N C T A E C
	L C E A T C N C T A E C L
	E L C E A T C T A E C L E
	S E L C E A T A E C L E S
	I S E L C E A E C L E S I
	A I S E L C E C L E S I A
M$

	__UGLI 666__
	Точно така Как го направи?

	__Monstradamus__
	Dominus illuminatio mea.

	__UGLI 666__
	Какво значи това?

	__Monstradamus__
	Господ ме вдъхновява.

	__UGLI 666__
	Имам предвид какво означава моят надпис?

	__Monstradamus__
	А ти как мислиш?

	__UGLI 666__
	За мен няма никакъв смисъл. Какъв би могъл да бъде той?

	__Monstradamus__
	Смисълът може да бъде съвсем различен в зависимост от мястото, където си го намерила. Така че ще се наложи честно да ми разкажеш всичко.

	__UGLI 666__
	Добре. Зад моята врата наистина има зала с пейки. Първоначално не я бях разгледала добре. Но като я огледах. Дори не знам дали ще ми повярваш, Монстрадамус.

	__Monstradamus__
	Ще се опитам.

	__UGLI 666__
	Там има катедрала. Готическа катедрала.

	__Nutscracker__
	Току-що каза, че има лабиринт.

	__UGLI 666__
	Има такъв наистина, но е вътре в катедралата. А пред входа на този лабиринт, на пода, е издълбан друг латински надпис:
M>	frame
	HVNC MVNDVM TIPICE LABERINTHVS DENOTAT ISTE:
	INTRANTILARGUS, REDEUNTI SET NIMIS ARTVS SIC MVNDO CAPTVS, VICIORVM MOLLE GRAVATVS VIX VALET AD VITE DOCTRINAM QVISQVE REDIRE
M$

	__Monstradamus__
	Това горе-долу означава — лабиринтът представлява света, в който живеем, широк при входа, но тесен при изхода. Онзи, който се е заблудил в радостите на този свят и е обременен от греховете му, може да преоткрие учението за живота само с усилие. Само не ме питайте какво е това учение за живота. Там наистина ли имаше широк вход и тесен изход?

	__UGLI 666__
	Нямаше нито вход, нито изход в обичайния смисъл на думата. Целият лабиринт е инкрустиран в пода на катедралата със светлосин мрамор. Просто мозайка.

	__Nutscracker__
	Нима има светлосин мрамор?

	__UGLI 666__
	Има.

	__Nutscracker__
	А откъде се е взел лабиринт в катедралата?

	__UGLI 666__
	Първият каноник каза, че лабиринтът е част от този храм, както и от много други, защото показва цялата сложност на християнския път.

	__Nutscracker__
	Първият каноник?

	__UGLI 666__
	Да. Но вторият каноник възрази, че християнският път е прост и прав като стрела. А скритите кътчета и задънените проходи на лабиринта символизират греха, в който безизходно блуждаят изпадналите души. На което първият свещеник отговори, че е имал предвид същото, доколкото грехът е отклоняване от правия път на християнството. Но колкото и криволичещ да е жизненият път, ако следващият го е в лоното на Църквата, простата аритметика на доброто и лошото престава да действа и отстъпва място на висшата математика на духа.

	__Nutscracker__
	Ето, че се появи и втори каноник.

	__Monstradamus__
	А какво беше това за висшата математика?

	__UGLI 666__
	Независимо от общото отклонение на живота, пречистващият се със Светите Дарове, може да смята пътя си за прав във всеки безкрайно малък участък. А ако, в който и да е участък, пътят му е прав, значи той е прав във всеки момент, а ако е прав във всеки момент, то е прав винаги и Господ няма да отхвърли душата му. Тоест, изникват нещо като математически крила, които ни въздигат нагоре от дълбините на нашето падение.

	__Nutscracker__
	Какви са тези каноници? Значи си срещнала някого?

	__UGLI 666__
	Бяха двама. Молеха се на колене недалеч от олтара. Вдигнах шум, забелязаха ме и дойдоха да помогнат със своите обяснения и наставления.

	__Nutscracker__
	Разкажи за тях.

	__UGLI 666__
	Казаха, че в древни времена, когато вярата е била силна в душите, свещеникът е можел да изпрати каещия се грешник на поклонение в Светите земи. В по-късни времена, когато вярата започнала да отслабва…

	__Nutscracker__
	Не ни говори за техните проповеди, разкажи ни за самите тях. Не схващаш ли? Тук все още никой никого не е срещал.

	__Monstradamus__
	А Ариадна?

	__Nutscracker__
	На нея й се присъниха. Трябва ли да ти обяснявам разликата?

	__Monstradamus__
	Обясни, Лешникотрошачка.

	__Nutscracker__
	Ти не разбираш ли каква е разликата между сън и реалност?

	__Monstradamus__
	Не разбирам къде е разликата между двете истории.

	__Nutscracker__
	В това, че едната е насън, а другата наяве.

	__Monstradamus__
	Виждам единствено букви на екрана.

	__Nutscracker__
	Отново! Уморих се от теб. Угли, там ли си?

	__UGLI 666__
	Да.

	__Nutscracker__
	Как изглеждаха тези каноници?

	__UGLI 666__
	Средни на ръст. Носеха вехти раса и старинни кардиналски шапки с широка периферия. Шапките, обясниха канониците, някога са принадлежали на свети прелати и помагат за овладяване на страстите. Периферията на Втория каноник бе прегъната нагоре от едната стана, като на дуелист. Спомних си Арамис от „Тримата мускетари“, който първоначално бил обикновен грешник, а после оглавява ордена на йезуитите.

	__Monstradamus__
	Приличат на двете джуджета, които Ариадна беше видяла в самото начало.

	__Nutscracker__
	И аз си помислих същото. Но те бяха джуджета, а тези са средни на ръст.

	__Monstradamus__
	Угли, а ти самата колко си висока?

	__UGLI 666__
	Това няма нищо общо.

	__Nutscracker__
	Ясно. Да продължим Угли, видя ли лицата им?

	__UGLI 666__
	Не, те стояха със сведени глави, както се полага на монаси и духовници, и периферията на шапката скриваше напълно чертите им.

	__Nutscracker__
	А какви бяха гласовете им?

	__UGLI 666__
	Смирени и сърдечни.

	__Nutscracker__
	Какво говореха?

	__UGLI 666__
	Започнах да разказвам, но ти ме прекъсна. Казаха, че в славните времена на кръстоносните походи, особено след победите на Жофроа Булонски, поклонниците са ходели да се покаят на Божия гроб. След това, когато вярата отслабнала и силата на човешкия дух не била достатъчна за възвишеното усилие, поклонничеството се ограничило в манастири и абатства, където идвали да отдадат почит на местния светец. А когато набожността на хората не достигала дори за това, за покаяние предписвали да изминат левгата.

	__Nutscracker__
	Левгата?

	__UGLI 666__
	Да, това е старинното название на храмовите лабиринти. Приблизително толкова били дълги. Макар че този, пред който стоях, бе значително по-къс. Тези лабиринти трябвало да се преминат на колене. А за времената на пълен упадък, които ще настъпят преди края на света, на стените били направени миниатюрни лабиринти, които се изминават с пръст. За тези, които са готови да посветят за спасението на душите си съвсем малко време. Но съществуват и безкрайно дълги лабиринти, в които е възможно да се каеш вечно. Например в църквата Санта Мария ди Траставера в Рим. Първият каноник ми показа плана му.

	__Monstradamus__
	Очевидно е бил добре подготвен за беседата.

	__UGLI 666__
	Изобщо не се е подготвял. Плановете на лабиринтите бяха по стените и колоните на катедралата. Всъщност всичко беше покрито с тях. Лабиринтът в Санта Мария ди Траставера се състои от множество окръжности, разположени една в друга. Прилича на мишена за стрелба. Той е най-мистичният от всички лабиринти.

	__Monstradamus__
	Най-мистичен е моят. Моля, да се запише в протокола.

	__UGLI 666__
	Тези кръгове означават, обясни вторият каноник, че да се приближи до Господ по свое желание за душата е възможно толкова, колкото е възможно изведнъж Луната да полети към Земята. Душата ще остане вечно в онази плоскост, където Господ я е изпратил, и само по негова милост, а не по своя воля, ще може да се приближи. А милостта му се изразява в това, че съществува Църквата. Тя ни дава онези математически крила, за които говорихме. Без тях ние можем единствено да се въртим около Него като планети. Грехът е центробежна сила, която ни отдалечава от Него. Докато Божията любов е като силата на притегляне, тъй като ни приближава към Него. Така душата оцелява в долния свят, защото силите се неутрализират една друга.

	__Nutscracker__
	Значи Господ обича повече грешниците?

	__UGLI 666__
	Защо?

	__Nutscracker__
	Те имат повече грехове, значи центробежната сила нараства. За да останат в орбита, е необходимо също с толкова да нарасне и силата на Божията любов към тях.

	__UGLI 666__
	Е, нали и в семейството се получава най-обичаното дете да е точно това, което прави най-много пакости.

	__Nutscracker__
	Тогава изводът е — ако искаш Господ да те обича, бъди най-големия мръсник.

	__UGLI 666__
	Логически погледнато, да! Но не съм съвсем уверена, че Господ следва точно тази логика.

	__Nutscracker__
	Добре, ще проверим И какво стана по-нататък?

	__UGLI 666__
	По-нататък? Вторият каноник скръсти ръце, замълча и смирено се оттегли в сянката. Започнахме да обикаляме катедралата под ръка с първия каноник, разглеждайки плановете на различни духовни лабиринти, докато той тихичко ми обясняваше тяхното предназначение и символичен смисъл. Особено красив ми се стори лабиринтът от катедралата в Поатие. Формата му е на дърво с клонеста корона и така е замислен, че една и съща врата служи за вход и за изход от него. Това се получава, защото пътят се разделя един-единствен път, в самия му център, и, увивайки се, двете половини образуват дясната и лявата страна на короната. Каноникът ми каза, че това е Дървото на живота, а смисълът на лабиринта е, че всички ние влизаме в живота и излизаме от него през една и съща врата, голи, без нищо в себе си.

	__Nutscracker__
	А откъде е този надпис на птичи език, който помоли да преведем?

	__UGLI 666__
	От древна базилика в Алжир.

	__Monstradamus__
	И в нея ли има лабиринт?

	__UGLI 666__
	Да. Той обикаля централната плоча със свещения надпис. Каноникът ми нареди да го препиша, като твърдеше, че в текста се съдържа тайна. Каза, че ще мога да го прочета единствено тогава, когато се сдобия с ключ. Точно както, добави, ще успея да разбера предназначението на хората и вещите в този свят едва в момента, когато мъдростта, идваща с истинската вяра, ми отвори очите за общия смисъл на творението. И ключът за мъдростта е същият както и за надписа. Освен това ми нареди да не се изкушавам от празни разговори за Тезей, за които той много добре знае. С времето, каза той, сама ще разбера, че истинският Тезей е Този, комуто той служи. Това е всичко. Тук ли е още Монстрадамус?

	__Nutscracker__
	После ще провериш. Разказвай нататък.

	__UGLI 666__
	Нищо повече няма да разказано, докато не преведе надписа.

	__Nutscracker__
	Монстър, къде си? Преведи й го, моля те.

	__Monstradamus__
	Тук въпросът е как са подредени буквите. На френски това се нарича jeu-de-lettres*.
	[* По-скоро калиграма — изписване на думите (буквите) така, че да образуват дадена форма. — Б. ред.]

	__UGLI 666__
	Имаш ли ключ за надписа, онзи, за който говореше каноникът?

	__Monstradamus__
	Разбира се.

	__UGLI 666__
	И какъв е той?

	__Monstradamus__
	Това е кръстът.

	__UGLI 666__
	Господи! Да бъде волята Ти!

	__Monstradamus__
	Да Трябва да се започне от самия център. Намери там буквата S и прокарай през нея кръст. Ако прочетеш текста по всяко от направленията на кръста или по която и да е сключваща прав ъгъл с него линия, ще получиш SANCTA ECLESIA, което означава „света църква“ с една грешка.

	__UGLI 666__
	Искаш да кажеш, че надписът е с грешка? Или че надписът има предвид допусната от Светата църква грешка?

	__Monstradamus__
	Искам да кажа, че в думата eclesia, трябва да има две „c“ — ecclesia. Но в древността може да са смятали това за излишно.

	__Nutscracker__
	И какво стана после, Угли?

	__UGLI 666__
	Почакай. Искам да видя какво се получава с буквите. Наистина. Колко мъдро! Сега разбирам, Монстрадамус, какво искаше да ми каже каноникът. Този свят ще си остане куп от безсмислици и загадки, в който ще се лутаме в пълен мрак, докато не приемем учението на Светата църква. Но щом това се случи, в центъра на лабиринта на живота ще възсияе Светият кръст и веднага ще се види скритата във всичко целесъобразност! Светът ще се преобрази като по чудо, от хаоса и безумието ще настъпят хармония и ред, и накъдето и да обърнем поглед, ще виждаме възхвала на Господ! Нали, Монстрадамус?

	__Monstradamus__
	Разбира се. И ще чуем блясъка на славата му.

	__Nutscracker__
	Амин. И после?

	__UGLI 666__
	Каноникът ме заведе до инкрустирания в пода лабиринт, скръсти ръце и каза: „Дъще моя, Този, комуто служа, иска да преминеш левгата и да се покаеш.“ Коленичих и се придвижих напред. Каноникът обясняваше, че когато пресичаш такъв лабиринт, трябва настойчиво да мислиш за изминалия живот. Не ми се наложи да полагам усилия за това. Достатъчно бе да погледна огражденията край олтара и картини от моето детство се понасяха пред вътрешния ми взор като разноцветни балони, променяйки сякаш по вълшебен начин, това, което виждах около себе си. С всяка изминала секунда се потапях все по-дълбоко и по-дълбоко в миналото. Величествените колони, издигащи се към високия свод, ми изглеждаха като липите от парка в ххх, където прекарах първите няколко години от живота си. Нищо странно — в онези далечни дни дърветата бяха толкова високи спрямо мен, колкото колоните сега. Статуите на светците, които ме наблюдаваха от нишите в стените, бяха с лицата на възрастните от моето детство. Някои бяха строги, други добродушни, но чувствах, че всички те ме обичат еднакво силно, макар и да знаеха абсолютно всичко за мен. Пътеката направи завой и аз тръгнах — всъщност запълзях — в друга посока; сега вече си спомнях юношеството. Каменният лодкар, украсяващ катедрата за проповед, изведнъж оживя и заплува по вълните на паметта ми и, превръщайки се в единствения приятел от моята кратка пролет. Той изглеждаше точно както на езерото в ххх, където се кълняхме един друг във вечна любов. Нов завой — и грехът го увлече в небитието. Вече не го познавах и не исках да го зная. Още един завой и дойде ред на Зрелостта. Чорапите ми се протриха до скъсване, коленете ми се разраниха, но аз не чувствах болка — по бузите ми се стичаха сълзи на разкаяние и надежда. И тогава Господ ми изпрати вест, наистина! Случи се малко чудо — не знам как, но в моята слепота го разбрах едва после, когато се върнах в килията си. Искам да кажа — в стаята си. Както и да се въртях в лабиринта, накъдето и да тръгнех в него, винаги виждах разпятието, върху което, през витража, падаше слънчев лъч, обливайки го с рубинена, изумрудена, сапфирена светлина! И от това неземно сияние ми ставаше така светло, хубаво и спокойно на душата, че ми се искаше да плача и да пея, да плача и да пея…

	__Nutscracker__
	И?

	__UGLI 666__
	Да плача и да пея.

	__Nutscracker__
	И това е всичко?

	__UGLI 666__
	В общи линии, да. Когато изминах целия лабиринт, канониците вече ги нямаше. Излязох от катедралата и се озовах в стаята си.

	__Nutscracker__
	А сега можеш ли да се върнеш в катедралата?

	__UGLI 666__
	Вратата вече е затворена.

	__Nutscracker__
	Кога успяха да я затворят?

	__UGLI 666__
	Не знам.

	__Nutscracker__
	Сигурна ли си, че всичко това не ти се е присънило, както на Ариадна?

	__UGLI 666__
	Сигурна съм. Каноникът ми даде броеница, която в момента е в ръката ми. Отивам да си почина.

	__Monstradamus__
	Почини си, Угли, почини си. След такива преживявания ще ти дойде добре.

	__Nutscracker__
	Интересна кръстословица. Но как от мистична гледна точка може да се обясни, че в самия център на лабиринта на живота се намира буквата „S“?

	__Monstradamus__
	За останалите сигурно е загадка, Лешникотрошачка, но на теб би трябвало да ти е ясно.

	__Nutscracker__
	И защо?

	__Monstradamus__
	В средата на името си имаш същата буква. А сега, впрочем, стана още по-хубаво.

	__Nutscracker__
	Какво? А, това ли. Модераторите пак се шегуват. Ако имаш предвид това, то за моята работа ми плащат обидно малко.

	__Romeo-y-Cohiba__
	Изолда, върна ли се?

	__Monstradamus__
	Здравей, Ромео.

	__Romeo-y-Cohiba__
	Ти да не си Изолда?

	__Nutscracker__
	Кохиба днес не е в настроение.

	__Monstradamus__
	Хареса ми тази фраза — „С всяка изминала секунда се потапях все по-дълбоко и по-дълбоко в миналото.“

	__Nutscracker__
	Да, и на мен ми направи впечатление.

	__Monstradamus__
	Чиста поезия. С всеки изминал ден ние навлизаме все по-дълбоко в миналото. Изчезваме в него, както гмуркач под водата в забавен каданс. Каква е разликата между старец и юноша, ако ги поставиш един до друг?

	__Nutscracker__
	В това, че единият е старец, а другият — юноша.

	__Monstradamus__
	Да. Но какво означава това? Означава, че от стареца в нашето измерение е останало само съвсем малко парченце — почти целият се е потопил в Лета. А юношата все още е цял — той само се е докоснал до повърхността й. Не е ли така?

	__Nutscracker__
	Не знам. Живеем в такова време, че по всяко време и двамата могат да се гмурнат заедно. А размерът на парчетата зависи не толкова от възрастта, колкото от мощността на заряда.

	__Monstradamus__
	И това е вярно.

	__Nutscracker__
	Що се отнася до фразата, която ти харесва, според мен Угли имаше предвид шлема на ужаса. Бъдещето произлиза от миналото, затова колкото по-далеч отиваме в бъдещето, толкова повече минало ни е необходимо за изработването му. Така да се каже, колкото по-близо са звездите, толкова по-дълбока е дупката.

	__Romeo-y-Cohiba__
	Изолда, тук ли си? Изолда!

	__Nutscracker__
	А за да е пълна картинката, може да се каже, че балончетата минало се пукат в шлема, който изпълнява „лепкави очи“ заедно със „слънчева целувка“.

	__UGLI 666__
	Моля?

	__Monstradamus__
	Угли, ти още ли си тук? Не му обръщай внимание, той се шегува.

	__UGLI 666__
	Напразно ви разказах всичко това.

	__Monstradamus__
	Угли, не се сърди!

	__UGLI 666__
	Повече нищо няма да разказвам.

	__Monstradamus__
	Лешникотрошачка, извини се!

	__Nutscracker__
	За какво?

	__Monstradamus__
	Моля те да се извиниш!

	__Nutscracker__
	Добре де. Извинявай, Угли!

	__UGLI 666__
	Господ ще ти прости.

	__IsoldA__
	Ромео, къде си? Върнах се.

	__Romeo-y-Cohiba__
	Бях почнал вече да се притеснявам. Разказвай.

	__IsoldA__
	Първо ти.

	__Romeo-y-Cohiba__
	Добре. Щях да стигна до павилиона бързо, защото предишния път си бях отбелязал накъде да свърна на всяко разклонение. Но по пътя имах зловеща среща.

	__IsoldA__
	И ти ли?

	__Romeo-y-Cohiba__
	Какво стана? Ти добре ли си?

	__IsoldA__
	Да, всичко е наред. Продължавай!

	__Romeo-y-Cohiba__
	Когато подминах пейката, от която се вижда покривът и фонтанът, изведнъж усетих движение зад себе си. Обърнах се и видях нещо напълно невероятно. Представи си дълъг тесен коридор между храстите. И по него на ролери към мен идваше… Не знам, човек ли бе, или не. Бе огромен на ръст, със сомбреро и хокейна вратарска маска от бяла пластмаса. Следваха го двама дребосъци, също на ролери, които почти не се виждаха, защото онзи изпълваше целия проход. Бе облечен във вратарски хокеен екип: огромна синя фланелка с номер „35“ и надпис „CHICAGO BULLS“. Тоест, така ми се стори в началото. Когато се приближи по-близо, се оказа, че номерът всъщност е абсурден: „-3.5%“, а „BULLS“ е „BEARS“. Просто процентът с минуса и част от буквите бях в един цвят с фланелката и отдалеч не ги бях различил. В ръцете си държеше двоен стик.

	__IsoldA__
	Как така?

	__Romeo-y-Cohiba__
	Нали си виждала вратарски стик? Представи си го с два края, обърнати в противоположни посоки. С такъв стик, разбира се, не може да се играе.

	__IsoldA__
	И какво стана, когато стигна до теб?

	__Romeo-y-Cohiba__
	Не стигна. Когато до мен му оставаха не повече от десет фута, той зави и се скри в страничен проход. След него изчезнаха и двамата, които го следваха.

	__IsoldA__
	А кои бяха зад него?

	__Romeo-y-Cohiba__
	Две джуджета, също на ролери и със сомбреро. Не успях да видя лицата им, защото бяха навели глави, за да не отвее вятърът шапките им. Държаха края на фланелката му като придворни дами.

	__IsoldA__
	И това ли беше всичко?

	__Romeo-y-Cohiba__
	За щастие, да. А ти кого срещна?

	__IsoldA__
	Стана на ъгъла на една от алеите. Зад гърба си чух странен звън. Когато се обърнах, видях на не повече от двадесет метра от мен човек с гигантски ръст, който стоеше до фонтана. Бе целият в черно и златно като аристократ от галантната епоха и закриваше лицето си с маска, изобразяваща златно слънце, която държеше на пръчка в ръка. До него стояха две джуджета, облечени в ален бархет и държаха старинни тумбести китари. Джуджетата изсвириха няколко нежни акорда, после гигантът леко наклони маската си, а слънцето така ослепително засия, че трябваше да замижа. Когато отворих очи, при фонтана нямаше никого. Дори нямах време да се уплаша и реших, че съм имала халюцинации след всичко, на което се наслушах. Сега не зная какво да мисля. Хайде, продължи ти.

	__Romeo-y-Cohiba__
	Помислих си, че ако гигантът искаше да ме убие, отдавна щеше да го е направил. Затова продължих нататък, все едно нищо не се е случило. По пътя не срещнах никого друг. Вратата на павилиона се оказа отворена. От нея започваше виещ се коридор. Естествено не беше осветен. Подът скърцаше ужасно, като че ли под всяка дъска имаше по три мишки. Изобщо — доста зловещо. На стените имаше врати. Зад тях — други. Тръгнах напосоки през тази спарена, скърцаща тъма и веднага загубих ориентация. Обхвана ме апатия. Прииска ми се да легна на пода, да затворя очи и да забравя за всичко. Вероятно така и щях да направя, но ненадейно една от вратите ме изведе в голяма светла стая. Тя бе празна и прашна, без прозорци. Решетка от дебели метални пръти, които биха удържали и слон, разделяше стаята на две. Мебели нямаше, ако не броим няколкото картини обърнати с изображението към стената — помислих си, сигурно за да не се прашат. Просто и остроумно, така няма нужда от стъкла. На вратата, която се затвори зад гърба ми, висеше табелка с надпис: „Пазете тишина!“. От другата страна на решетката бе нарисувана фреска с най-красивото момиче, което някога съм виждал. На цялата стена.

	__IsoldA__
	Момичето ли бе на цялата стена?

	__Romeo-y-Cohiba__
	Не, фреската. Градина изпълнена с необикновени растения и птици. Момичето бе в самия център, в естествен ръст. Абсолютно гола, но това много й отиваше. Зелените й като дълга трева коси, се развяваха от нарисувания вятър. И ресниците й бяха зелени. Лежеше в черупката на перлена мида, едва прикривайки долната част на загорелия си корем с букет цветя. Обаче имаше нещо странно — горният край на раковината, над главата й, бе покрит с приличащи на рога израстъци. На тях имаше закрепени черни гумени дръжки. Израстъците бяха нарисувани, но дръжките бяха истински, като в автобус. Опипах ги и се уверих, че за тях наистина можеш да се държиш Но така и не разбрах защо.

	__IsoldA__
	Как успя да ги достигнеш? Нали каза, че между вратата и фреската има решетка.

	__Romeo-y-Cohiba__
	Точно така, но без усилие се проврях между прътите. Явно решетката не беше предназначена да спира хора.

	__IsoldA__
	Опиши момичето.

	__Romeo-y-Cohiba__
	Беше може би на осемнадесет години, но изглеждаше на не повече от четиринадесет. Позата й, бих казал, бе безсрамна, но напълно естествена. Искам да кажа, че позата й би била много безсрамна, ако лежеше така, знаейки, че я гледат. Но ако си лежи така вкъщи, особено ако е горещо, не би имало нищо безсрамно, разбира се. От друга страна, тя гледаше право в зрителя, тоест, в случая в мен. Някак насмешливо примижала, все едно, че добре ме вижда и се усмихва. А очите й бяха зелени, зелени. Така и не бе ясно какво е искал да каже художникът. Или бе заела тази поза, знаейки, че я гледат, и следователно позата е съвършено безсрамна, в което не ми се искаше да повярвам. Или пък бе полегнала така, мислейки, че наоколо няма никого, а се усмихва на зрителя просто по инерция, виждайки го в последния момент. Ако е така, художникът е бил гениален, защото бе уловил мига, в който мозъкът вече е подал командата да извика, но тя още не е достигнала до мускулите на гърлото. В такъв случай аз бях безсрамникът, доколкото продължавах да я гледам и то толкова настойчиво, че се почувствах доста възбуден. Накратко — истинско изкуство. Съвършено загадъчен шедьовър. Така и не успях да го огледам подробно, защото изведнъж букетът, с който тя прикриваше долната част на корема си, трепна и се раздвижи надолу. А тя прикриваше не просто долната част на корема си, а най-долната, тоест тази, от която по-надолу няма, а има само нагоре…

	__IsoldA__
	Разбрах, Ромео, разбрах.

	__Romeo-y-Cohiba__
	Очевидно в стената бе скрит някакъв механизъм. Ръката, която държеше букета, започна да се сгъва в лакътя като стрелка на часовник. Но така и не успях да видя какво има зад букета, защото светлината започна да отслабва и скоро стана съвсем тъмно. Приближих се до стената и започнах да я опипвам с ръце. На мястото на букета се бе появило доста голямо отверстие. Внимателно пъхнах ръката си вътре и изведнъж се натъкнах на нещо меко, живо, което рязко се отдръпна при допира. Стори ми се, че също бе ръка. Извиках от изненада и в този момент от покрива започна да пръска нещо лютиво, като сълзотворен газ. Отскочих назад. Появи се светлина. Когато стана достатъчно светло, букетът вече се бе върнал на мястото си. Страшно ми лютеше на очите и побягнах от залата като от газова камера.

	__IsoldA__
	Сега болят ли те очите?

	__Romeo-y-Cohiba__
	Вече не.

	__IsoldA__
	Ясно.

	__Romeo-y-Cohiba__
	Кое е ясно, Изолда?

	__IsoldA__
	Струва ми се, че и аз попаднах на този развлекателен център, но от другата страна. Когато гигантът с маската-слънце изчезна, отправих се към павилиона. Вратата бе затворена. Прозорците също. Счупих стъклото, завъртях дръжката и отворих прозореца. Още след първата врата започваше тъмен коридор-лабиринт като този, за който ти разказа. Той ме отведе също като теб в осветена стая без прозорци. Вместо картини в нея имаше няколко огледала, боядисани с бяла боя. По средата на стаята стоеше огромна стоманена халка, висока чак до тавана. По окръжността й бе закрепена найлонова мрежа. Част от нея висеше от халката и се разстилаше на пода като голяма рибарска мрежа. На вратата имаше, също като при теб, табелка, която указваше да се пази тишина. На стената зад халката имаше стенопис. Но той много се различаваше от твоя. Изобразяваше нещо като панорама на Гранд Каньон. Далеч долу, през мъглата се виждаше пустиня. На самия край на червена скала, точно пред зрителя, стоеше автомобил, около който се стелеше облак прах. Изглеждаше, сякаш колата е спряла след рязък завой в последния момент, с увиснали над пропастта колела. Бе джип Ролс Ройс, гледан точно в профил, като на рекламна снимка.

	__Romeo-y-Cohiba__
	Сигурна ли си, че беше Ролс Ройс?

	__IsoldA__
	Сигурна съм. Имаше буквите „RR“, а върху радиатора — Крилатата дама, точно както трябва да бъде.

	__Romeo-y-Cohiba__
	Тогава не е било джип. Ролс Ройс не правят джипове.

	__IsoldA__
	Ромео, все пак мога да различа един 4×4 от пръста си. Даже видях името на модела, нещо като „Full Drive Shadow“. Естествено, става въпрос за въображение на художника, но толкова убедително, че от пръв поглед става ясно: ако Ролс Ройс някога решат да пуснат 4×4, ще им се наложи да направят автомобила, който бе нарисуван там, защото по силата на обстоятелствата не им остава нищо друго. Джипът бе целият от злато и стомана, като скъп часовник. Да кажа, че изглеждаше внушително, е все едно да не кажа нищо. Ако най-скъпото в света диамантено колие можеше да има дете от космическа совалка, то със съзряването си щеше да изглежда така. Пред джипа имаше подиум със стълбички. Имам предвид не нарисуван подиум, а истински, от дъски, направо на пода на стаята. Стъклата на джипа също бяха истински, тъмни до черно, а на покрива му имаше ски и сърф.

	__Romeo-y-Cohiba__
	Истински?

	__IsoldA__
	Ските и дъската бяха нарисувани. Но релсата, на която бяха закрепени, тоест, на която бе нарисувано, че са закрепени, си беше истинска, от стомана и злато.

	__Romeo-y-Cohiba__
	Каква релса?

	__IsoldA__
	Не знам как се казва: онова нещо на покрива, на което слагат багаж.

	__Romeo-y-Cohiba__
	Опита ли се да отвориш някоя от вратите?

	__IsoldA__
	Точно това ти обяснявам, врати нямаше, само дръжки. Така и не успях дори да докосна някоя от тях. Едва направих няколко крачки към джипа и едно от стъклата започна бавно да се спуска. Очевидно се задейства някакъв механизъм. Много ми се искаше да разбера какво има зад стъклото, но светлината започна да помръква и след няколко секунди стана съвсем тъмно. Както при теб. Качих се на подиума и опипах стената, където бе прозорецът на джипа. Сега там имаше дупка. Прокарах ръка по края й. При опипване наистина приличаше на автомобилен прозорец. Но стъклото не бе спуснато изцяло и нямаше достатъчно място да се мине през стената. От прозореца подухваше, сякаш вътре работеше климатик. Стори ми се, че вътре проблясва някаква светлинка. Наведох се да надникна, но когато лицето ми приближи отвора, нещо се блъсна в бузата ми и се разнесе ужасен вик. Отскочих, загубих равновесие и паднах от подиума на пода. Светлината отново се запали — отначало бледа, а след това все по-ярка, като в киносалон след прожекция. Когато стана наистина светло, прозорецът на джипа вече бе затворен, излязох от коридора на въздух и тръгнах назад. Първоначално треперех, но по пътя дойдох на себе си. Сега даже ми е смешно, като си спомня.

	__Romeo-y-Cohiba__
	Едно ми е ясно: който върви леко, стига далеч.

	__IsoldA__
	Да. Особено с твоя RR 4 х 4.

	__Romeo-y-Cohiba__
	По-скоро е твой.

	__IsoldA__
	Защо?

	__Romeo-y-Cohiba__
	Нали е от твоята страна.

	__IsoldA__
	Но в него си ти, значи е твой.

	__Romeo-y-Cohiba__
	Как може да е мой, като дори не го виждам?

	__IsoldA__
	А как може да е мой, като дори не мога да вляза в него. Едва има място да провра глава.

	__Romeo-y-Cohiba__
	Добре, да речем, че е наш. Така със сигурност, че няма да сгрешим.

	__IsoldA__
	Съгласна съм.

	__Romeo-y-Cohiba__
	Изолда. Ще ти кажа нещо. Може да ти прозвучи глупаво, но те моля да ме изслушаш. За каквото и да мисля, постоянно се връщам към теб. Все едно, че мислите, които не са свързани с теб, са като тежко гюле — щом умът ми се захване с тях, дейността му става изтощителна. За сметка на това, всичко свързано с теб, изглежда леко и радостно, като балончета шампанско. За това ми се иска да мисля, да мисля и да мисля.

	__IsoldA__
	Това наистина прозвуча глупаво, Ромео. Но и аз мога да кажа същото за теб.

	__Romeo-y-Cohiba__
	А защо отново да не се срещнем на същото място? Да кажем утре през деня. Спокойно, без много вълнение. И без шум.

	__IsoldA__
	А ако ни наблюдават? Имам предвид там, вътре.

	__Romeo-y-Cohiba__
	Нали светлината угасва, когато прозорецът се отваря.

	__IsoldA__
	Не си ли чувал за инфрачервени камери? Служат не само за наблюдение, но могат и цял филм да заснемат в тъмното.

	__Romeo-y-Cohiba__
	И на кого ще го покажат?

	__IsoldA__
	На жена ти, например. Или на Ариадна в съня й.

	__Romeo-y-Cohiba__
	Не съм женен. А колкото до сънищата на Ариадна — изобщо не ми пука. Ако почнем да се занимаваме с разни шпиони, скоро на света няма да остане никой друг, освен тях.

	__IsoldA__
	Така е. Единственият начин да останем сами е да се държим все едно, че вече сме сами.

	__Romeo-y-Cohiba__
	Значи, ще се срещнем?

	__IsoldA__
	Утре в три, Ромео. I date your car.

	__Romeo-y-Cohiba__
	Our car. Моя зеленоока Лолита. Мона Лита.

	__IsoldA__
	А сега да спим, Кохиба. Довиждане.

	__Nutscracker__
	Довиждане, довиждане! Монстър, тук ли си?

	__Monstradamus__
	Тук съм, къде да бъда?

	__Nutscracker__
	Как ти се струва?

	__Monstradamus__
	Домакинът ни сигурно се просълзи от умиление. Истинска вечеринка на древногръцката мисъл. Апориите на Зенон. Ахил не може да пътува в хубава кола. Защото, когато е в нея, не я вижда. Виждат я минувачите, следователно те пътуват в нея. Ахил само си мисли, че се движи с нея, а всъщност тя се движи с него.

	__Nutscracker__
	Аз им завиждам А ти?

	__Monstradamus__
	Не особено. Не харесвам джипове, в тях седиш твърде високо над пътя. Пък и Ролс Ройс 4×4 — това е прекалено. Кохиба трябва да има Алфа-Ромео.

	__Nutscracker__
	Не за коли говоря Алфа-Ромео, Бета-Ромео — за мен това е като подреждане на самците в стадо шимпанзета. За чувства говоря.

	__Monstradamus__
	Но и ти имаш чувства. При тях любов, при теб — завист. Както ни учи другарката Ариадна, това просто са различни състояния, които миналото приема в шлема на ужаса.

	__Nutscracker__
	При тази оптимистична бележка…

	__Monstradamus__
	Да, да. Лека нощ!


>	:-))))

	__Organizm (-:__
	Кой иска да си поговорим?

	__Ariadna__
	Аз.

	__Nutscracker__
	И аз.

	__Monstradamus__
	И аз също.

	__Organizm (-:__
	Интересна група. Монстрадамус, Ариадна, аз и Лешникотрошачка. Забелязахте ли, че и четиримата имаме нещо общо?

	__Nutscracker__
	Трудно би било да не забележим. Всички ние ползваме тоалетна хартия със звездичка.

	__Monstradamus__
	Освен това страстно обичаме живота.

	__Organizm (-:__
	И не само това.

	__Nutscracker__
	И напоследък ни хранят с боклуци. Всички ли вчера получихте развалена лазаня? А как ви се стори днешният кървав вегетариански бифтек?

	__Organizm (-:__
	Не става въпрос за това.

	__Monstradamus__
	Знам за какво говори. Никой от нас не е разказвал за своя лабиринт.

	__Ariadna__
	Така ли? Просто никой не ме е питал.

	__Nutscracker__
	Готова ли си да ни разкажеш?

	__Ariadna__
	Разбира се.

	__Nutscracker__
	И какво има зад твоята врата?

	__Ariadna__
	Спалня.

	__Nutscracker__
	Просто спалня?

	__Ariadna__
	Не просто спалня. Ако някога сте разлиствали модни списания с разни шикозни интериори, може би сте виждали нещо подобно. Огромна стая, в която леглото заема поне половината. Дори не мога да ви разкажа за дюшека. Пак ще трябва да пиша поезия. Легнеш ли, имаш чувството, че си скочил с парашут и се носиш във въздуха. Възглавниците, одеялата, чаршафите — всичко е най-доброто, което може да съществува. Има и климатик с най-различни режими. Можеш така да го нагласиш, че да подухва свеж бриз, все едно от морето. На прозореца има плътни завеси, които…

	__Nutscracker__
	Имаш прозорец? Накъде гледа?

	__Ariadna__
	Не знам. Някаква градина, клони на дървета. Друго нищо не се вижда.

	__Nutscracker__
	Опита ли да го отвориш?

	__Ariadna__
	Не се отваря. Какво друго? Над леглото има изящен аплик, а в ъгъла — нощна лампа. Има и мини-бар, но в него няма напитки, а опаковки със сънотворни. Бяха страшно много, красиви, разноцветни, а във всяка имаше описание колко таблетки могат да се пият наведнъж, кои могат да се вземат с други, кои не бива и т.н. Но аз нямам нужда от сънотворни. Достатъчно е да легна на леглото и край. Излитам.

	__Nutscracker__
	И нищо друго?

	__Ariadna__
	Когато изляза от спалнята за повече време, да кажем за час-два, някой сменя чаршафите и оправя леглото. Но нито веднъж не срещнах някого. А други врати в спалнята няма, входът е само един.

	__Nutscracker__
	Как си го обясняваш?

	__Ariadna__
	Никак Така ми е по-спокойно.

	__Nutscracker__
	С такъв лабиринт можеш да получиш рани от залежаване.

	__Ariadna__
	Не си разбрал какво казах, Лешникотрошачка. Дюшекът е такъв, че изобщо не се усеща. Какви рани? На него ангел би могъл да спи, без крилете му да пострадат.
	__Monstradamus__
	Интересно тема: как спят ангелите?

	__Ariadna__
	Сигурно като прилепи, увиснали на коралов прът. А алпинистките им обувки са със специални златни шипове.

	__Monstradamus__
	Възможно. Само че те висят с главата нагоре, защото ги привлича не земята, а Господ със своята любов. Както каза Угли. Нали ангелите са нематериални.

	__Organizm (-:__
	Как тогава са влизали при земните дъщери?

	__Nutscracker__
	Вероятно Угли знае. Или би могла да уточни с приятелите си, Угли, тук ли си?

	__Monstradamus__
	Понеже говорим за уточнение с приятелите — Ариадна, ти каза, че можем да задаваме въпроси за шлема на ужаса, в случай, че отново видиш насън нашите управители.

	__Ariadna__
	Разбира се.

	__Monstradamus__
	Имам три въпроса. Първо — ще ми се все пак да разбера как от нищото може да се създаде всичко останало? Второ — как шлемът на ужаса може да се намира в собствените си елементи и това означава ли, че в единия шлем съществува друг, в другия — трети, и така до безкрай в двете посоки? И последен въпрос — как точно работи лабиринт-сепараторът?

	__Ariadna__
	Добре, ще попитам.

	__Nutscracker__
	Попитай също и за опашката на тила. За нея не знаем нищо.

	__Organizm (-:__
	И аз имам въпрос: защо шлемът на ужаса се казва така?

	__Ariadna__
	Добре. Отивам.

	__Monstradamus__
	Толкова бързо?

	__Ariadna__
	Иначе ще забравя въпросите.

	__Nutscracker__
	Тръгвай тогава. Ние ще продължим. Та какво казваше за твоя лабиринт, Монстър?

	__Monstradamus__
	Кога?

	__Nutscracker__
	Когато Угли разказваше за катедралата. Бяха й показали нещо като мишени и бяха обяснили, че това е най-мистичният лабиринт от всички. А ти каза, че най-мистичен е твоят. Искам да знам за какво става дума.

	__Monstradamus__
	Предпочитам да върна думите си назад. Най-мистичният е на Сартрик. Сартрик, тук ли си?

	__Nutscracker__
	Той предупреди, че няма да е на линия.

	__Monstradamus__
	Тогава разкажи ни за твоя. Или пък Организъм да ни разкаже какво има при него.

	__Organizm (-:__
	Нищо интересно. Скрийнсейвър.

	__Monstradamus__
	Какво?

	__Organizm (-:__
	В Windows има скрийнсейвър, наречен „maze“*. Е, това са ми и построили. Само че не от пиксели, а от дъски. Ако паметта не ме лъже, това е единственият случай, когато от софт се прави хард.
	[* Лабиринт (англ.). — Б. ред.]

	__Monstradamus__
	Някой разбра ли нещо?

	__Nutscracker__
	Знам какво има предвид. Това е една програма.

	__Monstradamus__
	Изключва екрана ли?

	__Nutscracker__
	Напротив, включва го на пълна мощност.

	__Monstradamus__
	Защо тогава се казва скрийнсейвър? Какво спасява?

	__Nutscracker__
	Нека Угли попита канониците. Те знаят всичко за спасението.

	__UGLI 666__
	Ако това е оскърбление към Спасителя, той ще ти прости, грешен глупако. Но не бих те посъветвала да засягаш Светия Дух.

	__Nutscracker__
	А, върна се. Подозирам, че твоят спасител е и създател, по съвместителство?

	__UGLI 666__
	Точно така.

	__Nutscracker__
	Знаеш ли на кого ми напомня? На злобен магьосник, на когото му се е приискало да измъчва котенца. Намира някое по-тъмно мазе, прави коте от кал, съживява го и — буф — главата в стената. И така всеки почивен ден, по сто парчета! И за да не се чува мяукане от мазето, магьосникът учи котетата да мислят стоически — от пръст съм създаден и на пръст ще стана. И ги принуждава да му отправят молитви няколкото секунди, които съществуват.

	__Monstradamus__
	Дявол знае какво има в главата ти, Лешникотрошачка.

	__UGLI 666__
	Именно — дяволът. Това вече е оскърбление към Светия Дух, пази се, Лешникотрошачка! Господ не ни принуждава да му се молим. Ние сами избираме пътя си, защото той ни е сътворил със свободна воля.

	__Nutscracker__
	Не ме разсмивай, Угли. Свободна воля. Животът е като падане от покрив. Можеш ли да спреш? Не. Можеш ли да се върнеш обратно? Не. Можеш ли да полетиш настрани? Само в реклама за парашутни гащи. Свободата на волята е в това, че имаш избор — да пръднеш в полет или да изтраеш до земята. За това и спорят всички философи.

	__UGLI 666__
	Усеща се, Лешникотрошачка, че какъвто и да е разговорът, най-много ти се иска да пърдиш. Трябва да призная, понякога ти се удава.

	__Monstradamus__
	Като някакви деца сте. Стига толкова. Та какъв е този скрийнсейвър, Организъм?

	__Organizm (-:__
	Това е стандартна програма. Ако няколко минути не докосваш клавиатурата, на екрана се появява лабиринт със стени от червени тухли, по който се движи камера. В него има всякакви изненади — например камъни, които преобръщат всичко с главата надолу, щом се натъкнеш на тях. Таванът става под, подът — таван, а камерата завива в различни посоки на всяко разклонение. В лабиринта има и един голям плъх. Аз например имам цели два такива скрийнсейвъра. Единият се появява на екрана, когато задълго забравя за вас. Другият, зад вратата, е точно негово копие от шперплат и дъски. В него даже има плъх — някакво килимче с пришити плюшена муцуна и лапи. Понякога плъхът лежи в прохода. Понякога е залепнал за тавана. Има и камъни-обръщачи — като блокчета от сива пластмаса. Само че нищо не обръщат. Ако докоснеш такъв камък, лабиринтът запецва.

	__Nutscracker__
	Как така запецва?

	__Organizm (-:__
	Аз така му казвам. Ето какво става: светлината угасва и над камъка-обръщач светва надпис „This program has performed an illegal operation and will be shut down. If the problem persists, contact the program vendor.“

	__Nutscracker__
	И после?

	__Organizm (-:__
	Налага се да се прибирам на тъмно. А това е доста неприятно, защото някакви гласове започват ме тормозят психически.

	__Nutscracker__
	Какви гласове?

	__Organizm (-:__
	Различни. Тихи, силни. Мъжки, женски, може и детски. Понякога далечни, понякога близки.

	__Nutscracker__
	И какво казват тези гласове?

	__Organizm (-:__
	Едно и също: "I’m the vendor, I’m the vendor. What will you do? What can you do?"


	__Nutscracker__
	Да, добре си се насадил. Значи Bull Gates не се свързва?

	__Organizm (-:__
	Не.

	__Nutscracker__
	А може той да опитва, но ти не разбираш. Може Минотавъра да е онзи пукнал плъх на тавана.

	__Organizm (-:__
	Може и така да е. С две думи, ако не докосваш камъните и не правиш още някои други неща, можеш спокойно да си ходиш из целия лабиринт. И тогава доста бързо разбираш, че всъщност не е никакъв лабиринт, а голямо бетонно мазе с шперплатови прегради.

	__Nutscracker__
	Опитвал ли си да счупиш някоя преграда?

	__Organizm (-:__
	Само да ги докоснеш и всичко веднага запецва. После трябва да се измъкваш в тъмното, слушайки гласовете. По-добре нищо да не се пипа.

	__Nutscracker__
	А успя ли да стигнеш до центъра?

	__Organizm (-:__
	Да.

	__Nutscracker__
	И какво има там?

	__Organizm (-:__
	Малка стаичка с надпис „Open GL“ на стената. В истинския скрийнсейвър има същите думи, но там висят във въздуха. Тук са намацани с маслени бои на шперплата. Всъщност какво означават?

	__Nutscracker__
	Монстър, знаеш ли?

	__Monstradamus__
	„Open General License“. А може и „Open Great Labyrinth“.

	__Nutscracker__
	И в централната стаичка има само този надпис, така ли, Организъм?

	__Organizm (-:__
	Има и стол, а пред него — огледало.

	__Nutscracker__
	Знам. Огледалото на Тарковски.

	__Organizm (-:__
	Останах там много дълго. Имах чувството, че аха и ще разбера най-важното. Но така и нищо не разбрах.

	__Monstradamus__
	Винаги така се получава.

	__Organizm (-:__
	Какво имаш предвид? Когато седиш дълго на стол пред огледало ли?

	__Monstradamus__
	Получава се винаги, когато имаш усещането, че аха ще разбереш нещо важно. То е като свистенето на куршум или грохота на самолет. Ако ги чуваш, значи, прелитат наблизо.

	__Nutscracker__
	Организъм, а как определи, че центърът на лабиринта е там, където са столът и огледалото?

	__Organizm (-:__
	По самите стол и огледало. Защо иначе са поставени там?

	__Monstradamus__
	Очевидно.

	__Nutscracker__
	А какво има при теб, Монстър? Умирам от любопитство.

	__Monstradamus__
	Нали се разбрахме. Първо ти.

	__Nutscracker__
	Добре. Разказвам. При мен има нещо като телевизионна монтажна апаратна. Професионална апаратура — магнетофон бетакам, специален монитор, всякакви мишпултове, чието предназначение не ми е съвсем ясно. Всичко необходимо. На стената виси странен плакат. На него е изобразено куче в празна бяла стая. На преградата срещу него има нещо като разпределително табло с няколко лампички. Две от тях светят — червена отляво, синя отдясно. Под лампичките има звънец, около който са нарисувани звукови вълни — очевидно звъни. В главата на кучето е имплантиран електрод, който чрез кабел е свързан с разпределителното табло. А от корема му — от разрез, облепен с левкопласт — се спуска гумена тръбичка, която влиза в поставена на пода колба. От тръбичката капе стомашен сок. Дясната лапа на кучето е вдигната, езикът му е навън, ушите са изправени, очите — пълни с любов. Отдолу има текст „Дай лапа, братле!“. Щом го видях, замръзнах. Откъде, помислих си, модераторите са разбрали? Но после си спомних, че самият аз ви разказвах за „Кучето на Павлов“. Под плаката има сейф, пълен с видеокасети бетакам, със записи на предаването „The Hornists of Plentitude“ — това е популярно, доста претенциозно международно предаване. Има много интересна заставка — земно кълбо между два ловджийски рога. На касетите показват горе-долу едно и също: телевизионното представяне на дадено лице, което се предлага за ролята на Тезей. Най-често кандидатът е мъж на средна възраст, с приветливо излъчване и добра дикция. Седи на фона на някаква емблема, а пред него има дузина микрофони. Обещава да се справи с Минотавъра и да изведе всички от лабиринта. Преди това, разбира се, излага своето виждане за лабиринта и кой е Минотавъра.

	__Monstradamus__
	И какви версии излагат?

	__Nutscracker__
	Всякакви.

	__Monstradamus__
	Може ли да дадеш някакъв пример?

	__Nutscracker__
	Например последният епизод. Кандидатът бе висок мъж с побелели коси. Професор по история, с благородна осанка и стилно облечен. И емблемата бе много красива, нещо като рицарски герб: череп на бик в мрежа върху фон на райета. Той каза, че лабиринтът символизира мозъка. Отвореният мозък и класическият лабиринт много си приличат. Минотавъра е животинската част на ума, а Тезей — човешката. Животинската част, разбира се, е по-силна, но в края на краищата побеждава човешката и в това е смисълът на еволюцията и историята. В самия център на лабиринта е разположен кръст, който символизира пресечната точка на животинското и човешкото начало. Именно там се намира проходът на посвещението, където Тезей среща и побеждава врага си. Единствено в себе си можеш да победиш Минотавъра, каза той. Ние сме длъжни безжалостно да удушим гадината и тогава с пълно морално право можем да преименуваме Шлема на ужаса в Шлем на цивилизацията и прогреса.

	__Monstradamus__
	А какво е решението му?

	__Nutscracker__
	В лабиринта трябва да се завива два пъти надясно и един път наляво, после пак два пъти надясно и един път наляво и така до самия край.

	__Monstradamus__
	Можеш ли да ни разкажеш за някой друг?

	__Nutscracker__
	В предпоследния епизод. Французин. Той определено бе най-умен от всички, пък и изглеждаше много живописно — протрита китайска куртка, гъста грива и лула в устата. Емблемата му представляваше червено-бяло шахматно поле, където на белите квадрати имаше пеперуди, а на червените — букви от различни азбуки. Първоначално няколко минути просто гледаше в камерата, после разроши коса и заяви, че започва с нещо банално. Основната заслуга на съвременната френска философия е, каза той, че за първи път е успяла да обедини без противоречия либералните ценности и революционната романтика в рамките на едно-единствено сексуално възбудено съзнание. След това поне минута се пулеше от екрана, после вдигна палец и шепнешком поясни, че това изявление, въпреки кристалната му яснота, само по себе си е лабиринт, защото такъв възниква винаги, когато говориш със себе си или с някой друг и всеки от нас през това време се превръща или в Минотавър, или в негова жертва. Срещу това нищо не можем да направим. Но, продължи той, макар и да не можем нищо да направим, можем да направим нещо друго. В частност, бихме могли да въведем понятие по-широко от лабиринт — дискурс.

	__Monstradamus__
	Майчице! Когато чуя "дискурс", вадя своя симулакър.

	__Nutscracker__
	Дискурс, каза косматият, е мястото, където се раждат думите и понятията, лабиринтите и Минотаврите, Тезеевците и Ариадните. Дори самият дискурс се ражда не някъде другаде, а именно в дискурса. Но парадоксът е в това, че макар и цялата природа да се проявява в него, той самият не се среща в природата и е разработен съвсем наскоро. Друго трагично неблагозвучие е, че макар и всичко да се ражда в дискурса, самият той, без държавни или частни дотации, трае не повече от три дни и угасва завинаги. Затова обществото не може да има по-актуална задача от това да дотира дискурса.

	__Monstradamus__
	За дискурса е ясно, а какво каза за лабиринта?

	__Nutscracker__
	Много набързо претупа лабиринта и затова не успях да запомня всичко. В общи линии, лабиринт възниква тогава, когато трябва да се вземе решение при наличие на няколко варианта за избор и представлява набор от възможни наши предпочитания обусловени от природата на езика, структурата на момента и особеностите на спонсора. Останалото почти не разбрах, помня само, че в един момент запя Интернационала силно и заплашително, но само след минута мина на "Нарру birthday to you".

	__Monstradamus__
	Това се нарича множественост на дискурса. Помня от университета. А какво каза за Минотавъра?

	__Nutscracker__
	Минотавъра, това си ти.

	__Monstradamus__
	Аз?

	__Nutscracker__
	Почти усетих как те побиха тръпки. Нямаше предвид конкретно теб. Погледна в очите на въображаемия зрител, размаха ръце като крила на орел и започна да крещи: „Minotaure! Minotaure, c’est toil! Ти es Minotaure!!!“ След това се успокои. Трябва просто да се разбере, каза той, че Минотавъра е проекция на твоя ум и следователно не е някой друг, а самия ти.

	__Monstradamus__
	А каза ли какво трябва да се прави?

	__Nutscracker__
	Как какво? Докато има спонсори, трябва да се продължава дискурсът.

	__Monstradamus__
	А накъде трябва да се завие в лабиринта?

	__Nutscracker__
	Да се следва дискурсът.

	__Monstradamus__
	Интересно.

	__Nutscracker__
	Честно казано, така и не разбрах какво е дискурс, макар косматият само за него да говореше.

	__Monstradamus__
	Нещо като лепило, което окончателно залепва шлема на ужаса. След това е невъзможно да го свалиш.

	__Nutscracker__
	Не ме плаши.

	__Monstradamus__
	Ти мен плашиш вече цял час. А имаше ли жени кандидатки?

	__Nutscracker__
	Да. Едно много симпатична юница, която приличаше на психиатър. И емблемата й подхождаше — бик, окован с верига на кушетка. Вече не помня всичко, което каза, но основната мисъл бе следната: има само един начин да победиш Минотавъра — като престанеш да се приемаш за жертва. Тогава той просто изчезва. Всеки си има свой Минотавър, каза тя, но всъщност не той преследва нас, а ние него. А лабиринта, в който го търсим — това са допаминовите вериги на насладата, които се вият в човешкия мозък и освен това са неповторими както отпечатъците от пръсти. Що се отнася до това как е правилно да се движим из лабиринта, то е съвсем просто. Да допуснем, че се намирате на разклонение, от което започват десет еднакви коридори. Естествено, за да изберете по кой от тях да продължите, трябва да се ръководите не от страхове и суеверия, а от здравия разум.

	__Monstradamus__
	И ти направи ли своя избор?

	__Nutscracker__
	В какъв смисъл? Измежду коридорите ли?

	__Monstradamus__
	Не, между кандидатите.

	__Nutscracker__
	Не ми е много ясно какъв е залогът за този избор? На какъв пост и за какъв срок? И как ще ме изведе от лабиринта, щом в стаята няма нито врата, нито прозорци?

	__Monstradamus__
	През телевизора. Не виждам друг начин. Ти би трябвало добре да го разбираш. Спомняш ли си още нещо?

	__Nutscracker__
	Прегледах всичко на забързан каданс, слушах по една до пет минути на предаване, колкото да разбера за какво става въпрос. Докато говорят, струва ти се ново и интересно. Но щом превъртиш касетата — всичко си забравил. Някакъв американец обясняваше, че лабиринтът — това е интернет. В него живеела някаква същност, която прониква в съзнанието ни. Това бил Минотавъра, който в действителност не е човекобик, а човекопаяк. Щом имало world wide web*, каза той, трябвало да има и soul sucking spider**. Обясни още защо Минотавъра има две имена. Оказа се, че "Минотавър" е политически коректния вариант на „Астериск“. Затова всеки път, когато искаме да кажем „Астериск“, трябва да казваме „Минотавър“. На свой ред „Астериск“ е политически коректният вариант на „Минотавър“, затова всеки път, когато искаме да кажем „Минотавър“, трябва да казваме „Астериск“. Така че по принцип могат да се ползват и двете имена, но винаги обратно на желанието ни. Имаше един интересен немец, който пък твърдеше, че Минотавърът е духът на времето, Zeitgeist, който се проявил чрез болестта луда крава, откъдето и символичното му представяне като човек с глава на бик. В изкуството му съответства постмодернизмът, който е истинска луда крава на културата, принудена да се храни с праха на собствените си кости. А в политиката е това, което виждаш и чувстваш, когато включиш телевизора. Имаше и някакъв италианец, целият в черно, които заяви, че Минотавъра — казваше „Мондотавър“ — е същество, чието физическо тяло е масата от долари. Глупаво е да се вярва, че всичко се управлява с пари — защо с пари, а не от самите пари? Мондотавъра това е нечистият дух, който властва над света, заставяйки всички хора, без изключение, да бродят в смрадливия лабиринт на червата си. А двата му рога… Забравих.
	[* Световна мрежа (англ.). — Б. ред.]
	[** Смучеш, души паяк (англ.). — Б. ред.]

	__Monstradamus__
	Няма значение, мога да си представя.

	__Nutscracker__
	После се яви свещенослужител с добри очи, който обясни, че създателят на лабиринта е нашият спасител, който много ни обича. Както например, каза той, се обичат малки дечица.

	__Monstradamus__
	И какво предлагаха те?

	__Nutscracker__
	Всичко се свеждаше до това колко пъти трябва да се завие надясно, колко наляво и в каква последователност. Всеки възнамеряваше да го прави по свой начин.

	__Monstradamus__
	Може би това е решението. Не да се мисли къде е изходът, а да се разбере, че животът е кръстопът, на който стоиш точно в този момент. Тогава лабиринтът изчезва — нали целият той съществува единствено в ума ни, а в реалността пред нас стои само простият избор накъде да продължим.

	__Nutscracker__
	Аха. И Минотавъра няма да ни направи нищо, защото сегашните хора вече няма да съществуваме, когато той ни догони. Някой от тях също спомена за това.

	__Organizm (-:__
	А при теб какво има зад вратата, Монстрадамус? Време е да кажеш, само ти остана.

	__Monstradamus__
	Ще бъдеш разочарован, Организъм.

	__Nutscracker__
	Ще видим. Какво има?

	__Monstradamus__
	Задънена улица.

	__Nutscracker__
	Не разбирам.

	__Monstradamus__
	Дълъг няколко метра коридор, който завършва в глуха бетонна стена. Стената е покрита със злокобни графити. Или поне на мен ми се струват злокобни. Нарисуван е гигантски печат с бледовиолетова флуоресцентна боя, сякаш от някакъв официален документ на ада. В центъра има римско „VII“, а около него в спирала се вие безкрайно дълъг надпис, каквито оставят уличните банди. Зигзагообразни линии, осмици, стрели, ъгли — никаква дума не се разбира. Но пък събужда въображението.

	__Nutscracker__
	Просто задънена улица?

	__Monstradamus__
	Ами да.

	__Nutscracker__
	И само това?

	__Monstradamus__
	Не съвсем. Близо до стената, точно под печата, има маса. Пред нея — табуретка. На масата са поставени чист лист, молив и пистолет с един куршум.

	__Nutscracker__
	А лабиринт?

	__Monstradamus__
	Мисля, че почва след това.

	__Organizm (-:__
	Наистина такава простота и изящество са достойни за завист.

	__Monstradamus__
	Не завиждай. И ти си имаш задънена улица, но твоята е по-дълга и с шперплатови прегради. Лешникотрошачката пък вместо шперплат си има телевизор. Всички си имаме задънени улици. Просто не веднага става ясно, а след известно време.

	__Nutscracker__
	Може би точно в това е същността — веднага или не. Не допускаш ли, че това „известно време“ докато всичко ни стане ясно, всъщност е самият живот?

	__Monstradamus__
	Може би. Но ми писна от тия лабиринти, в които не може нито да се загубиш, нито да излезеш на свобода. И всички тия Минотаври с рога на ххх, които обещават, че ей сега ще те изведат към звездите. Интересно какво вижда Тезей вместо това? Прескъпо бих платил да разбера.

	__Nutscracker__
	Какво значение има за теб какво вижда?

	__Monstradamus__
	Възможността да излезеш, Лешникотрошачка, се определя от това дали виждаш изхода или не.

	__Nutscracker__
	Както вече ви казах, за Шлемиста нещата не стоят точно така. Той може да вижда каквото си поиска. Дори схемата на собствения си шлем. Но това няма да ти помогне.

	__Monstradamus__
	Точно затова ми е интересно — той на плещите си глава ли има, или шлем на ужаса? Ей, Тезей! Знам, че ме чуваш!

	__Nutscracker__
	Монстрадамус, честно казано, преди мислех, че ти си Тезей.

	__Organizm (-:__
	Аз пък бях сигурен, че Монстрадамус е Минотавъра.

	__Monstradamus__
	Нали вече обясних. Всичко зависи в коя част на лабиринт-сепаратора се спуква балонът на надеждата.

	__Sartrik__
	А не сте ли допускали, че аз съм Тезей?

	__Nutscracker__
	Здравей, Сартрик. Знаеш ли, никога.

	__Organizm (-:__
	Даже не ми е хрумвало!

	__Sartrik__
	Напразно злобееш, мръснико.

	__Organizm (-:__
	Достатъчно, тръгвам си. Говорете сами с него.

	__Sartrik__
	Монстрадамус, току-що каза, че всичко се определя от това, което виждаш. Аз така го разбирам, ако някой вижда най-важното, значи той е Тезей. Прав ли съм, Монстрадамус?

	__Monstradamus__
	Възможно е. Но кое е най-важното?

	__Sartrik__
	Сега ще обясня. Забелязал ли си, че никога не съществуваме заедно, а само един по един?

	__Monstradamus__
	Интересно наблюдение. За надписите на екрана ли говориш?

	__Sartrik__
	Изобщо. Понеже не ме разбра, ще те попитам по друг начин. Шлемът на ужаса е машина. С какво работи? Какво ползва вместо бензин?

	__Nutscracker__
	Този превъртя, Монстър. Делириум тременс. Трябва да го сложат на системи.

	__Monstradamus__
	Почакай, Лешникотрошачка. И какво ползва вместо бензин?

	__Nutscracker__
	Водка?

	__Sartrik__
	Защо водка? Мислиш, че съм пияно ххх и нищо не разбирам? Вместо бензин ползва Тезей.

	__Monstradamus__
	Поясни, ако обичаш.

	__Sartrik__
	Помните ли, Ариадна погледна в огледалото и видя онази шапка с воал, а после разбра, че това е шлемът на ужаса? Бензинът, с който работеше всичко това, бе самата тя, ясно ли е? Всичко е направено от този, който гледа. Защото просто е невъзможно да бъде направено от нещо друго. Без него не би имало нито шапка, нито воал, нито момини сълзи. Нищо. Разбрахте ли? Тезей гледа в огледалото, а вижда Минотавъра, защото носи шлема на ужаса.

	__Monstradamus__
	Искаш да кажеш, че Минотавъра е просто илюзия?

	__Sartrik__
	Слушай какво ти говоря и ще разбереш какво искам да кажа. Той вижда тази бронзова муцуна с рога, защото се гледа в огледалото през процепите. Без Тезей няма и Минотавър, ххх.

	__Nutscracker__
	Разбра ли това, Монстър?

	__Monstradamus__
	Естествено. Ако си сложиш маска на Батман и се огледаш в огледалото, ще видиш Батман. Маската обаче никога не би могла да види себе си.

	__Sartrik__
	Точно така. Шлемът на ужаса е просто отражение, което Тезей вижда и нищо повече. Но, ако реши, че там е Минотавъра и започне да го ругае и да спори с него за смисъла на живота, тогава Минотавъра се появява. И то как! Тогава вече шлемът не може да се свали по никакъв начин. Разбрахте ли, гадове? Аз знам всичко.

	__Nutscracker__
	При него май минотаврите направо се прескачат. Това се казва лабиринт! И няма нужда никъде да ходиш.

	__Monstradamus__
	А защо да сме гадове?

	__Sartrik__
	Защото сте просто детайли от шлема на ужаса. Това отдавна си изясних. А каква е тази ххх, щом си разбрал, че всички, всички, приятели и врагове, са просто негови детайли! Не говоря за вас. В смисъл, че не сте ми приятели. Не сте ми и врагове. А просто детайли. Ти, Монстрадамус, и ти, Лешникотрошачка — вие сте рогата. И все някога ще злоупотребите. Ариадна е лабиринтът, но тя е добро момиче, няма нищо лошо. Угли е миналото, от което ми се повдига. А Организъм е бъдещето, от което ми се повдига пет пъти повече. Кой остана? Ромео със своята Изолда? Те са онази двойна ххх, върху която се забърква цялата тази ххх.

	__Nutscracker__
	А ти си Тезей, така ли?

	__Sartrik__
	Да, аз съм. Затова и никога не разговарям с вас.

	__Nutscracker__
	Как ще го докажеш?

	__Sartrik__
	Доказателството е, че вие сте някакви сенки, единствено аз съм жив. Вие сте просто окови на моите мозъчни гънки. Всичките ваши Ролс Ройс и Лолита, Ферари и Берлускони, цялата ви прясно избръсната сладникавост, вашето поле на чудесата, където всеки ден правите ххх под дървото на парите — всичко сте направили от това, което е в главата ми! И при това аз съм никой за вас, а вие сте всичко за мен. А? В собствената ми глава! Но ще ви разкарам. Някой ден ще ви разкарам, ах, как ще ви разкарам! Ще ви изсвиря фантазия в кур-минор за нож и пищов!

	__Nutscracker__
	Монстър, разбра ли нещо от това?

	__Monstradamus__
	Мисля, че да, но не съм сигурен на сто процента.

	__Nutscracker__
	Преведи ни го тогава.

	__Monstradamus__
	Тук има доста дълбок смисъл. Иска да каже, че шлемът на ужаса е съдържанието на ума, което се опитва да подмени самия ум, като доказва, че то, съдържанието, съществува, а умът, в който то възниква — не. Тоест, че умът просто е негова функция.

	__Nutscracker__
	Да докаже на кого?

	__Monstradamus__
	На себе си Не на ума, разбира се. На ума, както се изразява Сартрик, това му е през ххх.

	__Nutscracker__
	А къде го доказва?

	__Monstradamus__
	Как къде? В ума, къде другаде?

	__Nutscracker__
	Без бутилка не могат да се постигнат такива висоти. Поне аз не мога.

	__Sartrik__
	Слушай, Монстрадамус, ти си човек на място! Как само го каза! Даже аз го разбрах. Как, а? Ако тази мисъл се развие до край, всички тия английски астрофизици и цялата тая ххх академия на науките трябва да ги пратим в пандиза!

	__Monstradamus__
	Защо в затвора? Да продължават да си плещят!

	__Sartrik__
	Ама ти май си доста безмилостен, а? Ти си Тезей, безспорно си Тезей.

	__Monstradamus__
	Да, Сартрик, ти също си истински Тезей. Може би и изход си намерил?

	__Sartrik__
	Много отдавна Но сега пред него пълзят змии, много змии. Когато се махнат от там, ще избягам от вас.


>	:-(())

	__Monstradamus__
	Ариадна! Добро утро?

	__Ariadna__
	Добро утро.

	__Monstradamus__
	Видя ли джуджето?

	__Ariadna__
	Видях го.

	__Monstradamus__
	Разказвай.

	__Ariadna__
	Бях в зданието на площада с фонтана. Нали помните, разказах ви за него. Изглежда доста мрачно, все едно някога отдавна там е имало пожар, после няколко пъти са се опитвали да го възстановят, но така и не са успели. Вътре изглежда по същия начин. Като замаскирано пепелище. Даже не знам откъде това чувство. Всичко е ново, скъпо и шикозно, като онези стъклени палати, дето ги дават за офиси. Въздухът е прохладен и чист, изобщо не мирише на изгоряло. И все пак ми се струва, че ако се махне дъбовата облицовка от стените, ще се видят почернелите от сажди камъни.

	__Monstradamus__
	Как разбра, че е същото здание?

	__Ariadna__
	Отидох до прозореца и погледнах навън. Долу беше фонтанът със змиите, при който за първи път видях Астериск. От фонтана започваше широка улица с палми в големи саксии. Улицата стигаше до самия край на града и завършваше с огромна триумфална арка, покрита с пожълтели листа. На земята пред арката имаше бронзова глава, голяма поне колкото камион. На ухото й бе облегната стълба, а на челото имаше златна звезда с надпис: „Гроб на неизвестния шлемист“.

	__Nutscracker__
	Как успя да видиш всичко това от прозореца?

	__Ariadna__
	Просто погледнах натам.

	__Nutscracker__
	И успя да разчетеш надписа от такова разстояние?

	__Ariadna__
	Какви разстояния в сън? Няма никакви разстояния, само това, което сънуваш. Аз сънувах, че на челото на главата имаше такъв надпис. За разстояния нищо не съм сънувала.

	__Monstradamus__
	Ясно. Какво друго видя?

	__Ariadna__
	Колкото по-далеч бяха от централната улица, толкова по-малки ставаха къщите. На края на града имаше кръгла стена, зад която започваше бежова пустиня. Още по-надалеч се виждаха тъмносини планини, а може би бяха облаци по залез. Нищо друго не успях да разгледан защото в коридора се появи едно от джуджетата. Явно бързаше за някъде, а и видът му беше твърде войнствен — дрипавата му дреха бе препасана с ремък, на който висеше малка сабя. Без да спира ми даде знак да го последвам. Заизкачвахме се по някаква стълба. Попитах го нещо, но то ми нареди да мълча. Каза, че над господаря му е надвиснала опасност — искали да го убият. Затова вече всички въпроси и отговори строго се документират. Попитах кой иска да убие господаря му, но то промърмори, че и отговорът на този въпрос трябва да се документира. Стигнахме до голямо помещение, в което по продължение на стените бяха поставени еднакви стелажи с папки — очевидно някакъв архив. В центъра на стаята имаше кръгла маса, като двойна — на половин метър над плота имаше по-малък дървен кръг, който се въртеше. Преди използваха такива в общите трапезарии, за да може всеки бързо да завърти към себе си което и да е ястие. Джуджето седна зад масата и ми посочи мястото срещу него. Седнах. Пред мен имаше мастилница с истинско гъше перо и папка с листове хартия. Същата мастилница и папка имаше и пред джуджето. Нареди ми да напиша въпроса си на листа и да го сложа на горния плот. Написах: „Кой иска да убие Минотавъра?“. Впрочем перото пишеше много тънко и леко. В това време джуджето взе лист от неговата папка и също написа нещо. Сложихме листовете на въртящия се кръг, джуджето го завъртя на сто и осемдесет градуса и пред него се оказа моят въпрос, а пред мен — неговият отговор. Той бе кратък „Ти самата знаеш“. Но пък бе написан на гербова хартия. Оказа се, че дори няма нужда да чете въпроса ми, вече го знаеше.

	__Nutscracker__
	Гербова хартия? С какъв герб?

	__Ariadna__
	Звездичка в рамка от лаврови клонки. Изглеждаше доста внушително, даже бе изпъкнал на пипане. Под герба имаше девиз: „рег aspera ad asterisk“. Хартията бе с водни знаци. Освен това в горния десен ъгъл на листите имаше трицифрен номер — бланките бяха номерирани Искам да те попитам, Монстрадамус, какво означава този надпис.

	__Monstradamus__
	Съществува израз „рег aspera ad astra“ — „през трудностите към звездите“. А в този вариант съответно…

	__Organizm (-:__
	През ххх към ххх.

	__Monstradamus__
	Това се казва поетичен превод. Какво стана после, Ариадна?

	__Ariadna__
	Продължих да пиша въпроси, а той отговори: Ако искате, ще ви ги препиша направо от бланките.

	__Monstradamus__
	Как така ще ги „препишеш“? Искаш да кажеш, че бланките са у теб?

	__Ariadna__
	Да.

	__Monstradamus__
	Как попаднаха у теб?

	__Ariadna__
	Не знам. Когато се събудих, бяха до леглото ми. Може би са ги донесли тези, които почистват.

	__Monstradamus__
	И ти нищо не си забелязала?

	__Nutscracker__
	Монстър, приличаш на човек, който се е превърнал в бик, а се учудва, че на опашката му има звънче.

	__Monstradamus__
	Това за бика намек ли е?

	__Ariadna__
	Ще отговоря на въпросите ви и отивам да ям, става ли? А вие си го обсъждайте.

	__Monstradamus__
	Разбира се, Ариадна.

	__Ariadna__
	За първия въпрос ви казах. Продължавам.
	_Въпрос:_ „Как от нищото може да се направи всичко останало?“
	_Отговор:_
	„Виж отговора на следващия въпрос“
	_Следващ въпрос:_
	„Как шлемът на ужаса може да се намира вътре в своите съставни части?“
	_Отговор:_
	„Шлемът на ужаса разчленява единственото, което съществува, на множество, което не съществува. Но тъй като шлемът на ужаса изобщо не е онова единствено, което съществува, той също се явява множеството, което не съществува. А това, което не съществува, може да влиза във всякакви мислими и немислими взаимоотношения със себе си, доколкото тези взаимоотношения така или иначе не съществуват никъде, освен в шлема на ужаса, който всъщност не съществува.“
	_Въпрос:_
	„Значи ли това, че в шлема съществува друг шлем, в другия трети и така до безкрайност в двете посоки?“
	_Отговор:_
	„Някой, наречен А, може да е част от шлема на ужаса, носен от В, а някой, наречен В, в същото време може да е част от шлема на ужаса, носен от А. Това представлява абсолютна безкрайност в двете посоки, при което двамата често са добри хора.“
	_Въпрос:_
	„Молба да кажеш нещо за плитката“
	_Отговор:_
	„Колкото по-дебела и по-дълга, толкова на девойката е по-мила.“

	__Nutscracker__
	Всичко си е съвсем логично.

	__Ariadna__
	_Въпрос:_
	„Как работи лабиринт-сепараторът?“
	Тук ето какво стана. Джуджето надраска отговора си по-бързо, отколкото аз написах въпроса. Изчака ме, хвърли листа на горния плот и започна да го завърта. Но на средата се спря и ме попита с мил гласец: „Харесва ли ти гостуването тук? Но честно!“ аз му отговорих „Не съвсем. А ако трябва да съм честна — никак не ми харесва“. Тогава той пусна плота и получих листа с отговора: „Ето така работи.“

	__Organizm (-:__
	Ясно. Good, bad, UGLI. А попита ли го защо шлемът на ужаса се казва така. Помниш ли, бях помолил?

	__Ariadna__
	Помня. Това беше последният въпрос, който успях да задам.

	__Organizm (-:__
	И какво?

	__Ariadna__
	Джуджето помоли за извинение. Каза, че временно бланките са свършили. Но обеща в скоро време непременно да отговори.

	__Nutscracker__
	И какво стана после?

	__Ariadna__
	Чухме някакъв нисък, зловещ звук, издаван от рог или тръба. А може да е било и мучене. Джуджето от изненада събори мастилницата си на пода, тя се разби и до масата се образува голяма синя локва. Каза, че господарят му го вика на помощ и хукна. За сбогуване ми извика, че е възможно скоро да се пролее кръв, но тя ще бъде отмъстена.

	__Nutscracker__
	Кръв?

	__Ariadna__
	Да.

	__Romeo-y-Cohiba__
	Наговорихте ли се? Могат ли вече и останалите да кажат нещо?

	__Nutscracker__
	Никой не ти пречи, Ромео.

	__Romeo-y-Cohiba__
	Изолда, тук ли си?

	__IsoldA__
	Тук съм. Как се прибра вчера, животно такова?

	__Romeo-y-Cohiba__
	Защо животно?

	__IsoldA__
	А как да те нарека след това?

	__Romeo-y-Cohiba__
	След кое?

	__IsoldA__
	След начина, по който се държа.

	__Romeo-y-Cohiba__
	Аз? Аз? И как съм се държал?

	__IsoldA__
	Не се прави на глупак!

	__Romeo-y-Cohiba__
	Може би не пред всички?

	__IsoldA__
	От тях се притесняваш, а от мен не? Отгоре на всичко и питаш как си се държал? Добре, ще ти отговоря. Като тъпо животно, ето така. На всичко отгоре, безкрайно нагло и извратено животно, уверено в безнаказаността си.

	__Romeo-y-Cohiba__
	Виж ти! Виж ти, значи? Тогава и аз имам какво да ти кажа. От вчерашната ти отвратителна шега се чувствам, все едно са се изплюли отгоре ми. Имам усещането, че в душата ми са впръскали някаква гадост, от която главата ми се размътва, та чак не ми се живее.

	__IsoldA__
	Що се отнася до впръсканата гадост, от която не ти се живее, улучи право в десетката. Пръстите ми не биха дръзнали да напишат това. Макар че се чувствам точно по този начин. Не съм предполагала, че през такава малка дупка…

	__Romeo-y-Cohiba__
	Достатъчно. Не ми се иска последното, което ще чуеш, тоест ще видиш, от мен да е тази гадна ругатня Затова спри. Забеляза ли, че вчера дълго отсъствах? Знаеш ли защо? Първоначално не можех да открия пътя, някой бе подменил всички знаци, които бях оставил на кръстовищата. Заблудих се и попаднах на място, където не бях стигал досега. Бе задънена улица, в чийто край имаше старомодна червена телефонна будка с британския герб. Както едно време в Лондон. Влязох вътре. Там имаше табелка с адрес: Hampton Court Maze, Blind Alley №4, East. Под адреса с молив бе написан телефонен номер и линията никога няма да се освободи. Но всеки път, когато набирах номера, вярвах за миг, че ей сега ще чуя гласа ти. Лозолда. Legalita. И тази надежда, това моментно замиране на душата, което усещаш на пистата за ски скокове, преди да полетиш от ръба на трамплина в мъглата, всичко, което можех да почувствувам, докато телефонната шайба се върне на мястото си, нежно набирайки последната цифра на твоя фалшив номер, преобърната безкрайност — ето това бе щастието. Осмица — две нежни устенца едно под друго и леко размазаната линия на храсталака през прашното стъкло…

	__IsoldA__
	Колко трогателно, чак ще се просълзя. Само не разбирам, как след такива възвишени преживявания можа да направиш това… това… не знам дори как да го нарека. Даже педофил би повърнал.

	__Romeo-y-Cohiba__
	Но какво съм направил? Та ти абсолютно всичко направи сама. Единственото, в което мога да се упрекна е, че не се съпротивлявах. Въпреки че точно това ми се искаше преди дори наистина да заболи.

	__IsoldA__
	Как можеш така нагло да лъжеш? Макар че какво ли друго може да се очаква от теб.

	__Monstradamus__
	Извинете, че се намесвам в разговора ви, знам, че не можете да понасяте това. Но бих могъл да дам друга насока на мислите ви. На плана, който Изолда видя в парка, бе написано „план на лабиринта във Версай“. Телефонната будка, откъдето Ромео се е опитвал да й позвъни, ако се вярва на надписа, се намира в едно от предградията на Лондон. Разбирате ли накъде клоня?

	__Nutscracker__
	Аз не бих приемал тези надписи насериозно. Зад вратата на Изолда има точно такъв Версай, какъвто Лондон има зад вратата на Ромео. Угли би казала, че всички сме на дявола в рогата. И би била напълно права.

	__Monstradamus__
	Не споря. Но във всяко измерение има известни закономерности. И дори да сме на дявола в рогата, когато един вижда написано „Версай“, а друг „Лондон“, следва да предположим, че става въпрос за различни рога.

	__IsoldA__
	Що за безсмислици.

	__Romeo-y-Cohiba__
	Това вече е прекалено.

	__Monstradamus__
	Наистина, Ромео и Изолда, защо решихте, че сте близо един до друг?

	__Romeo-y-Cohiba__
	Всичко е еднакво около нас.

	__Nutscracker__
	Кое именно? Храстите? Храстите са еднакви навсякъде.

	__Monstradamus__
	Особено думата „храсти“ на два различни екрана.

	__Romeo-y-Cohiba__
	Дори цветът на земята под краката ни е еднакъв. Бежов.

	__Monstradamus__
	Бежов, но какъв бежов?

	__Romeo-y-Cohiba__
	В какъв смисъл какъв?

	__Monstradamus__
	Можеш ли да го опишеш по друг начин?

	__Romeo-y-Cohiba__
	Тъмнокафяв.

	__IsoldA__
	Как тъмнокафяв? Бежовият е по-скоро светлосивожълтеникав.

	__Nutscracker__
	Ясно. Ромео тръгнал да се срещне с Изолда, а се натъкнал на Жулиета. Изолда тръгнала да се срещне с Ромео, а попада на Тристан. Ако допуснем, че Жулиета и Тристан са едно и също лице… Макар че в случая едва ли може да се каже „лице“. По-вярно би било „мутра“. Или „шлем“?

	__Romeo-y-Cohiba__
	Слушай, езиковед ххх, млъквай.

	__Nutscracker__
	Метафората, трябва да отбележим, е плашеща. За сукубуси и инкубуси знаем отдавна, но в това страшно измерение съвсем ясно се очертава някакъв Жулиетристан, който се изхитрява да замени не един, а двама партньори наведнъж.

	__UGLI 666__
	И не само в това измерение. Защо прелюбодеянието е толкова отвратителен грях? Защото, както ни учи Светата Църква, с прелюбодееца, заслепен от похот, се съвъкуплява не друг, а самият кикотещ се дявол.

	__Organizm (-:__
	Ромео, чу ли кикот иззад стената?

	__Nutscracker__
	Колко поучително. Шлемиста дори не знае кого ххх. Или кой го ххх. Нещо нарисувано на стената, нещо се мярка в очните кухини на шлема, но истинският обект на неговата страст остава дълбоко анонимен.

	__Organizm (-:__
	Нещо не разбирам. Как Минотавъра успява да замени едновременно и двамата партньори. Сам себе си ли гали?

	__Nutscracker__
	Не. С Ромео той е Изолда, а с Изолда е Ромео. Но това, което казваш, е още по-интересна версия. Заслужава си да се помисли над нея Господа, извинете за неделикатността, но какво точно се случи в павилиона? Въображението ми се изчервява и се противи. Нищо, за което се сещам, не заслужава емоциите, които наблюдавахме. Американец навира пръст в Задника ви или последно танго в Париж. Мисленето ми е банално, ясно. Ромео, можеш ли да уточниш?

	__Romeo-y-Cohiba__
	Мога да уточня. Ако още веднъж завреш нос в нашите работи, ще те намеря и така ще те ххх, че мозъкът ти ще довърши гнусните си мисли на стената, ясно ли е?

	__Nutscracker__
	Интересно, как мислиш да ме намериш? Аз не съм Изолда — между нас няма люк. Още повече, че той не е бил и между вас, а…

	__Romeo-y-Cohiba__
	Имай предвид, че ако потърся старателно, може и да се намери.

	__Nutscracker__
	Не разбирам защо се вбесяваш? Какво, да не би да са ти обрязали лошо кохибата? Та това не съм бил аз, глупако, а вашият Жулистан.

	__Romeo-y-Cohiba__
	Достатъчно, Лешникотрошачка. Идвам да те убия.

	__Nutscracker__
	А на мен ми е през ххх,  аз нося шлема на ужаса.

	__Ariadna__
	Напразно се карате.

	__Organizm (-:__
	Жулистан — прилича на името на някаква малка, но крайно вредна държавица в самия център на оста на злото.

	__Ariadna__
	Между другото вече съм виждала тази дума — Жулистан.

	__Monstradamus__
	Къде?

	__Ariadna__
	Там, където задавах въпросите на джуджето. В архива.

	__Monstradamus__
	Нищо не си ни казвала за това.

	__Ariadna__
	Когато джуджето избяга, останах сама в архива. Отначало седях на масата в очакване да се върне. Но то така и не се появи. Тогава станах и се приближих до стелажите с папки, които покриваха стената. Там имаше най-различни неща. Показания на победени от Минотавъра врагове. Рапорти от разпити на Минотаври от други Минотаври. Имаше цял рафт с протоколи от очни ставки, които Минотаврите провеждали сами със себе си, наричаше се „Alone Together“. Вероятно са имали предвид рогата, нали? Но най-много папки имаше с отговори на така наречените вечни въпроси, подобни на тези, които задавахме ние с вас. Всичко бе старо, пожълтяло от времето и праха. Знаете ли как мирише изписана хартия, когато писалите на нея, вече са умрели?

	__Nutscracker__
	Запомни ли нещо?

	__Ariadna__
	При мен има цяла купчина листове от различни папки. Когато се събудих, ги намерих до отговорите на джуджето. Няма кой знае какво ново. Вечните въпроси не са станали по-умни — затова са и вечни.

	__Monstradamus__
	Прочети нещо.

	__Ariadna__
	_Въпрос:_
	„Защо съществува съществуващото?“
	_Отговор:_
	„За да даде време на времето.“
	_Въпрос:_
	„Защо да се трупат толкова събития и същности, за да се даде време на времето, при положение, че то не съществува никъде, освен в шлема на ужаса?“
	_Отговор:_
	„Събитията и същностите също се трупат единствено в шлема на ужаса, така че, моля мадам и мосю да не се вълнуват.“
	Какво друго… За лабиринт-сепаратора… „А кой…“ Така, ясно: „Кой също се създава там“ Няколко страници обзор на исторически хроники. Анализ на противоречията. Един текст гласи, че Минотавъра е архитект на лабиринта. Друг твърди, че лабиринтът е построен от осемнадесет хиляди Минотаври, разделени на две колони. Според трети колоните трябва да се разбират в преносен смисъл, а лабиринтът е създаден от два мисловни издатъка или полусфери, символизирани от рогата на бика. И така нататък. А накрая има няколко листа за този Жулистан. Те изглеждат съвсем различно, древни и обезцветени. На много от тях почти нищо не може да се разчете, толкова са стари. Изписани са със странен красив почерк. Това са преводи на надписи от жулистанските пещери. Самите надписи са унищожени отдавна заедно с пещерите, останали са само копия на копията. Преведени са единствено фрагменти. Понякога кратки и несвързани, понякога по-дълги. Да чета ли?

	__Monstradamus__
	Разбира се.

	__Ariadna__
	„Може да се започне с каквото и да е, без ни най-малко да се притесняваме…“

	__Monstradamus__
	Да се започне какво?

	__Ariadna__
	Май вече се притесняваш. Почакай, не е тази страница. Началото е тук: „Астерий — това е всичко, което е пред и вътре в нас, особено «пред» и “вътре". Нахълтвайки в ума, той симулира този свят както и собствения ни разсъдък с всички негови гласове, толкова убедително спорещи един с друг. Да разбереш това означава да видиш Астерий. Може да се започне с каквото ти да е, без ни най-малко безпокойство…"

	__UGLI 666__
	Извинявам се, но вместо да слушаме тази безсмислица, не е ли по-добре да помислим какво ще правим в реалния живот? Съвсем не ми харесаха ония думи за кръвта, която трябва да се пролее.

	__Ariadna__
	„Истинското тайно име на Астерий, което дава власт над него, е: Астерий, който е Ние. Маговете от древни времена години наред са изтривали последните букви от всички надписи, за да не може никой да разбере за какво става въпрос…“

	__UGLI 666__
	Губим ценно време.

	__Ariadna__
	Друг лист: „Човекът е подобен на дърво. Мислите в главата му са като песните на птиците в короната му. Колко птици трябва да запеят заедно, за да се появи това, което приемаме за себе си? И дървото всъщност има ли си собствена песен? Астерий е сътворен по същия образ…“

	__UGLI 666__
	Накарайте тази ненормалница да млъкне.

	__Ariadna__
	„Основната тайна на Астерий е, че той е напълно ненужен. Той е страж, който неподкупно пази онова, което сам е създал от онова, което е създал сам. Въпреки суровия му вид и величието на неговата отговорност, всичко създадено от него, включително и той самият, е чисто излишество, игра на ума, фалшива златна заврънкулка в края на бездната. Затова, когато в това нищо с богато украсена рамка изведнъж грозната необходимост започне властно да заявява себе си или започне непримирима борба за тържеството на истинските ценности, възниква зрелище, на което можеш да се смееш до сълзи, защото истината е, че всичко това от началото до края няма никаква връзка…“

	__Monstradamus__
	Какви са тези звуци? Някой друг чува ли ги?

	__Ariadna__
	„Но трябва да се смеем тихо, иначе Астерий ще се обиди. Той не знае, че всъщност не съществува, но понякога започва да се досеща и това много го плаши и гневи. Начинът, по който вече от хилядолетия се опитва да стане реален, е ужасен и глупав, както и всички загадки на неговия свят. Облива себе си, който не съществува, с кръв, която също не съществува. От това той не става по-реален, но няма кой вече да му го каже — около него са останали само джуджета-прислужници, които проливат кръвта върху него и крещят, че пролятата кръв ще бъде отмъстена…“

	__IsoldA__
	Аз също ги чувам. Ужасно е.

	__Ariadna__
	„От Астерий не бива да се страхуваме. Ако се страхуваш, значи носиш шлема на ужаса и той е господар на твоя свят. Но ако свалиш шлема, Астерий изчезва и ти няма над какво вече да се смееш. И да носиш шлема, и да го свалиш — е голяма грешка. С него не трябва да правиш нищо. Дори само заради това, че той в действителност не съществува…“

	__UGLI 666__
	Все по-близо и по-близо, а тази глупачка не…

	__Ariadna__
	„Ти си свободен и твоята свобода се състои в това, че умът не притежава тяло, каквото и да ти дрънкат джуджетата със странни шапки. Дори тялото няма тяло, затова няма на какво да сложиш шлема на ужаса. Но докато не си разбрал това, Астерий е всичко, което виждаш, чувстваш, мислиш и знаеш. И пошлият механичен фарс, който разиграват един пред друг частите на шлема в прозрачната пустота на ума, се превръща в целия твой живот. Ако носиш шлема на ужаса, струва ти се, че това е завинаги. Но всяка вечност продължава не повече от миг. И вече се знае, какво ще стане, когато този миг свърши: ще си спомниш кой си всъщност и ще видиш, че шлемът на ужаса е просто играчка, която сам си измислил…“

	__Nutscracker__
	Какво става? Помогнете! Май този идиот Ромео…

	__Monstradamus__
	Какво става? Какъв е този грохот?

	__Nutscracker__
	Май наистина ме намери! Ако това е той. Страшни удари по вратата. Или това е…

	__Romeo-y-Cohiba__
	Не съм аз. При мен е същото. Ужасно блъскане.

	__Organizm (-:__
	Вратата се огъва.

	__UGLI 666__
	Настъпи последният час! Покайте се! Заклинам ви в името на кръста!

	__Nutscracker__
	Този, който е в центъра на лабиринт-сепаратора?

	__UGLI 666__
	Не губи последните си мигове в богохулство!

	__Sartrik__
	Какво става там? Спрете!

	__IsoldA__
	Ромео! Сбогом, мръснико!

	__Ariadna__
	Вратата ми е нажежена до бяло. И при вас ли е така?

	__Nutscracker__
	Трудно се диша. Нещо…

	__Monstradamus__
	Това е той.

	__Theseus__
	MINOTAURUS!

	__Monstradamus__ А?

	__IsoldA__ А?

	__Nutscracker__ А?

	__Organizm (-:__ А?

	__Theseus__ А?

	__Ariadna__ А?

	__UGLI 666__ А?

	__Romeo-y-Cohiba__ А?

	__TheZeus__
	Fuck U

	__Monstradamus__
	МУУУУУУУ!

	__IsoldA__
	МУУУУУУУ!

	__Nutscracker__
	МУУУУУУУ!

	__Organizm (-:__
	МУУУУУУУ!

	__Theseus__
	МУУУУУУУ!

	__Ariadna__
	МУУУУУУУ!

	__UGLI 666__
	МУУУУУУУ!

	__Romeo-y-Cohiba__
	МУУУУУУУ!

	__Organizm (-:__
	Господа, така и не разбрах какво беше това?

	__Nutscracker__
	Май изстива. И шумът изчезна.

	__IsoldA__
	Какво, не разбрахте ли? Това е Тезей!

	__Romeo-y-Cohiba__
	Тезей! Толкова те чакахме!

	__Monstradamus__
	Тезей. Най-накрая. Къде си? Какво виждаш наоколо?

	__UGLI 666__
	Да-а.

	__Organizm (-:__
	Тезей, отговори!

	__Nutscracker__
	Стига. Няма полза.

	__UGLI 666__
	Измъкна се.

	__Monstradamus__
	Наистина ли си отиде?

	__Nutscracker__
	Тръгна са.

	__IsoldA__
	Но как…

	__UGLI 666__
	Минотавъра вече го няма.

	__Ariadna__
	Дръж се, татко.

	__Monstradamus__
	Синко!

	__IsoldA__
	Синко!

	__Nutscracker__
	Синко!

	__Organizm (-:__
	Синко!

	__Sartrik__
	Синко!


>	:-(((((

	__Organizm (-:__
	Да го потърсим? Може би още вярва?

	__Monstradamus__
	В какво?

	__Organizm (-:__
	В цялата тази ххх. Че има тяло. Че то е в стаята.

	__Ariadna__
	Да, но той никога не е вярвал в това.

	__Romeo-y-Cohiba__
	Може да се каже, че ни е спасил. Можеше просто да ни убие още щом ни видя.

	__Nutscracker__
	Не би могъл. Тогава никога нямаше да свали шлема. Той не е добър, просто е знаел.

	__Ariadna__
	Чувала съм, че ако човек знае това, то е, защото е добър.

	__Nutscracker__
	А аз съм чувал, че човек е добър именно защото знае.

	__Organizm (-:__
	За нас това е без значение. С какво се издадохме?

	__UGLI 666__
	Отклоняваме се. Твърде се суетим Не говорим по същество, разни Версаи и Джоконди.

	__IsoldA__
	Угли, нали нямаш нищо против, че живеем тук?

	__UGLI 666__
	Този път Ариадна издаде всичко. Затова и ни се измъкна.

	__Monstradamus__
	А ти какво предлагаш?

	__UGLI 666__
	Да не им казваме нищо.

	__Nutscracker__
	Това вече е прекалено. Как тогава той ще разбере, че носи шлема? Не бихме могли мълчаливо да наденем на главата му нещо, което всъщност не съществува. Трябва да се обясни И най-добре още от детството. Но не така, че всичко да разбере, а така че сам да направи всичко необходимо. Ариадна е нашият най-добър водач през лабиринта. Тя е голям експерт.

	__UGLI 666__
	Лешникотрошачка, говориш за това, което тя трябва да направи. А аз за това, което направи. И освен това, извинявайте, но какво общо има тук експертността? Лабиринт е всеки маршрут, по който са превели Шлемиста.

	__Monstradamus__
	Да, всеки. Само че по твоя, Угли, не знам защо, отдавна никой не минава.

	__Sartrik__
	За какъв маршрут говорите?

	__Monstradamus__
	Съвзе ли се, герой! Господа, анекдот. Представете си, събужда се Сартрик с тежък махмурлук. Няма никакъв спомен от вчера. До него — локва кръв. Наоколо е лабиринт. А Минотавъра го няма никъде. Сартрик вдига поглед към тавана и с ужас шепне: „Убил съм го… Убил съм го и съм го изял…“

	__IsoldA__
	И какво смешно има? Точно така си и беше.

	__UGLI 666__
	Анекдотът ти е по-стар и от лабиринта, Монстрадамус. Нека обсъдим положението ни, то е сериозно. Някой ден Ариадна ще ни погуби.

	__IsoldA__
	Стига глупости, Угли. Ариадна няма нищо общо, Сартрик изръси всичко в пиянството си.

	__Sartrik__
	За всичко Сартрик ви е виновен.

	__IsoldA__
	Теб трябва да те ххх в ххх. Откъде се взе? Гаден пияница.

	__Monstradamus__
	Но откъде все пак е научил Името?

	__UGLI 666__
	Ариадна всичко му съобщи в прав текст.

	__Nutscracker__
	А защо не ни изпари всички, щом знае Името?

	__Monstradamus__
	Направи го. Просто на нас ни се струва, че той се е изпарил.

	__UGLI 666__
	Ариадна, можеш ли да ни обясниш с какво повече ти хареса нас?

	__Ariadna__
	Гледай си работата. Води ти вместо мен в лабиринта.

	__UGLI 666__
	С теб има още да си поговорим. Ще разкрия истинската ти същност.

	__Romeo-y-Cohiba__
	Не разбирам кой е отговорен? Ариадна или Сартрик?

	__UGLI 666__
	Ариадна е виновна. В Минотавъра седеше редом с Тезей, тайно са се наговорили.

	__Ariadna__
	Помисли, преди да лаеш срещу някого. Иначе може да си бродиш из своята катедрала завинаги, разбра ли? Тук си на моята нишка Друга няма.

	__UGLI 666__
	Чухте ли? Всички ли чухте? Татко, помисли ли какво ще стане с нас, когато тя избяга при тази гадина?

	__Nutscracker__
	Стига си врякала.

	__Organizm (-:__
	Какво ще правим сега?

	__Monstradamus__
	Как какво? Ще продължим дискурса.

	__Nutscracker__
	Това е ясно. Но в какво качество?

	__Monstradamus__
	В единственото качество, което имаме, Лешникотрошачка. Ще продължим да се пулим в екрана, както кучето на Павлов в огледалото на Тарковски.

	__Nutscracker__
	Имах предвид кои ще бъдем?

	__Ariadna__
	Татко сега ще каже.

	__Nutscracker__
	Откъде…

	__Monstradamus__
	PRE PERSIPHAE HUM HUM MINOSAUR

	__IsoldA__
	PRE PERSIPHAE HUM HUM MINOSAUR

	__Nutscracker__
	PRE PERSIPHAE HUM HUM MINOSAUR

	__Organizm (-:__
	PRE PERSIPHAE HUM HUM MINOSAUR

	__Sartrik__
	PRE PERSIPHAE HUM HUM MINOSAUR

	__Monstradamus__
	Не, само не това. Не!

	__Nutscracker__
	А какво? Какво? Аз също не искам. Никой не иска. А как? Как?

	__UGLI 666__
	Тихо.

	__Romeo-y-Cohiba__
	Без паника.

	__Organizm (-:__
	Спокойно…

	__Monstradamus__
	Моля ви, не!

	__UGLI 666__
	Просто се успокой. Ти си нашата глава, а тя минава първа.

	__Monstradamus__
	У-а-а! У-а-а! У-а-а!

	__IsoldA__
	У-а-а! У-а-а! У-а-а!

	__Nutscracker__
	У-а-а! У-а-а! У-а-а!

	__Organizm (-:__
	У-а-а! У-а-а! У-а-а!

	__Sartrik__
	У-а-а! У-а-а! У-а-а!

	__Ariadna__
	У-а-а! У-а-а! У-а-а!

	__UGLI 666__
	У-а-а! У-а-а! У-а-а!

	__Romeo-y-Cohiba__
	У-а-а! У-а-а! У-а-а!

	__Ariadna__
	Здрасти, братле. Ама и ти си един грозник.

	__Organizm (-:__
	Вече ще сме Минозавър. Дребен змей.

	__UGLI 666__
	Че ние винаги сме били, ха-ха. Човешкото само ни е пречило. И бичето също.

	__Organizm (-:__
	Ще сме дракони. Ще летим в облаците, ще се гмуркаме до морското дъно. Може пък наистина да ни олекне.

	__Monstradamus__
	Да ни олекне? Та в самия ни център е Сартрик. И от сега нататък все ще ни се драйфа. Постоянно. Колкото и дълбоко да се гмурнем, на каквото и да се правим. На Лолита или на Ролс Ройс — все тая.

	__Romeo-y-Cohiba__
	Ами ако Сартрик така препие, че и той изчезне?

	__Nutscracker__
	Няма нужда от черногледство. Шлемът не се сваля.

	__Organizm (-:__
	Но нали Тезей го свали.

	__Nutscracker__
	Може би изобщо не го е слагал. Иначе къде би се дянал? Там изход няма. Само джип, прибой и слънце. И ужас, естествено. Това не са просто предположения, казвам ви го като професионалист.

	__IsoldA__
	А къде е той сега?

	__Nutscracker__
	Какво значение има за нас? Вече нищо не може да го спре.

	__Monstradamus__
	Повръща ми се, ххх.


	__IsoldA__
	Повръща ми се, ххх.

	__Nutscracker__
	Повръща ми се, ххх.

	__Organizm (-:__
	Повръща ми се, ххх.

	__Sartrik__
	Повръща ми се, ххх.

	__Ariadna__
	Повръща ми се, ххх. Не, наистина е време да се махаме…

	__UGLI 666__
	Повръща ми се, ххх.

	__Romeo-y-Cohiba__
	Повръща ми се, ххх.

	__Sartrik__
	И стомахът ми курка, ххх. Слушай, Монстрадамус. Едно не мога да разбера. Къде се случи всичко това?

	__Monstradamus__
	Ти какво, тъп ли си или никога няма да изтрезнееш? В шлема на ужаса.

	__Sartrik__
	О! И на кого се случи?

	__Monstradamus__
	На теб!


>	\*

	__Disclaimer__*
	[* Опровержение (англ.). — Б. ред.]
	_При създаването на този текст не загина нито един измислен старогръцки юноша/девойка._
