D>
	На Роджър Зелазни — великолепният предач на истории
D$
E>

	Моите благодарности на Дж. Т. Едсън — автор на сагите за Дъсти Фог, за любезното му съгласие да свържа тексаските Фог с британските Фогг (с две „г“)*
	[* виж осма глава относно произхода на Кикаха (явно с вплетени в него мотиви от биографията на автора) — Бел.пр.]
E$
>	Първа глава

	Кикаха беше като Протей*.
	[* древногръцко морско божество — старец, който изменя образа си подобно на морето и се превръща по свое желание в различни животни и чудовища — Бел.пр.]
	Малко бяха онези, които можеха да се сравняват с неговата способност бързо да се адаптира към промените. Но както на Земята, така и на другите планети от джобните вселени, хълмовете, планините, долините, равнините, реките, езерата и моретата рядко се променят. Постоянството на тяхната форма и местоположение се счита за нещо подразбиращо се.
	Наистина съществуват някои местни изменения. Наводнения, земетресения, лавини и морски приливи постепенно изменят земята. Но ефектите от тези явления са пренебрежимо малки за времето на един човешки живот, а дори и за времето на съществуване на един народ.
	Да, планината наистина може да се премества, но хиляди поколения, живели в полите й, няма да забележат това. Само за Бог или за някой геолог такова преместване може да изглежда като стрелване на мишка към дупката й.
	Но не и тук.
	Дори самоувереният, невъзмутим Кикаха, който можеше да реагира на промяната с бързината, с която огледалото връща образа, се безпокоеше. Но той не смяташе да го показва пред другите. За тях той беше все така неестествено спокоен. Обяснението бе в това, че те започваха да се побъркват.

>	Втора глава

	Легнаха да спят с настъпването на „нощта“. Кикаха пое първата смяна като часови. Уртона, Орк, Анана и МакКей се наместиха колкото може по-удобно на жилавата ръждивочервена трева и не след дълго бяха заспали. Бивакът им се намираше на дъното на плитка долчинка, заградена от ниски хълмове, по чиито била се виждаха дървета, високи към десетина стъпки. Макар да полъхваше едва доловим ветрец, дърветата се клатеха напред-назад.
	Когато застъпи смяната си, подсъзнанието му регистрира, че дърветата бяха само няколко на брой. С напредване на времето стволовете ставаха все повече и повече. Новите се подравняваха със старите и скоро образуваха плътна стена. Нямаше как да разбере колко има по скрития от погледа му склон на възвишенията. Но нещо му казваше, че дърветата ще изчакат до „разсъмване“. И тогава, ако хората не отидеха при тях, те щяха да слязат при хората.
	Небето представляваше тъмночервена пелена, разкъсвана тук-там от няколко бавно носещи се черни сенки. Облаци. Огромната, също червеникава маса, която визуално бе към шест пъти по-голяма от земната Луна, бе изчезнала някъде. Щеше да се появи отново, макар той да не знаеше кога точно.
	Изправи се седнал и разтри краката си. Още го боляха след инцидента, случил се преди дванайсет „дни“. За щастие болката в гърдите му го бе поотпуснала. Възстановяваше се, но още не беше така силен и издръжлив, колкото желаеше.
	По-малката сила на тежестта все пак му бе помогнала в най-тежките моменти.
	Отново легна за минутка. Никакъв враг — звяр или човешко същество — нямаше да ги нападне. Просто защото първо трябваше да си пробие път през дърветата-убийци. Единствено слоновете и тукашната гигантска разновидност на лоса бяха достатъчно големи, за да направят това. Искаше му се да минат насам. Дърветата бяха тяхната храна. Разстоянието обаче не му позволяваше да види за кой точно от няколкото вида растения-убийци става дума. Защото имаше толкова страховито въоръжени видове, които дори животните-гиганти отбягваха.
	Как, по дяволите, бяха открили дърветата малката им група? Наистина притежаваха остро обоняние, но той се съмняваше, че едва доловимият бриз е в състояние да отнесе миризмата им през хълмовете. От друга страна способността на растенията да виждат, беше силно ограничена. Те наистина различаваха форми благодарение на съставните си, подобни на тези на насекомите, очи, подредени по горната част на стволовете. Но от това разстояние и на тази светлина все едно че бяха слепи.
	Сигурно един-двама от разузнавачите им случайно са се изкачили на билото на някой от хълмовете и бяха доловили някоя друга молекула човешка миризма. В това нямаше нищо изненадващо. Той и останалите воняха. Малкото вода, на която се бяха натъквали, се използваше единствено за пиене. И ако утрешния ден не им донесеше по-голям късмет, щеше да се наложи да пият собствената си урина. Тя можеше да се рециклира два пъти, преди да стане отровна.
	Освен това ако не убиеха скоро нещо за ядене, щяха да отслабнат до степен да не могат да ходят.
	Той потри дръжката на ръчния лъчемет с пръстите на лявата си ръка. В батерията му бяха останали само няколко заряда за изстрели на пълна мощност. След това… край. До момента двамата с Анана се бяха въздържали от всякакво прахосване на енергия. Защото само благодарение на оръжието те можеха да държат под контрол останалите трима. И също така защото то бе единствената им надеждна защита срещу едрите хищници. Но когато се „съмнеше“ той щеше да излезе на лов. Трябваше да ядат, а и кръвта на улова можеше да се пие и да утоли жаждата им.
	Но първо трябваше да минат през дърветата. А това като нищо можеше да изчерпи заряда на батерията. И дори можеше да не им стигне. Защото от другата страна на хълмовете можеше да има хиляди дървета.
	Облаците започваха да се сгъстяват. Дали най-сетне щеше да завали? Ако завалеше така силно, както Уртона казваше, че ставало, пороят щеше да запълни тази малка долчинка. И щеше да ги остави да избират да се удавят ли или да атакуват дърветата. Голям избор, няма що!
	Остана да лежи няколко минути. Дочуваха се едва доловими поскръцвания, стенание и епизодичен шепот. Земята под него се движеше. Под гърба му се разстла топла вълна, която се спусна по краката му. Топлината беше като от човешко тяло. Някъде под плътния килим от тревни стръкчета и под преплетената мрежа от корени се отделяше енергия. Почвата бавно се преместваше. В коя посока, към какви нови опасности, той не можеше да каже.
	Но можеше да изчака. Едно от качествата му беше почти животинското търпение. Бъди леопард, бъди вълк. Сниши се и оцени обстановката. Когато се наложеше, той буквално щеше да експлодира в действие. За нещастие раненият му крак и общата му слабост съществено го затрудняваха. Ако някога можеше да бъде сравнен с динамит, сега бе само черен барут.
	Отново се изправи в седнало положение и се огледа. Обгръщаше го тъмночервен полумрак. Дърветата образуваха полюшваща се редица върху хълмовете. Останалите от групата лежаха странично или по гръб. МакКей хъркаше. Анана мърмореше неясно на родния си език, който бе по-стар и от Земята. Очите на Уртона бяха отворени и той гледаше право към Кикаха. Дали не се бе надявал да го хване неподготвен и да му отнеме лъчемета?
	Не. Той просто спеше, отворил уста и очи. Кикаха стана, приближи се до него и дочу леко пуфтене откъм пресъхналите му устни. Погледът му беше като стъклени.
	Кикаха облиза собствените си устни, които бяха като от гласпапир, и с труд преглътна. Поднесе ръчния часовник, който бе взел от Анана, до очите си. Натисна малкото бутонче отстрани и се взря в четирите символа, който светнаха. Това бяха цифрите, използвани от Повелителите. Преведено на земен език, времето беше 15:12. Но тук това бе лишено от всякакъв смисъл. Защото нямаше слънце — всякаква светлина и топлина идваше от небето. Нещо повече, самата планета изобщо не се въртеше в една равнина и освен това не се виждаха никакви звезди. Голямото червеникаво тяло, което бавно минаваше през небосвода, се уголемяваше с всеки ден и не беше истинска луна. Бе по-скоро временен спътник, който падаше към планетата.
	Липсваха и сенки освен при рядко стечение на обстоятелствата. Не можеше да се говори и за север, юг, изток или запад. Часовникът на Анана можеше да се използва и като компас, но тук това бе безполезно. Голямото тяло, върху което се намираха, не притежаваше нито желязно-никелово ядро, нито някакви електромагнитни свойства, а още по-малко северен или южен полюс. В прецизния смисъл на думата, то даже не беше планета.
	Земята под него се издигаше. Той не можеше да долови това, понеже процесът бе бавен, но околните хълмове определено се бяха снижили.
	Часовникът притежаваше една полезна функция. Маркираше движението на времето напред. И щеше да му каже кога ще изтече полагащият му се час и половина дежурство на пост.
	Когато стана време да събуди Анана, той се отправи към нея. Но тя се изправи и седна, преди да се бе приближил и на дванайсет стъпки. Знаеше, че е неин ред. Беше програмирала биологическия си часовник да я събуди когато трябва.
	Анана беше красива, но изтощението започваше да оставя отпечатък и върху нея. Скулите й бяха станали по-подчертани, бузите й започваха да хлътват, около големите й тъмносини очи се виждаха кръгове на преумора. Устните й бяха напукани, а някога нежнобялата й кожа бе мръсна и изглеждаше загрубяла. Макар да й се бе налагало да се изпотява многократно през тези дни, по врата й все още се забелязваха следи от пушек.
	— И ти не изглеждаш прекрасно — обади се тя с усмивка.
	При нормални условия гласът й беше богат контраалт, но сега прозвуча само мрачно.
	Тя стана на крака. Слаба, но едрогърда и с широки рамене, тя бе само два инча по-ниска от неговите шест фута и един инч, притежаваше силата на всеки мъж с нейното тегло, и ако се надбягваха на къса дистанция със сигурност щеше да го изпревари. А и защо не? Тя бе разполагала с десет хиляди години, за да достигне потенциала на физическите си възможности.
	Извади гребен от задния джоб на изпокъсаните си провиснали панталони и оправи гарвановочерната си коса.
	— Ето. По-добре ли е? — попита тя все така усмихнато. Зъбите й бяха ослепително бели и идеално равни. Само преди трийсет години си бе имплантирала нови зъбни гнезда и в момента се радваше на стотния си комплект.
	— Не е зле за една умираща от глад, дехидратирана стара жена — каза той. — Честно казано, ако можех бих… — Той спря да се хили и махна с ръка към веригата опасващи ги хълмове: — Имаме си гости.
	Беше му трудно да види в полумрака дали бе пребледняла. Но гласът й прозвуча лишен от емоции:
	— Ако раждат плодове, поне ще се нахраним.
	Той реши, че е по-добре да не напомня за възможността изядените да бъдат те самите.
	Подаде й лъчемета. На външен вид изглеждаше като шестзаряден револвер. Но вместо патрони имаше батерии, от които само една бе останала с някакъв заряд. В цевта беше монтиран механизъм, който можеше да се настрои така че лъчът да пререже дънера на дърво, да предизвика леко обгаряне или да парализира.
	Кикаха се върна на мястото, където бе оставил своя лък и колчана със стрели. Макар да беше великолепен стрелец, до момента само две от стрелите му бяха улучили целта. Животните бяха много предпазливи и с изключение на два случая бе невъзможно да се приближи достатъчно близко, за да стреля. На два пъти бе успял да убие малки газели, които се бяха оказали напълно недостатъчни да напълнят стомасите на петима души в продължение на дванайсет дни. Анана бе улучила заек с мятане на леката си бойна секира, но някакъв дългокрак бабуин беше изскочил иззад хълма, беше го грабнал и бе избягал с него.
	Кикаха взе лъка и колчана, и двамата с Анана се отдалечиха на около триста крачки от спящите. Той легна и заспа. Беше забил ножа си в почвата, готов да го изтегли за миг в случай на атака. Анана разполагаше с лъчемета, с леката си секира за мятане и с нож.
	Дърветата още не ги безпокояха. Двамата само искаха да се отдалечат от останалите. Когато времето на Анана изтечеше, тя щеше да събуди МакКей. После щеше да се върне и да легне при Кикаха. Не се безпокояха особено, че някой може да опита да се прокрадне към тях, докато спяха. Анана ги бе предупредила, че в ръчния й часовник има устройство, което ще я събуди, ако същество с маса, достатъчно голяма, за да бъде то опасно, опита да ги приближи. Лъжеше, макар че нищо не пречеше един Повелител да притежава такова не особено сложно устройство. Другите сигурно се питаха дали не ги е измамила. Обаче не смееха да проверят. Беше ги заплашила, че ако някой се опита да ги нападне, тя ще го убие моментално. А това вече бе нещо, в което те не се съмняваха.

>	Трета глава

	Събуди се облян в пот от горещината. Ярката дневна светлина го бодеше в очите. Небето се бе превърнало в алена пещ. Облаците ги нямаше заедно със скъпоценната влага, която бяха отнесли незнайно къде. Вече не се намираха в долина. Хълмовете се бяха изравнили с равнината, която се простираше около тях. Групата им сега се намираше на върха на ниско възвишение.
	Това го изненада. Скоростта, с която се бе извършила промяната, бе по-голяма от очакваната. Уртона обаче поясни, че понякога се наблюдават случайни скокове в темпото на тектоничните преобразувания. Тук нищо не беше постоянно или поне предсказуемо. Така че не трябваше да се изненадва.
	Дърветата обаче продължаваха да ги заобикалят. Бяха хиляди и точно в момента няколко разузнавачи се приближаваха към билото на новородения хълм. Бяха високи към десетина стъпки. Подобните им на варел стволове бяха покрити с гладка зеленикава кора. Големи кръгли тъмни очи опасваха ствола в горната му част. От едната страна се виждаше отвор, наподобяващ уста. Вътре в него можеше да се различи мека гъвкава тъкан и два ръба, обсипани с остри като на акула зъби. Според Уртона растенията били наполовина на белтъчна основа и храносмилателната им система силно наподобявала тази на животните. Тя започвала с устата и свършвала с ануса, който съвсем изненадващо се намирал… също в устата.
	Е, Уртона положително знаеше. Нали той ги бе създал.
	— Те не страдат от никакви болести, така че няма никакви причини изпражненията да не минават отново през устата — бе пояснил съображенията си Уртона.
	— Сигурно имат отвратителен дъх — бе отбелязал тогава Кикаха. — Но това не е проблем, нали и без това никой не се кани да ги целува.
	Той, Анана и МакКей се бяха засмели. Уртона и Червения Орк не скриха отвращението си. Чувството им за хумор явно се бе атрофирало. А може и никога да не бяха притежавали такова.
	Короната на дърветата се състоеше от множество тънки клонки, не по-дълги от две стъпки. Покриваха ги широки зелени листа с формата на сърце. От ствола излизаха още шест къси клона, всеки дълъг към три стъпки, групирани в три двойки. Те се разклоняваха допълнително, но листата по тях бяха едри и овални. Между клоните излизаха гъвкави като на октопод пипала, стигащи до към дванайсет стъпки. Отделна двойка пипала имаше при основата.
	Точно последните две помагаха на дървото да се придвижва върху двата си къси крака, лишени от колянна става и завършващи с огромни безпръсти кръгли ходила. Когато дървото решеше да се установи на дадено място, ниско разположените пипала се заравяха в почвата, пускаха корени и започваха да всмукват хранителни сокове. Корените лесно можеха да бъдат пречупени, а пипалата да бъдат изтеглени обратно, когато се налагаше придвижване.
	Кикаха бе попитал Уртона какво го бе накарало да създаде такова непохватно и тромаво създание в своите биолаборатории.
	— Защото това ми достави удоволствие — бе отговорът.
	Сега Уртона вероятно съжаляваше. Той вече бе събудил останалите и всички бяха обърнали поглед към страховитите и странни създания.
	Кикаха се приближи до групата.
	— Как комуникират помежду си?
	— Чрез феромони — различните субстанции, които се отделят от тях. Те са към трийсет на брой и всеки отделен феромон предава различен сигнал на съседните дървета. Те не мислят — мозъците им са с размера на мозъка на динозавър. Реакциите им са на инстинктивно ниво. Но в тях е заложен здрав стаден инстинкт.
	— Има ли феромон, който стимулира чувството на страх?
	— Да. Но трябва да накараш поне едно да се изплаши, а в тази ситуация това е направо невъзможно.
	— Мисля си — промърмори Кикаха, — колко несъобразително от твоя страна е да дойдеш тук без ампула с феромона на страха.
	— Точно така постъпвах преди — отговори Уртона.
	Най-близкият разузнавач бе спрял на трийсетина стъпки от тях. Кикаха погледна към Анана, която стоеше на шейсет стъпки от групата им. Беше извадила лъчемета си и го държеше готов за всяка враждебна проява както от страна на дърветата, така и от тримата мъже.
	Кикаха се отправи към разузнавача и спря недалеч от него. Дървото помаха със зеленикавите си пипала. Няколко други се насочиха към тях, но не се движеха прекалено бързо. Според Кикаха тази конструкция на краката им едва ли щеше да им позволи да развият повече от една миля в час. От друга страна той не познаваше пълния им потенциал. А и Уртона не си спомняше каква максимална скорост е била заложена в работния му проект.
	Още докато се приближаваше към дървото, Кикаха чувстваше земята да се надига под краката му и усещаше как скоростта на метаморфозата се увеличава. Въздухът стана по-топъл, между стръкчетата трева се появиха празни пространства. Почвата бе черна и някак мазна на външен вид. Вече знаеха, че след спиране на процеса на преобразуване са необходими три дни, за да поникне нова трева.
	Хилядите дървета продължаваха да се движат, но вече по-бавно. Накланяха се напред на несгъваемите си крака и протягаха пипала, за да се опрат на тях.
	Кикаха погледна по-внимателно най-близкия представител и видя на клоните му да се клатят към дузина малки сфери, червени като ябълки.
	— Стават ли плодовете им за ядене? — обърна се той към Уртона.
	— Да, от птиците — отговори му той. — Не си спомням точно. Но не мога да се сетя по каква причина бих решил да ги направя отровни за хората.
	— Като те познавам, бих казал, че може да си го направил, за да се посмееш — язвително подметна Кикаха.
	После направи знак на Ангъс МакКей да дойде при него. Негърът се приближи предпазливо, но беше ясно, че опасенията му са свързани с близкото дърво, а не с Кикаха.
	МакКей беше инч по-нисък от Кикаха, но с петнайсетина килограма по-тежък. При това разликата в теглото не се дължеше на повече тлъстина. Носеше черни дънки, черни чорапи и черни обувки. Отдавна бе захвърлил ризата и коженото си яке на рокер, но не се бе разделил с мотоциклетната си каска. Кикаха бе настоял да я запази, ако не за друго, поне за да събират дъждовна вода в нея.
	МакКей бе професионален престъпник, продукт на Детройт, дошъл в Лос Анжелис, за да стане един от наемните убийци на Уртона. Разбира се не бе и предполагал, че Уртона е Повелител. Така и не бе разбрал с какво точно се занимава Уртона, когото той познаваше като мистър Калистър. Но заплащането бе добро и щом мистър Калистър не навлизаше в запазената територия на другите банди, всичко бе наред. На всичко отгоре мистър Калистър бе доказал, че знае как да се оправя с полицията.
	Онзи ден, който сега изглеждаше толкова отдавна, той беше освободен от задължения за следобеда. Беше се запил в една таверна в Уатс. Беше забърсал една нелоша макар и бърборива жена и я бе откарал в апартамента си в Холивуд. Бяха скочили в леглото още от вратата и след като приключиха с онова, за което я бе довел, той бе заспал. Събуди го телефонът. Обади му се Калистър и възбуденият му глас издаваше, че му се е случило нещо неприятно. Събитието явно бе тревожно, макар той да не му каза за какво става дума. Само му съобщи, че трябва веднага да се яви. И да вземе автоматичният си пистолет 45-и калибър.
	Последното го накара веднага да изтрезнее. Мистър Калистър сигурно наистина бе загазил, за да му говори такива неща по телефон, който като нищо можеше да се подслушва. И точно тогава започнаха неприятностите. Жената естествено я нямаше, бе изчезнал и портфейлът му — петстотин долара и кредитните карти, — както и ключовете за колата.
	Когато надзърна през прозореца към паркинга до сградата видя, че и самата кола я няма. Ако не му трябваше спешно, сигурно щеше да се изсмее. Обран от проститутка! Тъпа при това, защото явно не бе съобразила, че с лекота ще я открие. Не беше проблем да си върне портфейла и съдържанието му… е, ако още си беше на мястото. И колата, разбира се. Нямаше да я убие, но щеше да й посмачака фасона, за да й даде урок. Беше професионалист, а професионалистът не убива, освен за пари или при самозащита.
	Така че облече мотоциклетните си дрехи и потегли на максимална скорост в нощта, готов да избяга на прасетата, ако го зърнеха. Калистър го чакаше. Другите бодигардове ги нямаше. Не попита Калистър къде са, защото босът никак не обичаше въпросите. Но той сам му обясни. Каза че всички били в една кола, която катастрофирала, докато преследвала един мъж и една жена. Не били загинали, но не ставали за работа.
	Калистър бе продължил с описание на двойката, която го интересуваше, без да казва по каква причина.
	После бе останал, двоумейки се за миг, захапал в нерешителност долната си устна. Беше едър и красив мъж, с жълтеникава къдрава коса, очи със странно зелен цвят и лице, напомнящо с нещо за киноартиста Пол Нюман. Накрая отиде до един шкаф, извади от джоба си малка кутийка с размера на бучка захар, приближи я до ключалката и вратичката се отвори.
	Калистър извади някакво странно на външен вид устройство от чекмеджето. Макар никога да не бе виждал нищо подобно преди, МакКей се бе досетил, че това е оръжие. Имаше основно тяло, към която можеше да се прикрепи къс дебел приклад, точно както ловджийска пушка с рязана цев.
	— Взех друго решение — каза Калистър. — Вземи това и остави пистолета си тук. Може да се озовем на място, където не бива да се чуват изстрели. Ето, виж как работи.
	Наблюдавайки кратката демонстрация, МакКей бе усетил леко замайване. И това беше само първата крачка в серията от събития, накарали го да се почувства като превърнал се в резултат от някаква магия герой от научнофантастичен филм. Ако бе имал грам мозък в главата си, още тогава трябваше да се обърне и да се махне. Но едва ли имаше някой, който би могъл да му каже, че само пет минути по-късно той изобщо няма да бъде на Земята.
	Но тогава стоеше ококорен и наблюдаваше демонстрацията на Калистър. Лъчеметът бе прерязал един стол на две. После Калистър му даде метална защитна жилетка. Поне на вид и на пипане му се стори, че е стоманена. Но беше гъвкава.
	Калистър също навлече такава и после каза няколко думи на неразбираем чужд език. В стената просветна голямо кръгло петно, секунди по-късно сиянието изчезна и той видя пред себе си пейзаж от друг свят.
	— Мини през вратата — нареди късо Калистър. Той държеше в ръка друго оръжие, маскирано като револвер. Не бе насочено към МакКей, но той разбираше, че ще погледне в цевта, ако откаже да се подчини.
	Калистър го последва. МакКей се досещаше, че го използват вместо щит, но не протестира. Знаеше, че ако се осмели, ще бъде прерязан надве.
	После минаха през нова „врата“ и се озоваха в нов свят или ново измерение, или каквото и да беше това. И докато Калистър оглеждаше за преследваната двойка, МакКей се разходи сред дърветата. Изведнъж сякаш небето се стовари върху главата му. Отнякъде се появи едър червенокос тип, който — МакКей не можеше да повярва на очите си! — бе въоръжен с лък и стрели.
	Криеше се зад едно дърво и МакКей сряза с откос клоните от едната му страна. Искаше само да стресне стрелеца, защото Калистър му бе обяснил, че иска този тип жив. И какво само име, Кикаха! Но Кикаха бе изстрелял една стрела и МакКей веднага разбра по каква цел. Една-единствена част от тялото му бе останала незащитена от дървото, зад което се бе скрил — рамото. Но Кикаха бе улучил точно тази част!
	Ако не бе жилетката, стрелата щеше да го прониже. Така само го събори на земята. Лъчеметът му излетя от пръстите и все така включен се изтърколи през поляната.
	И тогава най-грамадният вълк — вълк!, — който МакКей някога бе виждал, мина през лъча и бе намерил смъртта си, срязан на четири парчета. МакКей осъзна какъв късмет бе извадил. Ако лъчът се бе извъртял в противната посока, парчетата щяха да бъдат от собственото му тяло. Макар рамото и ръката му да бяха като парализирани, той бе съумял да се изправи и приведен да изтича към друго дърво. Проклинаше, без да се сдържа, защото бе допуснал Калистър да го накара да остави пистолета си. Знаеше, че никога не би набрал куража да излезе на поляната и да опита да си прибере лъчемета. Не и срещу противник, който можеше да стреля с лък по този начин.
	На всичко отгоре нещо му казваше, че се е забъркал в нещо, което е далече, много далече над неговото ниво.
	След това се развиха бурни събития, от които МакКей не видя много. Успя да се качи на огромна канара с размера на къща и макар с една ръка ловко се възползва от множеството издатини и удобни за захващане дупки. По-късно се питаше какво го бе накарало да се качи на място, където бе останал без път за отстъпление. Но в обзелата го тогава паника това му се бе сторило най-разумния ход. Беше сметнал, че никой няма да се сети да го потърси точно там. Освен това можеше да се просне по корем и да се скрие, докато суматохата не утихне. Ако спечелеше боса, той щеше да слезе долу. Щеше да поясни, че се е качил на канарата, за да огледа ситуацията от птичи поглед, така че да съобщи на Калистър каква е дислокацията на врага.
	Междувременно зарядът на лъчемета се бе изчерпил, разтапяйки наполовина намиращата се на петдесетина стъпки от него скала.
	Успя все пак да види Калистър да тича към двойката и още някакъв мъж и му се стори, че шефът държи нещата под контрол. Но тогава червенокосият Кикаха, който в този момент лежеше в тревата, бе казал нещо на жената. И тя бе вдигнала някакъв странно изглеждащ тромпет до устните си и бе започнала да свири някаква необичайна мелодия. Калистър бе замръзнал на място, бе изкрещял нещо и се бе хвърлил като побъркан в обратна посока.
	В следващия миг всички се озоваха в друг свят. И ако преди ситуацията бе просто лоша, сега нещата бяха толкова лоши, колкото изобщо беше възможно. Е, май не чак толкова. Защото той все пак беше оцелял. Макар да имаше моменти, когато съжаляваше за това.
	Така бяха изминали дванайсет „дни“. Много неща му се бяха изяснили междувременно, повечето благодарение на Кикаха. Но той все още не можеше да приеме, че Калистър, чието истинско име се оказа Уртона, Червения Орк и Анана са по на хиляди години. Нито вярваше, че идват от друг свят, който Кикаха упорито наричаше „джобна вселена“. Някакъв изкуствен континуум, нещо като четвъртото измерение от фантастичните филми, или най-малкото нещо подобно.
	Повелителите — защото те се наричаха така — твърдяха, че са направили Земята. И не само нея, ами и Слънцето, другите планети, звездите — които на свой ред не били точно звезди, а само изглеждали такива, — изобщо цялата проклета вселена.
	Всъщност те твърдяха, че са създали прародителите на всички земни хора в своите лаборатории.
	Но върхът беше — и от тази идея мислите в главата му започваха да се люшкат като коркова тапа сред вълните в океана, — че имало много такива изкуствени джобни вселени. И те били създадени по такъв начин, че в тях господствали различни от земните физически закони.
	Оказваше се, че преди десетина хиляди земни години сред Повелителите настъпило разцепление. Останалите живи се затворили в собствените си малки светове и се захванали да ги управляват. Всеки се опълчил срещу всеки.
	Това поне обясняваше защо Уртона и Орк, чичовци на Анана, се бяха опитали да я убият и желаеха смъртта на другия.
	Интересна беше историята и на самия Кикаха. Роден като Пол Янус Финеган през 1918* година в малък град на Индиана. След Втората световна война бе постъпил в Университета на Индиана, но още преди да изтече първата му година като студент, се беше забъркал с Повелителите. В началото живял в някакъв странен свят, известен като Света на нивата. Там заслужил името Кикаха, дадено му от индианско племе, обитаващо едно от нивата на планетата, която имала конструкцията на Вавилонската кула или на кулата в Пиза. Или на нещо друго**.
	[* инициалите на героя и годината му на раждане съвпадат с тези на автора на книгата — Бел.пр.]
	[** виж първата книга от цикъла „Създателят на вселени“ — Бел.пр.]
	Индианци ли? Да, защото Повелителя на онзи свят Джадауин бил населил различните нива с различни хора, които собственоръчно бил отвлякъл от Земята.
	Наистина много объркана история. Джадауин не бе живял винаги в родния свят на Повелителите, нито в собствения си частен космос. Известно време прекарал като истински земен жител, без да съзнава кой е всъщност, поради амнезия. На всичко отгоре… по дяволите всичко това! МакКей усещаше, че го заболява главата дори само като започнеше да мисли за тези неща. И все пак някой ден, ако разполагаше с достатъчно време и ако оживееше дотогава, той щеше да разплете тази бъркотия. Стига да не откачеше преди това.

>	Четвърта глава

	— Умирам за ябълки като всеки хожър*, Ангъс — каза Кикаха. — Така че съм решил да си набавим малко пресни плодове. Обаче имам нужда от помощта ти. Пипалата ни пречат да се доближим достатъчно. Но дърветата имат една слаба точка в своята защита. Подобно на повечето хора и те не могат да си държат устата затворена. Реших да изстрелям една стрела в устата на онова дърво. Едва ли ще го убия, но поне ще го заболи. Да се надяваме, че силата на удара ще го събори на земята. Този лък има страшно натегната тетива. Искам когато го улуча ти да изтичаш и да хвърлиш тази секира по някой от клоните. Опитай да улучиш грозд от тези плодове. А после аз ще го примамя настрани от нападалите ябълки.
	[* прозвище, с което са известни кореняците на щата Индиана — Бел.пр.]
	Той му подаде леката секира на Анана.
	— Ами онези? — поинтересува се МакКей, сочейки към трите дървета, които се намираха на около двайсетина стъпки от жертвата, която си бяха набелязали. Те бавно, но неотклонно се приближаваха.
	— Е, може да оберем и техните ябълки. Имаме нужда от този плод, Ангъс. Трябва ни както храната, така и водата, която съдържа.
	— Не е необходимо да ми го обясняваш — обади се Ангъс.
	— И аз съм като дървото — усмихнато отвърна Кикаха. — Не мога да си държа устата затворена.
	Той нагласи стрела на тетивата, прицели се внимателно и стреля. Стрелата се заби в овалния отвор на устата. Точно в този миг дървото беше вдигнало двете си пипала, готвейки се да направи поредната стъпка напред и се беше наклонило за момент преди да се опре на гъвкавите израстъци. Кикаха беше забил стрелата именно в тази частица от секундата, когато равновесието му беше нарушено. Дървото залитна назад и падна. Пипалата трескаво се замятаха, но силата не им стигаше да го изправят отново. Излизащите настрани клони му пречеха да се претърколи странично, дори ако изобщо беше в състояние да го направи.
	Кикаха изпусна въздуха в гърдите си и сложи ръка върху рамото на МакКей.
	— Май няма да се налага да хвърляш секирата. Ябълките изпопадаха. Страшен удар!
	Трите дървета по склона на хълма бяха спрели за кратко. После продължиха хода си напред. Нито звук не се изтръгна от устите им, но по въртящите им се очи двамата мъже се досетиха, че те оживено комуникират. Уртона обаче настояваше, че дърветата не са в състояние да мислят. Общуването, на което били способни, се извършвало на инстинктивно ниво, също като при мравките. В случая беше очевидно, че те идват на помощ на падналия си събрат.
	Кикаха изтича пред МакКей, който за миг се подвоуми. Обърна се. Двамата Повелители стояха на около шейсетина стъпки над тях. Анана наблюдаваше с лъчемет в ръка и от време на време се оглеждаше, за да държи околната местност под контрол.
	Уртона, разбира се, бе казал на МакКей да убие Анана и Кикаха, ако му се отдаде такава възможност. Но ако сега удареше със секирата отзад по главата червенокосия, Анана щеше да го застреля като куче. По-важното бе обаче, че той разглеждаше шансовете си за оцеляване тук като по-големи, ако се държи за Кикаха и Анана. И накрая Кикаха беше единственият, който не се отнасяше към него като към презрян негър. Не че Повелителите имаха специално отношение към цвета на кожата. Те по-скоро се държаха с всеки, който не беше представител на тяхната раса, като с гаден негър. Не можеха да се държат дружелюбно дори помежду си.
	МакКей изтича напред и спря малко извън обсега на мятащото се пипало. Събра осем ябълки, напъха четири в джобовете на дънките си и хвана по две във всяка от ръцете си.
	Когато се изправи ахна от изумление. Побърканият Кикаха бе скочил върху падналото дърво и дърпаше стрелата, забила се в устата му. Когато успя да я измъкне, от пръстите му капеше слузеста белезникава течност, а кръстът му бе обхванат от друго пипало. Но вместо да се бори с него, той заби десния си крак дълбоко в дупката и го завъртя странично.
	Миг по-късно вече летеше във въздуха обратно към МакКей, запратен от конвулсивната реакция на пипалото, причинена без съмнение от силната болка.
	Вместо да се отдръпне, МакКей сграбчи Кикаха и двамата паднаха заедно. Чернокожият пострада повече от онзи, когото бе хванал и в продължение на цяла минута те останаха да лежат върху тревата. Кикаха беше върху МакКей. После червенокосият се претърколи настрани и се изправи на крака.
	— Добре ли си? — погледна той лежащия в краката му МакКей.
	МакКей стана на свой ред и отвърна:
	— Мисля, че нямам нищо счупено.
	— Благодаря. Ако не беше смекчил падането ми, можех да си счупя гръбнака. Макар че не знам. Аз съм доста жилав. Но, Господи, каква сила има в тези пипала!
	Анана вече се бе присъединила към тях.
	— Ранен ли си, Кикаха?
	— Не. И Ангъс-черньото е наред.
	— Ангъс-черньото ли? — изумено се осведоми МакКей. — Ах ти, кучи сине!
	— Хайде, хайде — засмя се Кикаха. — Не разбираш ли от майтап? Едно време във фермата си говорехме така. Стига, МакКей, изобщо не съм искал да те засегна.
	Кикаха се обърна. Тримата разузнавачи не се бяха приближили повече. Продължаващият да се издига хълм вече имаше доста стръмни склонове и правеше придвижването им много трудно. Ордата зад тях също бе спряла движението си напред.
	— Дори не се налага да се изкачваме — отбеляза Кикаха. — Прави го вместо нас.
	Но наклонът вече бе станал толкова голям, че ако скоростта на издигане не се забавеше, скоро всички щяха да се изтърколят на дъното. Сегашните четиридесет и пет градуса можеха да се превърнат в деветдесет след петнайсет минути.
	— Явно сме в епицентъра на някаква бурна трансформация — каза Кикаха. — Да се надяваме, че енергията скоро ще се изчерпи. Иначе…
	Пипалата на падналото дърво вече се движеха немощно. Кикаха явно му беше нанесъл сериозни поражения. От устата му изтичаше белезникава течност.
	Кикаха взе секирата, която МакКей беше пуснал на земята. Отправи се към дървото и започна да кастри всичките му клони наред. Два удара на клон бяха напълно достатъчни. После се захвана с пипалата, които се оказаха значително по-жилави. И все пак, четири удара стигаха за ампутацията на всяко едно от тях.
	Накрая пусна секирата, вдигна единия край на дървото и го извъртя така, че да се изтърколи надолу по склона.
	— Излишен разход на енергия — късо каза Анана.
	— Чакането да видиш какво ще се случи, изгаря повече енергия. Или поне в този момент е така. Има време за проява на търпение, има и време за разход на енергия.
	Той се премести в средата на ствола и го тласна надолу с крак. Дървото започна бавно да се търкаля, постепенно набра скорост и не след дълго отскочи от някаква бабуна, излетя във въздуха и се заби в групичка дървета. Всички рухнаха едновременно, някои се претърколиха, чупейки клоните си, а други излетяха във въздуха като изстреляни от оръдие.
	Ефектът беше лавинообразен. Когато всичко приключи близо петстотин дървета лежаха преплетени на дъното в основата на хълма. Нито едно не можеше да се изправи само. Сякаш бе паднала лавина, последвана от наводнение.
	— Като задръстване на трупи по реката! — извика Кикаха.
	Но никакво задръстване на трупи на Земята не бе свързано с размахването на безброй пипала. Нито пък някоя гора се бе притичвала на помощ на повалените си членове.
	Хората обаче имаха сериозни затруднения да се задържат на склона. Те се вкопчиха в тревата, а тримата разузнавачи се изтърколиха „по гръб“ в бъркотията долу.
	— Аз слизам — обяви Кикаха. После се обърна и се плъзна по задник. Останалите го последваха. Когато триенето започваше да ги пари, забиваха пети, за да се забавят. Някъде по средата на спускането се наложи да спрат и да се обърнат по корем, за да се поохладят. Дъната на панталоните им бяха разкъсани на няколко места.
	— Видя ли водата? — попита Кикаха и посочи отдясно на тях.
	— Струва ми се, че видях — отвърна му Анана. — Но помислих, че е някакъв мираж.
	— Не е. Миг преди да се плъзнем надолу, в тази посока видях голям воден басейн. Намираше се поне на петнайсет мили оттук. Но нали знаеш колко измамно е чувството за разстояние тук.
	Точно под тях, на около двеста стъпки встрани, имаше задръстване от живи трупи. Хората продължиха спускането си но вече косо по склона, който не спираше да увеличава наклона си. Каската на МакКей, лъкът и колчана със стрели на Кикаха, секирата и лъчеметът на Анана им пречеха и затрудняваха движенията им, но те се справиха. Последната част буквално прелетяха във въздуха и се приземиха на по четири крака.
	Дърветата не им обърнаха никакво внимание. Инстинктът да помогнат на изпадналите в беда съплеменници явно доминираше естествената нужда да убиват, за да се нахранят. Растенията обаче бяха разположени толкова нагъсто, че просто нямаше как петимата да минат през редиците им.
	Погледнаха нагоре към върха на хълма. Склонът откъм тяхната страна беше вече вертикален и върхът започваше да се издува. Силна топлина ги полъхна в лицата.
	— Корените на тревата ще попречат на онзи навес да падне върху главите ни — замислено каза Кикаха. — Но колко дълго? Когато рухне, масата направо ще ни помете.
	Растенията методично се придвижваха към сплетената маса в редици с почти докосващи се клони. Най-близките до хората даже се отместваха малко настрани, за да не се блъснат в тях. Но разперените пипала караха всички да бъдат неспокойни.
	— Знам че идеята не ти харесва, Кикаха, но май ще трябва да използваме лъчемета — подхвърли Анана.
	— Да не ти минава същата мисъл, която ми хрумна? Може и да не се наложи да посичаме всяко, което ни се изпречи на пътя към свободата. Може би тези неща могат да горят?
	— Да не си полудял! — възкликна Уртона. — Нали и ние ще изгорим.
	— Случайно да имаш по-добро предложение?
	— Да. Мисля че трябва да нагласим лъчемета в режим на рязане и да се опитаме да си пробием с него път.
	— Не вярвам че оставащият заряд ще ни позволи да направим това — възрази Анана. — Има сериозна опасност да се озовем в безнадеждно положения в центъра на тази каша. И тогава може вече да ни атакуват. А ние ще сме напълно безпомощни.
	— Да подпалим едно-две — предложи Кикаха. — Но не от най-близките.
	Анана завъртя диска на регулатора в основата на дръжката. После насочи оръжието към едно дърво на около пет крачки от тях. В продължение на няколко секунди нищо не се промени. После кората започна да дими. Десет секунди по-късно дървото избухна в пламъци. Растението като че ли не схвана веднага какво се бе случило. Продължаваше клатушкайки да се приближава към общата цел. Но тези точно зад него спряха. Сигурно бяха усетили миризмата на дима и сега бяха под властта на инстинкта — а може би на програмата — за оцеляване.
	Анана подпали още три. Изведнъж редиците на дърветата непосредствено зад запалените рухнаха повалени. Другите зад тях продължаваха да напират и събаряха тези отпред.
	Най-сетне задните редици спряха. Пипалата им объркано се размахваха. Неочаквано и напълно синхронно, като военен полк, подчиняващ се на сигнала на беззвучен тромпет, обявил отбой, те се обърнаха и с максимална скорост започнаха да се отдалечават в противоположна посока.
	Пламтящите дървета бяха спрели да вървят, но бясно мятащите им се пипала показваха, че най-сетне са осъзнали каква беда ги беше сполетяла. Пламъците обгръщаха стволовете им, жадно поглъщаха листата и се придвижваха от клон на клон към върха. Дузините очи пламнаха, разтопиха се и се стекоха като сок, съскащ по горящата кора.
	Едно от тях най-сетне падна като коледна цепеница в камината. Секунда по-късно паднаха други две. Краката им продължаваха хаотично да се движат и големите кръгли пети се удряха в земята.
	От смесената миризма на горящо дърво и плът на хората им се повдигаше.
	Но онези пред унищожените си събратя още не знаеха какво се бе случило. Вятърът отнасяше дима и феромоните на паниката настрани от тях. Те продължаваха похода си към задръстването и най-сетне стигнаха до целта си. Предните редици се опитаха да изправят повалените си събратя, но липсата на достатъчно пространство им пречеше.
	— Да изгорим всички! — извика Червения Орк и брат му, Уртона, го подкрепи.
	— И какво ще спечелим? — погледна ги с отвращение Кикаха. — Освен това те чувстват болка, макар да не издават нито звук. Нали, Уртона?
	— В същия смисъл, в който усеща болка скакалецът — махна с ръка Повелителя.
	— Ти някога бил ли си скакалец? — попита го Анана.
	Кикаха леко се затича и останалите го последваха. Коридорът, открил се пред тях, беше широк към двайсет стъпки, но постепенно се се разширяваше с изтеглянето на бягащите дървета. Изведнъж МакКей извика:
	— Пада!
	Не беше необходимо да питат какво пада. Побягнаха с всички сили. Кикаха, който водеше колоната, бързо се оказа последен. Краката му все още го боляха, а болката в гърдите му се засили. Анана го хвана за ръка и го задърпа след себе си.
	Зад гърбовете им се разнесе грохот. Малко пред тях се стовари гигантска топка мазна почва, смесена с ръждивочервени стръкове трева и се заби в земята. Този къс явно се бе отделил и беше изхвърлен във въздуха от силата на удара на основната маса. Топката падна толкова близко, че те не можаха да се спрат. И двамата се забиха в нея сред коренищата. Масата все пак бе достатъчно мека, за да поеме силата на удара.
	Станаха и заобиколиха купчината пръст, която беше с размера на гараж за една кола. Кикаха си позволи да хвърли поглед назад. Основната маса бе паднала на броени крачки зад тях. От нея стърчаха клони, пипала и ритащи крака.
	Вече бяха в безопасност. Той спря и Анана последва примера му.
	Другите ги бяха изпреварили и с удивление разглеждаха огромния пръстен от пръст, който обграждаше основата на хълма. Процесът обаче явно продължаваше, защото и в този момент от върха се откъсваха огромни парчета и погребваха под себе си гледката на опустошението.
	От дърветата бяха оцелели към стотина. Те продължаваха клатушкайки се да се отдалечават с бавен бяг от мястото на катастрофата.
	— Трябва да пленим няколко от най-задните дървета — отбеляза Кикаха. — Имаме нужда от още ябълки. Без тях нямаме шанс да стигнем до водата.
	Макар всички да бяха разтърсени от последните събития, те веднага се отправиха по следите на дърветата. Анана хвърли секирата си, а МакКей каската. Не след дълго разполагаха с повече плодове, отколкото можеха да носят. Всеки изяде по дузина, напълвайки корема си с храна и влага.
	После тръгнаха към водния басейн. Надяваха се, че вървят в правилната посока. Лесно беше да се сбърка посоката в свят без слънце и постоянно променящ се пейзаж. Дори планината, избрана за ориентир, можеше да се превърне в долина на следващия ден.
	Анана, която вървеше непосредствено до Кикаха, прошепна:
	— Изостани малко.
	Той забави ход, без да пита. Изчакаха другите да се отдалечат достатъчно.
	— Какво има?
	Тя вдигна лъчемета и му показа тревожно мигащия индикатор в дръжката. После завъртя диска на регулатора и индикаторът изгасна.
	— Енергията, с която разполагаме, е достатъчна за едно срязване до три секунди на разстояние до шейсет стъпки. Разбира се, ако превключа на бавно изгаряне или на парализа, зарядът ще издържи малко повече.
	— Не мисля че ще опитат нещо срещу нас, дори да знаят за истинското положение на нещата. Те повече се нуждаят от нас за да оцелеят, отколкото ние от тях. Но когато… ако… намерим двореца на Уртона, тогава ще трябва много да внимаваме. Мен лично ме безпокои, че лъчеметът би могъл да ни потрябва за други цели.
	Той поспря и се загледа над главата на Анана.
	— Например за това.
	Тя извърна глава.
	На билото на планински масив на около две мили от тях се виждаше дълга редица движещи се предмети. Дори от това разстояние и при тази светлина, тя ясно различаваше, че става дума за смесена група от големи животни и човешки същества.
	— Туземците — ненужно поясни той.

>	Пета глава

	Тримата мъже бяха спрели и подозрително ги гледаха. Двама от тях тръгнаха напред и Червения Орк ги приветства.
	— Какво, по дяволите, кроите?
	Кикаха се засмя:
	— Колко приятно е да се пътува заедно с параноици. Обсъждахме ето това — и той посочи към превала.
	МакКей простена и запита:
	— Какво ли още ни очаква?
	А Анана се поинтересува:
	— Всички местни жители ли се отнасят враждебно към пришълците?
	— Не знам — призна Уртона. — Със сигурност ми е известно, че притежават силно развито чувство за племенна принадлежност. Едно време имах навика да летя над планетата и да ги наблюдавам, и не си спомням някога да съм срещал две племена да се разминат, без да възникне някакъв конфликт. Но поне са лишени от териториални претенции. И как ли биха могли да имат такива?
	Анана му се усмихна в отговор:
	— Хайде, чичо, питам се как ли биха реагирали, ако те представим като Повелителя на тази планета. Онзи, създал това ужасно място и прехвърлил тук насила техните предци от Земята.
	Уртона пребледня, но отговори:
	— Те са свикнали с този свят. Те не знаят, че може да има по-добър.
	— Живеят ли по хиляда години както в света на Джадауин?
	— Не. Стигат до стотина, но не страдат от никакви болести.
	— Сигурно са ни забелязали — обади се Кикаха. — Предлагам да продължим в същата посока.
	Те тръгнаха отново, хвърляйки от време на време поглед към планинския превал. Два часа по-късно керванът изчезна откъм другата страна. Никакви тектонични преобразувания не се бяха случили междувременно. Това явно беше една от областите, в които топологичните мутации се развиваха с по-ниска скорост.
	Падна „нощта“. Светлочервеният небесен купол бе прорязан от по-тъмни ивици, все хоризонтални и с различна широчина. С напредване на времето ивиците се разширяваха и потъмняваха. Когато се сляха, небето се превърна в равномерно оцветена тъмночервена пелена, някак гневна и заплашителна.
	Пред тях, докъдето им стигнеше погледа, се простираше равнина. Планините бяха изчезнали, макар да им бе трудно да определят дали се бяха размили в равнината или просто бяха се скрили в тъмнината. Не бяха сами. Наблизо, но не непосредствено до тях, се долавяше неспирното движение на хиляди животни: много видове антилопи, газели, стадо лишени от бивни слонове, малка група лосове-гиганти.
	Уртона подхвърли, че наоколо несъмнено се навъртат и едри представители на котките, както и диви кучета. Но котките сигурно нямаше да се задържат тук дълго, защото нямаха никакъв шанс да заловят плячка из тази лишена от дървета равнина. Имаше разбира се и по-дребни видове от рода на леопарда, които можеха да настигнат всичко с изключение на щраусоподобните птици. Но не бяха виждали такива наблизо.
	Кикаха бе опитал да се приближи бавно и предпазливо до антилопите. Надяваше се да не ги подплаши, преди да е стигнал на разстояние, от което да стреля с лъка си. Но те отказаха да му сътрудничат.
	Изведнъж се разнесе някакво цвъркане и животните се втурнаха в безпорядък. Из равнината отекна грохота на хиляди копита. Не се вдигна прах: мазната почва никога не изсъхваше до такава степен, с изключение на моментите, когато в даден район се извършваше необичайно бърза промяна и генерираната по време на този процес топлина изгонваше влагата от земята.
	Кикаха остана, без да помръдва, докато около него се стрелкаха телата на хиляди бягащи и подскачащи животни. Когато редиците им пооредяха той стреля и улучи със стрелата си една газела. Анана, която стоеше на неколкостотин метра от него, притича с лъчемет в ръка. Миг по-късно той разбра причината за нейното безпокойство. Цвъркането се засили и в полумрака се появи глутница дългокраки бабуини. Те си бяха напълно четирикраки, тъй като предните и задните им крайници бяха с еднаква дължина. Това, което можеха да бъдат „ръце“, по нищо не се отличаваха от „краката“.
	Бяха едри и най-големият екземпляр сигурно достигаше до стотина фунта. Пронесоха се покрай него, озъбили паст, от която се стичаше слюнка. Миг по-късно вече ги нямаше.
	Кикаха въздъхна с облекчение, наблюдавайки последното тяло да се се слива с тъмнината. Според Уртона при определени обстоятелства те не биха се поколебали да атакуват и хора. За щастие, когато се впускаха след антилопи, нищо не можело да ги отклони от пътя им. Но ако не успеели да заловят поне една, като нищо можели да се върнат за групата, която току-що бяха подминали.
	Кикаха разпори газелата с ножа си. Орк се обади:
	— Повдига ми се вече от това сурово месо! Умирам от глад, но стомахът ми започва да кипи в киселини само при мисълта за кървавите късове!
	Ухилен Кикаха му предложи първия къс:
	— Защо не опиташ вегетарианството? Ядки, плодове, малини…
	МакКей се намеси с гримаса на лицето:
	— И на мен не ми харесва. Не мога да се отърва от чувството, че животното е още живо. И сякаш се опитва да изпълзи обратно през гърлото ми.
	— Опитай едно от бъбречетата — предложи му Кикаха. — Те са рядък деликатес. И са много крехки. А може би предпочиташ тестис?
	— Наистина си отвратителен — възмути се Анана. — Защо не можеш да се видиш с тази кръв, стичаща се по брадата ти.
	Но въпреки всичко тя взе предложения й тестис и си отряза парче. После го изяде с лишено от всякакво изражение лице.
	— Не е лошо, нали? — усмихна й се Кикаха. — А ако умираш от глад, дори може да ти се стори превъзходно.
	За известно време се възцари тишина. Кикаха първи приключи с яденето. Леко се уригна и стана с нож в ръката. Анана му даде секирата си и той се захвана да реже рогата на антилопата. Дълги към две стъпки, те представляваха великолепни оръжия. Най-сетне той успя да ги отдели от черепа и ги затъкна в пояса си.
	— Когато намерим клони, ще си направи чудесни копия от тях.
	Някой в тъмното шумно измляска и накара всички да скочат на крака и да се огледат. Мляскането се усили. След малко една огромна фигура изплува в червения полуздрач. Кикаха наричаше това животно „моа“ и то наистина изглеждаше като отдавна изчезналата новозеландска птица. На височина достигаше дванайсет стъпки, имаше рудиментарни крилца, дълги дебели крака, завършващи с по два пръста, въоръжени с нокът и притежаваше голяма глава с клюн като ятаган.
	Кикаха захвърли главата на антилопата и два от краката й колкото можа по-далече. По-малката сила на тежестта му позволи да ги запрати много по-далеч, отколкото би могъл да го стори на Земята. Огромната птица се бе насочила към тях. Но когато парчетата се пронесоха във въздуха над нея, тя се запъти след тях. Когато приближи на четиридесет стъпки от падналите парчета тя спря, огледа ги внимателно с едно око, после се затича към тях. Убеди се, че хората не са помръднали, сграбчи краката с клюна си и побягна.
	Кикаха вдигна от земята единия преден крак и предложи всеки от останалите да вземе по нещо.
	— Може да ни се прияде посред нощ. Не бих препоръчал някому да отлага за по-късно. В тази горещина месото ще се развали много бързо.
	— Боже, как ми се иска малко вода — въздъхна МакКей. — Жаден съм наистина, но най-напред бих искал да измия от себе си тази кръв.
	— Ще го направиш като стигнем до езерото — успокои го Кикаха. — Какво щастие, че мухите не ни досаждат през нощта. Но ако утрото ни завари, преди да сме се добрали до водата, ще ни нападнат облаци насекоми.
	И те продължиха. Смятаха че са изминали към десетина мили от хълма. Още два часа и щяха да стигнат до езерото, ако правилно бяха преценили разделящото ги разстояние. Но даже и след три часа по часовника на Анана, все още нямаше никакви признаци на вода.
	— Изглежда е било по-далече, отколкото сме предполагали — изкоментира Кикаха. — Другото обяснение е, че не сме се движили по права линия.
	Равнината започваше леко да се спуска. След час се намираха в плитка долчинка, широка не повече от една миля, която се простираше докъдето им стигнеше погледа. Към края на втория час бяха стигнали отсрещния край на долчинката. Когато спряха да починат се намираха на дъното на дълбока бразда, висока към дванайсет стъпки, но два пъти по-тясна.
	Стените й бяха стръмни, но не бе невъзможно да се изкачат. Поне засега.
	Кикаха установи с известно безпокойство, че около тях бяха изчезнали всякакви признаци на живот и почти нямаше растителност.
	— Струва ми се, че ще е по-добре да се качим обратно на равнината — обади се той след време. — Не мога да се отърва от едно странно усещане тук.
	— Просто много вървяхме — въздъхна Уртона. — Толкова се уморих, че не мога да си представя как ще направя още една крачка.
	— Тогава остани тук — предложи червенокосият. Изправи се и каза на Анана: — Ела с мен.
	И в същия миг усети влага да покрива краката му. Другите скочиха на крака с викове на изненада. По дъното течеше вода, изглеждаща черна в полумрака. Секунди след като осмислиха какво става, тя вече покриваше глезените им.
	— Охо! — извика Кикаха. — Изглежда се оттича от езерото. Тичайте с всичка сила!
	Най-близкият бряг се намираше на около една осма от милята от тях. Кикаха захвърли крака на антилопата. Преметнал лъка и колчана през едното рамо, калъфа с Рога през другото, той се затича към брега. Другите го задминаха, но както и преди Анана го хвана за ръка, за да му помогне. Когато бяха преполовили разстоянието до спасителния бряг, водата се бе изкачила вече до коленете им. Това ги забавяше, но те продължаваха напред. И тогава Кикаха обърна случайно глава наляво и видя водна стена, два пъти по-висока от него, да се носи към тях.
	Уртона пръв стигна до брега. Отпусна се на колене, хвана едната ръка на МакКей и му помогна да се изкатери и той. Червения Орк се опита да се вкопчи в глезена на негъра, но го изпусна, плъзна се обратно в оврага и отново се хвърли да пълзи нагоре. МакКей му подаде ръка, но Уртона му прошепна нещо и той се дръпна.
	Въпреки това Червения Орк съумя сам да се изкачи. Водата стигаше до кръста на Кикаха и Анана. Когато и те стигнаха на свой ред до брега, Анана го пусна и Кикаха се подхлъзна и падна назад, но веднага се изправи. Той вече усещаше треперенето на земята под краката си и добре разбираше, че това е звуковото предупреждение за приближаващата водна маса.
	Хвана Анана за краката, буквално я изхвърли нагоре, после сам започна да се катери след нея. Тя го хвана за лявата китка и го задърпа. Другата му ръка се вкопчи в тревата и той се изтегли. Останалите трима стояха наблизо и с жив интерес наблюдаваха какво ще стане. Той ги изруга, че дори не се бяха опитали да й помогнат.
	Орк сви рамене. Уртона се захили. Неочаквано Уртона се хвърли към Орк и го блъсна. Орк изкрещя и падна. МакКей ловко изтегли лъчемета от колана на Анана. Едновременно с това движение той я тласна с длан в гърба. Анана също изкрещя и също падна обратно в потока.
	Уртона се извърна и заповяда:
	— Дай ми Рога на Шамбаримен!
	Кикаха бе смаян от светкавичния развой на събитията. Бе очаквал предателство, но не толкова скоро.
	— Върви по дяволите! — каза той. Не бе имал време да погледне какво става с Анана, но чуваше боричкането й наблизо. Тя извика нещо и макар да не можеше да я види, той се досети, че сигурно се опитва да се изкатери обратно на брега. Червения Орк не издаваше нито звук.
	Кикаха бавно свали ремъка на калъфа през рамо. Уртона очаквателно се ухили, но усмивката му замръзна, когато видя, че Кикаха вдига калъфа над водата.
	— Изтеглете Анана обратно! Веднага! Или ще го пусна!
	— Застреляй го, МакКей! — извика Уртона.
	— Хей, човече, та ти дори не си ми казал как се използва това нещо! — възрази МакКей.
	— Нещастник такъв!
	Уртона скочи за да вземе оръжието от чернокожия. Кикаха замахна с лявата си ръка и запрати инструмента. Надяваше се Анана да го извади. В следващия миг и той се хвърли към МакКей, който макар и да не знаеше как да стреля с лъчемета, беше достатъчно съобразителен, за да го използва вместо тояга. Прикладът му удари Кикаха по темето и той рухна по лице на земята.
	Остана така полузамаян, опитвайки се да върне координацията на ръцете и краката си. Дори и в това състояние усещаше почвата да се тресе под него. Разнасяше се някакъв тътен, но не можеше да съобрази дали това е ревящата вода или е резултат от удара по главата.
	Едва ли имаше особено значение. Нещо го удари по челюстта в момента, когато опита да се изправи. В следващия миг осъзна, че е във водата.
	Студът донякъде го освежи. Тялото му се издигна, после пак се спусна и той започна да се бори за въздух, опитвайки се да плува. Отново се удари в нещо — замаяното му съзнание регистрира, че това сигурно беше дъното на канала — и той пак изплува на повърхността. Силното течение превърташе тялото му и не му даваше да разбере кое е горе и кое долу и пречейки му да направи каквото и да е го носеше незнайно накъде. Още веднъж се удари тежко в дъното. Този път дори се претърколи върху него. И точно когато разбра, че вече не може и миг повече да задържи дъха си — главата му се въртеше, дробовете му изгаряха, устата му конвулсивно се опитваше да се отвори — тялото му бе изтласкано нагоре.
	В мига, в който се показа на повърхността, пое въздух с последни сили. Секунда по-късно нещо го всмука под водата и веднага след това загуби съзнание след поредния удар по главата.

>	Шеста глава

	Кикаха дойде в съзнание легнал по гръб. Небето бе започнало да се покрива с познатия му десен от хоризонтални ивици, редуващи тъмночервено и алено.
	Намираше се във вода, покриваща тялото му до половината. Превъртя се по корем и стана на четири крака. Главата му се пръскаше от болка, а ребрата си усещаше като след дванайсетрундов боксов мач. Стана, залитна и се огледа. Както и се бе досетил, намираше се на брега. Ревящата вълна го бе изнесла през ръба на канала и след отдръпването си го бе оставила тук заедно с множество други тела. Около него лежаха пръснати поне дузина животни, които така и не бяха съумели да се измъкнат от клопката на канала своевременно.
	Наблизо се виждаше канара с овална форма и размерите на къща. Тя му напомни за канарата от поляната в света на Анана. Тук обаче в кората на планетата отсъстваха каменистите слоеве, както е на Земята. Но въпреки това се намираха в изобилие малки камъчета и скали, благодарение на грижите на Повелителя на този свят Уртона.
	Спомни си за предположението на Анана, че в някоя от тези канари може да има маскирани „врати“. И ако се знае словесния или дактилен код, те могат да отворят проход в двореца на Уртона или на някое друго място на планетата. Или в коя да е от другите джобни вселени. Уртона, естествено, никога нямаше нито да потвърди, нито да отхвърли подобни твърдения.
	Ако разполагаше с Рога на Шамбаримен, щеше да изпробва с мелодията от седем ноти дали тази скала крие врата. Но той се бе разделил с рога. Който можеше сега да е загубен в наноса от придошлия поток, а можеше и да е в ръцете на Анана. Последното означаваше, че ако Анана бе успяла да се измъкне на брега, Рога сега е притежание на Уртона.
	На около една миля зад канарата се виждаше планина. Беше с конична форма. Страната откъм него бе малко по-ниска от другата и в горния й край се виждаше отверстие. Невъзможно бе това да е вулкан, понеже тук такива нямаше. За момента планината изглеждаше стабилна.
	В далечината имаше хълмове, които изглеждаха подредени по протежение на канала. По-голямата част от обширната равнина я нямаше, явно в резултат от ускорения ход на тектоничните преобразувания.
	Лъкът и колчанът бяха изчезнали, без съмнение откъснати от пръстите му докато мощното течение го бе влякло по дъното на канала. За щастие коланът и запъхнатия в него ловен нож бяха на мястото си.
	Липсваше и ризата му. Фанелката отдолу беше накъсана като дрипа. В панталоните му се виждаха големи дупки. Като капак на всичко, беше загубил и обувките си.
	Все така замаян той се отправи към водата и огледа за други тела. Нямаше такива. Това беше добре, защото означаваше, че има някаква макар и малка надежда, че Анана се е спасила. Вероятността не бе особено голяма, но след като той бе оцелял, защо не и тя.
	Макар да се чувстваше по-добре, съвсем не беше в настроение да си подсвирква, докато работеше. Отряза крака на една антилопа и го одра. Пълчища едри черни и зеленоглави мухи накацаха по него и по трупа на животното, и също се хванаха на работа. Единичното ухапване от муха бе напълно поносимо, но стотици наведнъж… усещаше кожата си като разранена от гласпапир. Все пак докато се движеше, те не можеха да го покрият целия. Всеки път когато помръднеше ръка, завъртеше глава или сменеше позата си, получаваше краткотрайно облекчение от атаките им. Но те веднага налитаха отново и отново, бръмчаха и безмилостно хапеха.
	Накрая успя да се измъкне, нарамил крака през рамо. Половината от мухите останаха да довършат скелета. Останалата половина след кратко двоумение реши, че кракът, който той носеше, е по-съедобен и не така активен. Така че наложи му се да се пляска през лицето от време на време, за да им попречи да се напъхат в носа му.
	Кикаха разреди част от обхваналото го раздразнение, ругаейки на висок тон Повелителя на този свят. Наистина ли му бяха необходими мухите, когато сам той бе проектирал и реализирал този свят и затворената му екосистема?
	Въпрос, който и земните жители си бяха задавали много пъти.
	Въпреки усещането, че се е нагълтал с вода до края на дните си, скоро почувства жажда. Отпусна се на колене до ръба на канала и опита водата. Беше прясна. По думите на Уртона, на тази планета дори водата на океаните бе питейна. Хапна от месото, изпитвайки съжаление, че не разполага в плодове или някакви зеленчуци, за да стане диетата му по-балансирана.
	На следващия ден около него се появиха странни подвижни растения. Бяха високи към шест стъпки. Стеблата им бяха на спирални ивици в червено, бяло и синьо, а на клоните им се поклащаха оранжеви плодове. За разлика от дърветата от предния ден, краката на тези имаха колене. Не се виждаха пипала, но това не означаваше, че нямат някакъв друг способ за защита.
	Предпазливостта му бе възнаградена. Когато се приближи до растенията, видя, че всяко от тях притежава две симетрично разположени дупки по средата на стеблото. Беше си избрал едно малко растение, отделено от останалите. И точно когато разстоянието се скъси до минимум, растението обърна към него едната от дупките. Нещото може и да нямаше очи, но разполагаше с остър слух. А защо не и звуков приемник/излъчвател, също както при прилепите.
	Каквито и да бяха биологическите му механизми, то без затруднение се въртеше, следейки опитите му да го заобиколи. Не след дълго в дупката се появи нещо тъмно и пулсиращо, и след малко от нея се показа тъмночервена маса. В центъра й имаше отвор, от който след няколко секунди се подаде къса тръба от хрущял или нещо като кост.
	Приликата с пистолет беше поразителна. Той се хвърли на земята, забравил за режещата болка в главата и ребрата. Чу се леко пукване и нещо изсвистя над него. Кикаха се извъртя на една страна, стана и се затича към излетелия предмет. Беше костена стреличка с перо в единия край и достатъчно източено острие в другия, за да пробие плътта на врага. Зеленикава и лепкава маса покриваше върха й.
	Значи и тези растения бяха месоядни, освен ако въздушната им пушка не бе само за самозащита. Което едва ли бе много вероятно.
	Държейки се извън обсега им, Кикаха заобиколи растенията. Онова, което се бе опитало да го простреля, поемаше въздух със свистене. Другите се обърнаха към него, докато ги заобикаляше.
	Нямаха нито очи, нито пипала. Но бяха в състояние да го „виждат“ и със сигурност бяха способни по някакъв начин да поемат плътта на жертвата си. Щеше да изчака и да разбере.
	Не му отне много време. Растенията приближиха до вече разлагащите се трупове на антилопи и газели. Още първото, което стигна до тях, яхна първия попаднал му труп и се отпусна върху него. След малко Кикаха разбра как се хранят. От дъното на стеблата се показа чифт устни, които се впиха в месото. Явно по края на устните имаше ред малки, но остри зъби.
	Уртона не бе споменал за този вид месоядни растения. Дали не се бе надявал, че Кикаха или Анана ще се озоват фатално близко в обхвата на отровните стрелички?
	Кикаха реши да върви нататък. Вече бе достатъчно възстановен и можеше да ходи относително бързо. Преди това обаче трябваше да се снабди с някакво оръжие.
	Не беше трудно да си го набави. Трябваше само да се доближи със затичване максимално близо до някое от растенията и в последния миг рязко да се наведе. Маневрата му причиняваше болка, но резултатите си заслужаваха. След като събра десетина стрелички, той отряза с ножа къс тъкан от панталоните си и ги зави в нея. Напъха пакета в задния си джоб и махвайки подигравателно за сбогом на растенията, потегли покрай канала.
	Местността започваше да се изпълва с животни. Те явно бяха подушили водата и сега идваха на водопой. Наложи му се да заобиколи стадо слонове, които всмукваха вода през хоботите си, за да я изхвърлят под налягане в устата. Малките слончета плуваха и си играеха едно с друго. Водачът — слоница с огромни габарити — го изгледа заплашително, но не направи опит да го нападне.
	Животните бяха с височината на африкански слонове, макар и не така масивни.
	Половин час по-късно той се натъкна на друго стадо, което атакуваше цяла „горичка“ от стрелящите растения. Те изхвърляха малките си стрелички по дебелокожите създания, които просто ги игнорираха. Очевидно отровата не им действаше. Възрастните се нахвърлиха върху редиците на растенията, събориха ги и започнаха да окастрят по-малките клонки с хоботите си. После хващаха стеблата по средата и ги напъхваха напречно в необятната си паст. Следваше счупване с огромните кътници, после слонът вдигаше натрошените парчета и започваше да преживя. Всичко — както самото растение, така и белтъчната му част — свършваше в огромната уста.
	По-младите животни се хранеха наготово с парчетата след натрошаването на стеблата.
	Няколко растения се отдалечиха, без да бъдат преследвани от слоновете. Те обаче станаха жертва на семейство гигантски лосове, които също имаха имунитет към отровата на стреличките. Нападателите, които изглеждаха досущ като синьокожите, безроги канадски лосове, разкъсваха падналите растения със зъби.
	Кихаха, който бе успял да се приближи до тях по-близко, отколкото до дебелокожите, забеляза, че лосовете внимават в едно нещо: когато стигаха до стрелящия орган, те го избутваха настрани. Всичко останало, включително месестите крака, потъваше в гърлата им.
	Кикаха изчака удобен момент и дръпна една от кожестите торбички. Разряза я и видя, че е пълна със стрелички, всяка в нещо като капсула. Уви ги в ново парче от панталоните си и потегли.
	На няколко пъти пътят му бе пресичан от саблезъби тигри с ръждивочервена окраска и големина на лъвове. Предпазливо ги изчакваше да продължат нататък. Не оставаше незабелязан, но поне за момента те не се интересуваха от особата му. Не обръщаха внимание и на копитните животни. Изглежда в момента ги вълнуваше единствено мисълта за водата.
	Глутница диви вълци го задмина с провесени червени, изпускащи пара езици, с блеснали изумруденозелени очи. Бяха над две и половина стъпки високи и кожата им бе на петна като при леопардите.
	Веднъж се натъкна на семейство кенгуроподобни създания с неговата височина. Главите им обаче бяха заешки, а зъбите им наподобяваха тези на гризачите. Женските имаха кожени торбички върху коремите си, от които надничаха главичките на мъничките „зайгуру“.
	Животинският свят естествено го интересуваше. Но това не му пречеше да оглежда неспирно повърхността на канала. Веднъж му се стори, че забелязва плуващо по средата човешко тяло и сърцето му се обърна в гърдите. Когато наближи различи, че това е някакво лишено от козина водно животно. То неочаквано изчезна, махвайки с раздвоената си опашка, наподобяваща близко събрани човешки крака. В следващия миг отново изплува с нещо, извиващо се между зъбите му в украсената с мустачки уста. Жертвата притежаваше четири къси дебели крачета, имаше глава на риба и беше с вертикални перки. От нея се разнасяше къркорещ звук.
	Уртона бе споменал, че всички риби всъщност са амфибии с изключение на няколко вида, които обитават районите със стабилна тектонична структура.
	Всички форми на живот тук, може би с изключение само на тревата, бяха мобилни. Това беше въпрос на оцеляване.
	Час по-късно една от причините за подвижния характер на живота в този свят се издигна над хоризонта. Червеникавата луна бавно се движеше по небосвода, но когато се показа цялата, запълни го наполовина. Не беше непосредствено над главата му и това даваше възможност на Кикаха за поглед отстрани. Формата й можеше да се оприличи на две две изпъкнали лещи, слепени една с друга. Овалът им беше доста издължен. Небесното тяло се въртеше около надлъжната си ос толкова бавно, че за два часа едва ли се бе завъртяло и на два градуса.
	Накрая Кикаха престана да го разглежда.
	Уртона бе казал, че то е резултат на едно от малките по мащаб откъсвания на материя. Такива се случваха средно веднъж на всеки дванайсет големи. Макар тялото да изглеждаше огромно, всъщност то бе относително малко — не повече от стотина километра на дължина. Заплашителната му големина се дължеше на факта, че то бе неестествено ниско над повърхността на планетата.
	Познанията на Кикаха по физика и небесна механика се ограничаваха до наученото в колежа, плюс някои неща, които сам бе прочел впоследствие. Те обаче му бяха напълно достатъчни, за да знае със сигурност, че никакво тяло с тази маса не би могло да обикаля около някоя планета, без да падне на нея веднага. Поне във вселената на Земята това беше закон.
	Все пак представите за границите на възможното бяха претърпели значително развитие от онзи останал далеч в миналото ден, когато се бе прехвърлил в света на Джадауин. А сега светът на Уртона му даваше шанс значително да разшири познанията си. Нови различни взаимовръзки между пространство и материя, нови закони за преобразуване на материя в енергия… неща, не просто абстрактно възможни, а направо реализирани, благодарение на науката на Повелителите.
	Някои ден и земните жители, ако доживееха до това време, щяха да открият тези неща. Тогава и техните учени щяха да създават джобни вселени в мехури на континуума, извън и някак парадоксално в рамките на земната вселена. Но това щеше да дойде едва след шока на откритието, че нещо в звездната астрономия е ужасяващо погрешно.
	Колко ли време щеше да е необходимо на този спътник да падне върху основния компонент в двойката? Уртона не знаеше… бил забравил! И все пак бе подхвърлил, че сигурно се намират в района на северния полюс на планетата, след като могат да наблюдават спътника й през ден. А може би ставало дума за южния полюс. Във всеки случай, изхвърленият отломък обикаляше по спирална орбита, която постепенно го отвеждаше или на юг, или на север.
	Това носещо се над главата му огромно тяло правеше Кикаха неспокоен. Явно бе, че то скоро ще падне. Кой знае дали орбитата му нямаше да свърши в планетата след само една-две обиколки. Но когато паднеше, това щеше да стане бързо. Пак по думи на Уртона, когато наближало на по-малко от дванайсет хиляди стъпки, то щяло да започне да се спуска с около две стъпки в секунда. Някаква особена физическа сила на отблъскване между телата щяла да влезе в действие така, че то нямало да се стовари опустошително върху повърхността. По-скоро щяло леко да се „отпусне“ върху нея.
	Въпреки това, щяло да се отдели значително по мащабите си количество енергия. От падналото тяло щял да се откъсне мощен поток горещ въздух, достатъчно нажежен, за да изпепели всичко живо в радиус от петдесет мили. И щели да се разразят мощни земетресения.
	Още с откъсването на тази луна, заедно с нея в небесата се били издигнали и най-различни форми на живот. Сега тези от тях, които се окажеха от долната страна, щяха да свършат сплескани и останките им щяха да изгорят. Другите, от горната страна, имали петдесет процента шанс да оцелеят и то само в случай, че се намират далече от периферията.
	Уртона бе споделил, че откъснатите луни никога не падат близко до океаните. Това били зони на относителна стабилност. Промените в заобикалящите ги райони по правило се извършвали по-бавно.
	Кикаха искрено се надяваше, че се намира наблизо до един от петте океана.
	От всички форми на живота, въздушната бе най-забележима. Пред погледа му бяха минавали поне милион птици и крилати млекопитаещи, а небето често потъмняваше от ята, в които летяха може би стотици хиляди. В това число влизаха и много птици, със сигурност донесени от Земята. Имаше и такива, които приличаха на онези, които познаваше от света на Джадауин. А много от останалите бяха толкова странни, дори гротескни, че едва ли можеха да имат друг произход освен в биолабораториите на Уртона.
	Но откъдето и да бяха дошли, оставаха си шумно племе… точно както на Земята. Техните крясъци, квакане, грачене, свиркане и тракане с клюн запълваха въздуха. Някои се хранеха с риба и или се забиваха във водата от високо, или се гмуркаха като жаби от самата повърхност. Други живееха, кацнали върху туловищата на слонове и лосове, и кълвяха паразитите им. Трети обираха останките между зъбите на грамадни крокодили. Четвърти се провираха през клонаците и се хранеха с плодове и семена. Дърветата не възразяваха срещу това. Но понякога тежестта на накацалите птици ставаше толкова голяма, че дървото падаше и тогава те се разхвърчаваха с грач и крясък като дим от горещ дънер.
	Въоръжените с пипала дървета побързваха да вдигнат падналите си събратя. Онези, които нямаха пипала, оставаха на произвола на съдбата. Най-често завършваха изядени от дебелокожи или лосове.
	Изминаха три часа и заплашително увисналото над главата му небесно тяло започна да се смалява. Това беше единственото нещо на този свят, което хвърляше сянка, но дори тя бе бледа, сравнена със сенките на Земята. Физически бледа. Емоционалната сянка, която хвърляше, граничещата с паника вътрешна тревога, нямаше аналог в света, от който бе дошъл Кикаха. Единствените сравними явления бяха димящия кратер на вулкан, опустошително земетресение или ревящата стихия на урагана.
	Той внимателно бе наблюдавал реакцията на птици и животни, докато луната се намираше над главите им. Те не изглеждаха ни най-малко смутени от присъствието й. Това означаваше, че те някак „знаеха“, че тя не представлява заплаха за тях. Или най-малкото не представлява в момента.
	Дали Уртона им бе заложил някакъв инстинктивен механизъм, позволяващ им да предскажат района, в който ще падне този откъснал се отломък? Ако бе така, това означаваше, че има някаква схема в откъсването и последващото сливане на телата. Но какво бе обяснението за онези същества, които не бяха изработени в биолабораториите? За животните, донесени тук от други вселени? Те едва ли бяха живели на тази планета достатъчно дълго от гледна точка на еволюционните процеси, за да развият в себе си подобно инстинктивно познание.
	Може би „имигрантите“ наблюдаваха местните представители и копираха поведението им?
	Щеше да попита Уртона за тези неща, когато го намереше. Ако някога отново се срещнеха. Малко преди да го убие.
	Кикаха отряза няколко къса от крака на антилопата, махна с ръка, за да прогони мухите от тях и изяде месото. Усети, че то започва да добива неприятен дъх, затова изхвърли остатъка, когато стомахът му се засити. Няколко аленочервени гарги веднага накацаха по него. Но не бяха успели да клъвнат един-два пъти, когато два грамадни пурпурни орли със зелени криле и жълти крака ги прогониха.
	Докато ги наблюдаваше, Кикаха се замисли къде ли снасят яйцата си. В свят като този, гнездото би следвало да е на максимално сигурно място. Нито планината, нито равнината можеха да гарантират подобна сигурност за повече от няколко дни.
	Щеше да има възможността дълго да наблюдава и сам да намира отговорите на тези въпроси относно зоологията на този свят. Разбира се, ако останеше жив толкова време.
	„Денят“ измина, а той все още вървеше покрай канала. Когато започна да се здрачава, каналът вече се бе поразширил. Той пропъди няколкото птици, накацали върху нападали на земята плодове и довърши полуизядените от тях „папая“. Към полунощ покрай него се пронесоха с дълги подскоци няколко зайгуру, преследвани от два дългокраки бабуина. Той хвърли ножа си по шията на мъжкият зайгуру, точно когато минаваше край него. Животното рухна повалено, принуждавайки бабуините да се върнат за така лесно падналата плячка. Кикаха изтегли ножа си и заплаши приматите. Те излаяха, показвайки му заплашителните си кучешки зъби. Докато единият се правеше, че ще го атакува челно, другият се опита да му се промъкне в гръб.
	Кикаха не искаше да се бие с тях, ако можеше да го избегне. Затова отряза бутовете на зайгуруто и си тръгна, оставяйки останалото на бабуините. Подобно решение явно ги устройваше.
	Да се намери безопасно място за спане беше практически невъзможно. Не само защото наоколо бродеха дебнещи хищници, излезли на лов, а и защото прииждащата вода представляваше постоянна заплаха. На два пъти се събужда потънал няколко пръста в нея и му се наложи да се изтегля на по неколкостотин крачки, за да намери сушина. Накрая се отправи към полите на близката планина, която не бе нищо повече от ниско възвишение, когато я бе зърнал за първи път. По склона попадна на няколко големи канари. Легна непосредствено над една от тях. Когато склонът станеше прекалено стръмен, канарата щеше да се търколи надолу. Движението щеше да го събуди или поне така се надяваше. Освен това оживлението май-достигаше връхната си точка именно в равнината. Големите котки, кучетата, бабуините бяха слезли там с надеждата да издебнат от засада или да изтощят с бягане копитните и подскачащи зверове.
	Ревове, ръмжене, излайвания, писъци и всякакви заплашителни звуци често го събуждаха. Но всичко опасно се развиваше там долу в равнината, далеч от него. А и не бе съвсем сигурен дали някои от тези звуци не му се бяха само присънили.
	Малко след „разсъмване“ той се надигна стреснат, с лудо биещо сърце. Около него се разнасяше някакъв продължителен грохот. Земетресение? Не, земята под него беше спокойна. Едва сега видя, че канарата се бе изтърколила надолу. И не само тя. Още половин дузина като нея се носеха по склона, който бе станал значително по-стръмен и отърсваше от себе си всичко недобре закрепено, запращайки го към равнината.
	Самата тя сега бе изцяло потопена под вода. Единствените видими животни бяха няколко едри котки, стоящи до корем във вода, останали да се донахранят с улова си, преди да е станало невъзможно да останат повече тук. За сметка на това се виждаха милиони птици, сред които може би поне двеста хиляди дългокраки фламинго, зелени вместо розови като земните си събратя. Те настървено се хранеха в кипящата вода. Кипяща не от горещината, а от живот. Защото там под повърхността се мятаха милиони риби.
	Време беше да става, макар да не се чувстваше поне малко отпочинал. Склонът застрашително се надигаше и скоро и той можеше да се изтърколи надолу.
	Не след дълго успя да се спусне до водата, коленичи и се напи до насита. Все още беше прясна, макар и малко мътна от мятащите се из нея създания. Една от подобните на фламинго птици се приближи към него, преследвайки в лудешки бяг нещо, което се опитваше да й се измъкне под повърхността. Тя спря изненадана, когато Кикаха се изправи и ядно изграчи. Той не й обърна никакво внимание и заби ножа си във водата. Острието прободе нещото, преследвано от фламингото. Кикаха извади плячката си и видя някакво странно животно, което после се оказа че има вкус на пъстърва.
	Ставаше ясно, че нивото на водата няма да се покачи повече. Поне засега подобна опасност не го грозеше. След като напълни стомаха си и изми тялото си, той закрачи през водата успоредно на полите на планината. След около час вече я беше заобиколил и отново бе излязъл на голата равнина. Някъде по „обяд“ равнината плавно се наклони под около десет градуса спрямо хоризонта и водата започна да се оттича. Три часа по-късно тя се наклони в обратна посока. Той доизяде остатъците от рибата и хвърли костите с останалото по тях месо. Алените гарги отново накацаха и шумно заспориха на коя се пада намереното.
	Луната не се бе появила пак. Кикаха се надяваше да не е наблизо, когато падне. И по-точно искаше да е много надалече, защото знаеше, че в резултат от падането на повърхността на планетата ще се образува огромна планина, в сравнение с която земните Хималаи ще изглеждат като нещастни бабуни. Пак според Уртона щяха да са необходими няколко месеца, за да бъде поета тази нова-стара маса от вечно изменящото се тяло на планетата. Няколко месеца по-късно на някое друго място щяха да се създадат условия за откъсване на друга част от планетата. Този път откъсването щеше да е в голям мащаб. Обемът на новообразуваното тяло щеше да бъде около една шестнайсета част от обема на планетата.
	Господ да бъдеше на помощ на онези, останали на откъсващия се отломък. И пак той да бъдеше на помощ и на онези, които щяха да имат нещастието да станат свидетели и на завръщането си към майчиното тяло.
	Една шестнайсета от масата на този свят! Клиновиден къс, чиято тясна страна щеше да се откъсне от самия център на планетата! С обем към 67 700 000 000 кубически километра.
	Той потръпна. Какви катаклизми щяха да се разразят, какви земетресения, каква необятна пропаст щеше да зейне. И колко ужасяващ по мащабите си щеше да бъде процесът на заличаване на тази яма, когато стените й щяха да се срутят навътре, за да я запълнят, а останалата част от планетата щеше да се раздвижи, за да компенсира този процес. Невъобразимо!
	Беше направо чудо, че изобщо бе останал някакъв живот. И то в такова количество.
	Малко преди „свечеряване“ той мина през проход между две монолитни планини, които бяха останали непроменени през деня. Каналът минаваше през центъра на прохода и водата в него стигаше само на няколко пръста под нивото на бреговете. Те самите бяха достатъчно широки, за да застанат на тях десетима мъже в редица един до друг. Кикаха вървеше покрай канала, поглеждайки от време на време извисяващата се отдясно на него твърд на планината.
	Основата й леко извиваше и каналът послушно следваше извивката. Кикаха не искаше да ляга тук за през нощта, защото бе прекалено тясно, за да разчита, че ще може да се изплъзне на едрите хищници. Нито можеше да избяга от пътя на някое подивяло от страх стадо, ако избереше да мине оттук.
	Затова продължи, вече малко по-бавно и колкото може по-близко до склона на планината, за да може да потърси спасение нагоре, когато се появяха големите котки или дивите кучета. За щастие те не му обърнаха никакво внимание. Кой знае, може би вече бяха срещали други човешки същества, оставили ужасен спомен в тях. Което беше показателно за степента на опасност на местния Homo sapiens. А може би просто го възприемаха като странно същество, което е по-добре да бъде избягвано за всеки случай.
	Нищо не му гарантираше обаче, че в един момент няма да се окажат неспособни да се противопоставят на изкушението да го нападнат, ако се натъкнат на него, докато спи безпомощен на земята. Затова продължи, без да спира. На „сутринта“ на следващия ден вече залиташе от умора. Краката го боляха. Стомахът му изпращаше недвусмислени сигнали, че се нуждае от храна.
	Накрая планината свърши. Каналът продължаваше право напред, докъдето му стигаше погледа. Пред него се простираше необятна равнина, която се налагаше да прекоси, за да се добере до веригата конични планини на границата на видимостта. Растителността около него беше изобилна и само малка част от нея можеше да се движи. Наоколо обикаляха стада и кръжаха вездесъщите птици. В момента картината бе мирна и спокойна. Дори наблизо да се навъртаха хищници, те се криеха.
	Отново хвърли поглед към опъналия се като стрела канал и се запита колко ли бе дълъг от началото до края. Беше приел, че пороят го бе носил към десетина мили. Сега започваше да мисли, че става дума по-скоро за разстояние към петдесет, а може би дори и повече мили.
	Земята се бе разцепила по права линия, като че ли невидима секира на титан, по-голям и от планината се бе забила в нея. Водата от морето се бе изляла в падината и той явно е бил повлечен от челната вълна до края на канала, за да бъде оставен там. Сега започваше да осъзнава колко голям късмет бе имал да не се разбие на парчета в дъното или поне да не се удави.
	Не, това дори не можеше да се нарече късмет. Беше си направо чудо.
	Той излезе от планинския проход и пое по равнината. Но само след стотина крачки спря и бавно се обърна към шума на копита, който неочаквано бе доловил.
	Иззад планината отдясно на него, скрити до този миг зад склона, се приближаваха десетина лоса. Яздеха ги мъже… мъже, въоръжени с дълги копия.
	Осъзнали, че ги е забелязал, те дружно изреваха и пришпориха животните в галоп.
	Нямаше никакъв смисъл да бяга. Сервират и на тези, които стоят и чакат. Само дето това тук не беше тенис на корт.

>	Седма глава

	Лосовете бяха от по-дребната разновидност — само малко по-големи от породист кон. Подобно на дивите си събратя и те бяха с различен цвят — дорести, черни, сини, кестеняви, шарени. Имаха юзди, а ездачите седяха на кожени седла със стремена.
	Мъжете бяха голи от кръста нагоре и бяха обути в кожени панталони, предпазващи краката им от протриване. В дългите коси на някои от тях се виждаха втъкнати пера, но те съвсем не приличаха на америндианци. Кожата им бе прекалено светла, а имаха и бради. Докато се приближаваха, той успя да различи на лицата им племенна татуировка.
	Някои от копията представляваха дълги пръти, единият край на които бе заострен и обгорен на огъня. Другите имаха наконечници от кремък, планински кварц, рог на антилопа или зъб на лъв. Не се виждаха лъкове, но няколко души от отряда носеха каменни секири, а в пояса на други бяха запъхнати тежки бойни бумеранги. Мъжете бяха въоръжени още и с кръгли, подсилени с кожа щитове, които в момента висяха привързани за седлата на кожена връв. Те явно считаха, че няма да имат нужда от тях срещу Кикаха. И бяха прави.
	Първите, които стигнаха при него, просто спряха животните. Останалите минаха встрани и го заобиколиха в гръб.
	Вождът — як сивокос мъжага — смушка животното си да се приближи още до Кикаха. Лосът се подчини, но диво въртящите му се очи показваха колко малко му допада тази идея.
	В този миг иззад склона на планината се показа и изостаналата основна група на племето. Сред тях се виждаха въоръжени ездачи на охраната и цял керван жени, деца, кучета и лосове, теглещи шейни, натоварени с купища кожи, мехове, дървени пръти и какво ли още не.
	Вождът се обърна към Кикаха на непознат език. Без да очаква, че ще бъде разбран, Кикаха подхвърли няколко къси фрази на двайсетина езика: английски, френски, немски, тишкетмоакски, езика на Повелителите, на хроваките, изопачения немски на тевтонците от Драхеланд, няколко диалекта на полуконете лакота, микенски и дори опита с бедния запас от думи на латински, гръцки, италиански и испански, с който разполагаше.
	Вождът не разбра нито един от тях. В това нямаше нищо особено, макар Кикаха да се бе надявал, че ако предците на този народ са дошли от Земята, те биха говорили на език, който поне би могъл да идентифицира.
	И все пак едно хубаво нещо вече се бе случило. Не го бяха убили веднага при срещата.
	Дали обаче не смятаха да започнат с мъчения? Не можеше да си позволи да бъде оптимист, защото знаеше как постъпват с пленниците си племената от нивото Америндия в света на Джадауин.
	Вождът направи жест с украсеното с перо копие и каза нещо на двама от съпровождащите го воини. Те слязоха от животните си и предпазливо се приближиха до Кикаха. Той им се усмихна и протегна ръце с дланите нагоре.
	Те обаче не се усмихнаха в отговор. Прихванали копията готови за мятане, те бавно се приближаваха към него.
	Ако Кикаха беше в обичайната си върхова форма на физическа кондиция, той може би щеше да опита да се хвърли към най-близкия лос с празно седло. Но дори и да успееше, едва ли щеше да разполага с по-голям от едно към двайсет шанс да си пробие път през обкръжението. Беше се измъквал и от още по-неблагоприятни ситуации, но тогава се бе чувствал способен да направи всичко. Не и сега. Беше схванат и уморен.
	Двамата мъже бяха по-ниски от него, макар и не с много. По-високият вдигна копието, а другият протегна ръка. Кикаха реши, че очакват да им даде ножа си.
	Той сви рамене и бавно се подчини. Само за миг му мина мисълта да хвърли ножа в гърлото на човека пред себе си. После можеше да сграбчи копието му, да издърпа ножа обратно, и да се хвърли към… Не, по-добре да забрави за това.
	Мъжът взе ножа и отстъпи заднешком. Изражението на лицето му, както и на всички останали, издаваше, че никога преди не бе виждал метал.
	Вождът нещо разпореди. Мъжът изтича при него и му подаде ножа. Сивокосият го завъртя в ръцете си, предпазливо опита острието върху дланта си и после го изпробва върху кожената връв, придържаща щита за седлото му.
	Всички едновременно възкликнаха, когато ножът с лекота я преряза.
	Вождът отново попита нещо Кикаха. Сигурно искаше да знае откъде пленникът разполага с такава вещ.
	Кикаха никога не бе имал скрупули по отношение на лъжата, особено когато ставаше дума да спасява живота си. Той посочи с пръст към планините, към които се бе запътил.
	Вождът се замисли в нерешителност. После отново проговори и двамата слезли от лосовете завързаха отпред ръцете на Кикаха с кожена връв. След това разузнавателният отряд отново потегли напред. Вождът и двамата му помощници чакаха. След петнайсетина минути керванът стигна до тях.
	Вождът се захвана да обяснява ситуацията пред своето племе, често сочейки с копието си в посоката, указана му от неговия пленник. Малко по-късно всички възбудено коментираха нещо. Накрая вождът им нареди да млъкнат. През това време Кикаха се опита да преброи от колко души се състоеше племето. Установи, че заедно с разузнавачите става дума за към деветдесет. Трийсетима мъже, четиридесет жени и двайсет деца.
	Последните бяха в широкия спектър от бебета, носени на ръце, до юноши. Жените, подобно на мъжете, бяха чернокоси или кестеняви. Цветът на очите им беше предимно тъмнокафяв. Имаше, разбира се, и със светлокафяви очи, а дори и със сини. Някои от жените съвсем не изглеждаха зле. Всички те носеха носеха само къси полички от щавена кожа. Децата бяха голи и мръсни, също както възрастните. Всички миришеха сякаш не се бяха къпали месеци наред.
	Върху няколко от товарните животни обаче можеха да се видят големи кожени мехове, явно пълни с вода. Една жена, доеше крава, възползвайки се от краткото спиране.
	Шейните, в допълнение към купищата кожи и оръжията, превозваха и нещо като пемикан. Не се виждаха палатки, което означаваше, че когато вали, племето просто оставаше под дъжда.
	Под заплахата на насочените към него копия, Кикаха нямаше друг избор освен да позволи да го разсъблекат. Вождът естествено получи окъсаните му дънки и износените ботуши. Изражението на лицето му в съчетание с тона на гласа му, показваше, че никога преди не бе виждал подобни неща. Когато се опита да обуе дънките обаче, трябваше с разочарование да установи, че широкият му задник и провисналото му шкембе не могат да се наместят в тях. Проблемът беше решен като разряза дънките с ножа по кръста. Ботушите бяха прекалено големи за краката му, но той въпреки това не се раздели с тях.
	Когато намери пакета отровни стрелички в задните джобове на дънките, той ги раздаде на мъжете, чиито копия бяха останали без наконечници. Те ги привързаха с тънки ивици сурова кожа и после се позабавляваха мушкайки се на шега, заливайки се от смях, когато заплашеният отскачаше с вик назад.
	Единственото, което му оставиха, бяха разпокъсаните и мръсни гащета.
	Накрая издърпаха от стадото един едър оседлан женски лос и принудиха Кикаха да го яхне. Той се подчини и взе юздите в ръка. После вождът каза нещо и завърза глезените на Кикаха с дълга връв, минаваща под корема на животното. Керванът пое отново и една старица — единствената възрастна жена, която беше видял до момента — засвири странна мелодия на нещо като флейта, изработена от дълга кост. Стори му се, че е надбедрената кост на моа.
	Пътуването продължи към един час. Тогава племето спря на бивак — ако можеше да се нарече така кратката подготвителна процедура — край канала. И докато Кикаха седеше в седлото, игнориран от всички останали с изключение на единствен пазач, останалите се изкъпаха.
	Кикаха не можеше да разбере дали наистина смятат да го оставят върху лоса, докато не са готови отново да потеглят. За щастие след половин час, през време на който той бе жестоко изпохапан от цял рояк сини мухи, пазачът му реши да развърже дългата връв. Кикаха слезе схванат и зачака. Пазачът му също чакаше подпрян на копието си да го сменят, за да се изкъпе и той.
	Кикаха направи знак, че иска да пие вода. Младежът, който го пазеше, кимна, разрешавайки. Кикаха се отправи до брега на канала и се отпусна на колене, за да загребе вода със шепи. В следващия миг се озова във водата, засилен от безцеремонен ритник отзад.
	Когато показа глава на повърхността, всички се смееха на чудесната шега.
	Кикаха заплува напред, докато не усети краката му да докосват дъното. Обърна се по гръб и внимателно огледа другия бряг. Намираше се на неколкостотин крачки. Можеше да стигне отсрещната страна дори както беше с вързани отпред ръце. Преследвачите му можеха да го преследват или хвърляйки се във водата след него, или яздейки животните. Но той знаеше, че е в състояние да им се изплъзне. И ако наблизо имаше гора или планина, той щеше да опита да избяга. За съжаление далечният бряг му предлагаше само широка към две мили равнина. Много преди да я прекосеше, щяха да го настигнат с лосовете.
	Скривайки съжалението си той се изтегли обратно на брега. Изправи се и безизразно погледна младежа. Той продължаваше да се смее и подметна нещо на останалите, които избухнаха в гръмогласен кикот. Ясно беше, че каквото и да бе казал, то едва ли можеше да е комплимент към пленника.
	Кикаха реши, че моментът е удобен, за да започне да учи езика. Той посочи копието и запита как се казва. Младежът първоначално не го разбра. Но когато схвана, отговорът му беше „габол“.
	Впоследствие се оказа, че габол не е обобщаващо понятие. С тази дума се наричаха копията с обработен на огън връх. Копието с каменен наконечник се наричаше барос, това с рог от антилопа беше йава, а лъвски зъб — градос.
	Много по-късно разбра, че липсва дума за „човечество“. Племето се наричаше просто „Народа“. Другите човешки същества бяха просто „Врага“. Децата, независимо от техния пол, се обозначаваха с дума, чийто смисъл бе „неоформените“. За възрастните имаше три термина: един за воин, убил враг; друг, за младеж, още не преминал успешно бойното си кръщение и накрая трети — за стерилен мъж. Нямаше значение дали стерилният е убил враг. Той си оставаше тайру. Но ако съумееше да открадне дете на друго племе, тогава той ставаше уиру — пълноправен боец.
	И жените попадаха в една от три възможни категории. Ако някоя бе родила дете, тя преминаваше в най-висшата. Ако бе стерилна, но бе убила двама от враговете — мъже или жени — тя беше от втората категория. Ако бе стерилна и не бе проляла чужда кръв, наричаха я шонка — дума, използвана за глупаво низше животно.
	Изтърколиха се два дни и две нощи, през които племето, без да бърза особено, следваше пътя покрай канала. Като се изключи величествената конична планина далеч пред тях, каналът си оставаше единствената постоянна характеристика на околната местност. Понякога се разширяваше и ставаше по-плитък, после се стесняваше, за да стане по-дълбок. Но продължаваше все така напред, опънат като стрела, а окото не виждаше дори намек за отклонение от правата линия и в двете посоки.
	Малки ловни отряди сновяха напред-назад, когато останалите спираха да почиват, а дори и когато племето бавно продължаваше по пътя си с не повече миля в час. Понякога групата вземаше със себе си и млади жени. За разлика от по-примитивните племена, населяващи Света на нивата, жените на това племе не бяха ангажирани цял ден с правенето на различни предмети, със събирането и приготвянето на храна, или с отглеждане на деца. В задълженията им влизаше да наглеждат стадото, да се редуват в грижите за децата, понякога да оформят прави клони в копия или да гравират бумеранги. Иначе нямаше какво чак толкова да правят. По-силните измежду младите излизаха на лов, а понякога участваха и в нападения.
	Ловците се връщаха с антилопи, газели, щрауси и по-рядко с моа. Отрядът веднъж уби млад слон, който бе успял да отдели от стадото. Племето извървя две мили през равнината, преди да стигне до трупа на слона. Там го оглозгаха до кокъл, тъпчейки се със сурово месо, докато коремите им не се подуха като балони.
	Режеха месото с ножове от кремък или кварц. Впоследствие Кикаха щеше да разбере, че тези редки камъни идваха от находища, които се появяваха, когато земята се разтвореше, за да ги поднесе на човека. С изключение на канарите, това бяха единствените известни твърди минерали.
	В храната им влизаха плодове и ядки на различни дървета. Обикновено ги събаряха с бумерангите си.
	Макар да бе пълен с ентусиазъм и да притежаваше лингвистични заложби, Кикаха започна да усеща племенния език след повече от седмица. Междувременно осъзна, че това племе, на технологическите възможност на което дори първобитния човек от ледниковия период би погледнал с насмешка, използва доста сложен език. Речникът им не бе особено богат, но изобилието от смислови нюанси, осъществявано най-често чрез трудно доловима промяна на вътрешните гласни, в началото го довеждаше до отчаяние. В този език обаче имаше още нещо, с което никога преди не се бе сблъсквал. Финалната съгласна на дадена дума можеше да промени първата съгласна на следващата дума във фразата. Имаше правило, което управляваше тази промяна, но то, както във всички живи езици, допускаше множество изключения.
	На всичко отгоре, възможни бяха много комбинации.
	Кикаха смътно си спомняше, че е чел нещо за подобна промяна на съгласните в келтските езици. Но доколко бе „подобна“ промяната изобщо не можеше да каже.
	Понякога се питаше дали Тана, както наричаше себе си племето, произлиза от древните келти. Дори това да бе факт, никой съвременен келт не би могъл да ги разбере. С течение на хилядолетията речта им се бе изменила значително. Например, мъжкият лос, използван за езда, се наричаше хикву. Имаше ли тази дума някакво отношение към древната латинска дума за кон еквус? Ако паметта не му изневеряваше, преди много години беше срещал в някаква книга, че еквус е свързана с подобна дума от келтския език, а също и с гръцката хипос.
	Не можеше да каже нищо със сигурност. А и едва ли това имаше някакво значение, освен като възможен любопитен факт. И все пак, какво би могла да бъде причината поради която прехвърлените на тази планета предци на това племе са започнали да наричат лосът „кон“? Една-единствена — от всички останали животни тук, единствено хикву се използваше вместо кон.
	Денем Кикаха или яздеше с вързани ръце на мерк — женски лос за езда — или се разхождаше из бивака. Но в мига, в който се озовеше в седлото, започваше да се оглежда за Анана. Познанията му върху езика още не му позволяваха да попита някого дали не са виждали други бледокожи странници като него или някакъв чернокож.
	На десетия ден минаха през планински проход, който изглежда беше постоянно образувание. А там, в края на дългия склон, отвъд широката равнина, се виждаше океан.
	Планините тук, както и равнината, бяха покрити с дървета с постоянни корени. Кикаха едва не извика, когато ги зърна за първи път. Бяха от няколко вида, все над сто стъпки високи — борови дървета, дъб, памучно дърво, много от тях отрупани с плодове и ядки.
	Първият въпрос, който му хрумна, бе „Щом тази земя не се променя, защо Тана не са се заселили тук? Защо се скитат из вечно изменящите се земи отвъд планинската верига, опасваща океана?“
	Облаците се сгъстиха, преди да успеят да се спуснат и не след дълго над главите им затрещяха гръмотевици. Тана спряха и вождът, който се казваше Вергенгет, се консултира с племенния съвет. После разпореди да поемат обратно и да се върнат зад планината.
	Кикаха заговори Лукьо, млада жена с характер и фигура, които го привличаха.
	— Защо се връщаме?
	Но Лукьо беше пребледняла и въртеше очи като подплашен кон.
	— Избързахме. Гневът на Повелителя още не се е охладил.
	В същия миг удари първата светкавица. Едно дърво на двеста крачки от тях се разцепи на две и едната му половина падна, докато другата остана да стърчи в земята.
	Вождът нареди да побързат, но това изобщо не бе необходимо. Отстъплението започваше да приема характер на паническо бягство. Лосовете се дърпаха, ездачите отчаяно се бореха да ги удържат, товарните шейни подскачаха, разпилявайки недобре завързаните товари. Не след дълго Кикаха и Лукьо останаха сами. Но не съвсем. Шестгодишно дете плачеше под едно дърво. Момиченцето явно се бе отклонило за миг, напълно достатъчен родителите му да бъдат отнесени против волята си от подивелите животни, които яздеха.
	Кикаха успя да вдигне малкото момиченце въпреки че завързаните му ръце го затрудняваха. После тръгна с все сили след тичащата пред него Лукьо. Над тях святкаше и гръмотевиците трещяха. Ослепителна светлина проряза мрака зад гърба му. Детето го обхвана с ръчичките си и се притисна между плещите му.
	Кикаха изруга. Вървеше сред най-ужасната гръмотевична буря, която можеше да си спомни. И въпреки опасността да бъде поразен от светкавица, той би избягал. Това бе първият му истински шанс за бягство. Но не можеше да изостави детето.
	И тогава заплющя дъждът. Той ускори ход, привел глава, докато водата се изливаше върху него, сякаш бе под душ. Честите проблясвания на светкавиците му показваха Лукьо, която гонена от първичен страх тичаше пред него. Дори ако се намираше в най-добра физическа форма и не беше затруднен от товара в ръцете си, той с мъка би могъл да бяга наравно с нея. Тя се носеше буквално като олимпийски шампион.
	В следващия миг се подхлъзна и се плъзна надолу по лице в тревата. Веднага скочи на крака. Но не за дълго. Страхотен гръм го оглуши, ослепителен блясък го заслепи. За няколко секунди потъна в пълен мрак. Последваха още други мълнии, които за щастие удариха не толкова близко до него, колкото предишната. На тяхната светлина видя, че Лукьо отново бе паднала. Но този път не помръдваше.
	Когато приближи до нея, долови миризмата на изгоряла плът. Остави момиченцето, въпреки съпротивата му да я отдели от себе си. Тялото на Лукьо беше почерняло.
	Отново взе на ръце детето и сега вече се затича с все сили. И в следващия миг забеляза призрачна фигура на фона на изтощително редуващите се ден и нощ. Спря като вкаменен. Какво, по дяволите, бе това? Сякаш изведнъж бе попаднал в някакъв необясним кошмар. Нищо чудно, че цялото племе бе избягало така панически, изоставяйки даже малката.
	Но когато фигурата се приближи към него, той различи, че всъщност бяха две фигури. Вергенгет на неговия хикву. Вождът бе успял да овладее животното и се бе върнал за тях. Сигурно не му е било лесно да се справи със страха си. И определено е било безкрайно трудно да накара лоса да не побегне където му видят очите. Нещастното животно вероятно бе решило, че побърканият му господар е решил да се върне в ревящия кошмар, след като бе имал късмета да се измъкне жив от него.
	Едва сега Кикаха разбра защо точно Вергенгет бе вождът.
	Сивобрадият спря звяра, който направо се тресеше с вдигната горна устна и въртящи се очи. Кикаха му извика и посочи трупа. Вергенгет кимна, че е разбрал. После взе детето и го сложи на седлото пред себе си. Кикаха очакваше, че сега ще тръгне. Защо ли би рискувал своя живот и този на детето заради един чужденец?
	Но Вергенгет удържа животното докато и Кикаха не седна в седлото зад него. Едва тогава го обърна и му позволи да тръгне, а лосът не се поколеба дори и за миг. Макар и натоварен с трима, той се понесе напред като вятър. Не след дълго вече бяха в прохода. Тук не валеше. Макар да святкаше и да гърмеше недалеч от тях, всичко свършваше на безопасно разстояние.

>	Осма глава

	Вергенгет подаде детето на ридаещата му майка. Бащата също целуна дъщеря си, но изражението му не беше на щастлив човек. Срам го бе че бе позволил на страха да го надвие.
	— Ще изчакаме тук, докато Повелителя не успокои гнева си — обади се вождът.
	Кикаха се плъзна на земята от животното. Вергенгет последва примера му. За миг Кикаха се поколеба дали да не издърпа ножа си от колана му. С него в ръка той можеше да избяга в бурята, където никой не би се осмелил да го последва. Щеше да се скрие в гората. И ако не го удареше мълния, скоро щеше да се намира толкова далеч, че племето никога нямаше да го открие.
	Но имаше някои други неща, които му пречеха да избяга точно сега.
	Истината бе, че не желаеше да остава сам.
	Беше прекарал по-голямата част от живота си сам. Не беше нито необщителен, нито антисоциален. Понасял бе без проблем компанията на децата от съседните ферми, с които си играеше като малък, както и тази на по-големите от него в училище и в колежа.
	Благодарение на голямото си любопитство, атлетическите си умения и лингвистичните си способности той бе както обичан, така и приеман за водач. Четеше без насита и често, когато се наложеше да избира между игра с останалите и четене, отдаваше предпочитание на последното. Свободното му време беше ограничено, защото синът на един фермер винаги има какво да прави. Освен това съвестно залягаше над учебниците, за да получи високи оценки. Още като дете бе разбрал, че не иска да става фермер. В главата му се въртяха мечти за пътешествия из екзотични места и той се виждаше като зоолог или уредник на природонаучен музей, който обикаля най-известните райони в сърцето на Африка, Южна Америка или Малая. Това обаче предполагаше притежаването на научна степен, а за целта трябваше да завърши училище с отличие. За щастие обичаше да учи.
	Така че четеше всичко, до което се добереше.
	Съучениците му го дразнеха, че е забил носа си в учебника. Правеха това без злоба и не влагаха много насмешка, защото имаха страх от избухливия му темперамент и здравите му юмруци. Но не можеха да разберат страстта му към неизвестното.
	Ако някой го наблюдаваше отстрани в периода между седемнайсетата и двайсет и втората му година, така и не би забелязал, че макар да се движеше с по-големите от него, той не се чувстваше един от тях. Същият този наблюдател би видял един превъзходен атлет и отличен студент, търсещ компанията на най-грубите си колеги, носещ се на мотоциклета си по черните провинциални пътища на щата, боричкащ се с момичетата в сеното, лежащ в несвяст след кошмарни запои и веднъж дори тикнат в затвора, защото бе подминал, без да спре на полицейска бариера на пътя. Родителите му така и не успяха да възприемат случилото се: майка му се скъса да плаче, а баща му не можа да се побере в кожата си от яд. Това че той избяга от затвора, просто за да им покаже колко лесно е да се направи, а после се върна доброволно в него, само ги разстрои допълнително.
	За по-големите му приятели тази постъпка бе забавна и достойна за възхищение, приятелките му го гледаха изплашени с покорен поглед, а учителите му счетоха, че това е сериозен повод за безпокойство. Съдията, дошъл да го посети в затвора, го намери да чете „Възход и падение на Римската империя“ от Гибънс и реши, че става дума само за свръхемоционален младеж с огромен потенциал, попаднал в лоша компания. Обвиненията срещу него бяха оттеглени и Пол бе пуснат с неофициална условна присъда. Младежът обеща на съдията, че ще се държи като примерен гражданин — е, поне докато изтечеше срокът на условната присъда — и удържа на думата си.
	Пол се въздържаше да напуска фермата през този период. Не искаше да бъде изкушаван да направи нещо необмислено от онези свои приятели, чийто основен проблем бе в готовността им да го последват във всяка лудория, която намислеха. Освен това вече беше доставил достатъчно неприятности на родителите си. Така че се отдаде на работа, учение и понякога на лов в гората. Нямаше нищо против да остане насаме със себе си за дълго. Потапяше се в самотата със същата настървеност, с която нахлуваше в компаниите.
	И точно тогава мистър и мисис Финеган, може би очаквайки, че това ще го стегне допълнително, а може би поддавайки се на подсъзнателния импулс да му причинят и те болка, както той ги бе наранил, без да се замисли, му разкриха един факт, който го бе шокирал.
	Той бе осиновен.
	Признанието бе разтърсило Пол. Както повечето деца и той бе минал през фазата, когато бе смятал, че е осиновен. Но скоро бе забравил за този игра на фантазията, на която децата стават жертва, когато решат, че родителите им не ги обичат достатъчно. Фантазията обаче се бе оказала истина и той не искаше да й повярва.
	Според осиновителите му неговата истинска майка била англичанка със странното име Фили Джейн Фог-Фог. При по-други обстоятелства, подобна история сигурно би го разсмяла до сълзи. Не и сега.
	Родителите на Фили Джейн били дребни английски земевладелци. Прадядо му обаче се бил оженил за парси. Пол знаеше вече, че парсите са избягали в Индия перси, заселили се там, когато мюсюлманите нападнали родните им земи. Така че… така че той се оказваше на една осма индиец. Не американски индианец, сред които мащехата му търсеше своите корени. Той си беше азиатец, макар и само натурализиран, защото парсите не се женеха за съседите си хиндуисти. Баба му по майчина линия, Роксана Фог, бе онази от която тръгваше двойната фамилия „Фог“ (първата, окончаваща на две, втората само на едно „г“*). Тя се бе омъжила за далечен родственик — американец на име Фог. Един клон на първите Фог бе емигрирал в колонията Вирджиния още през XVII век. В началото на XIX век някои от потомците им се бяха преселили в тогава мексиканската територия Тексас. Второто „г“ вече бе се бе загубило някъде в миналото. Прадядото на Пол по майчина линия Хардин Блейз Фог бил роден в едно ранчо в суверенния щат Република Тексас.
	[* виж посвещението на книгата — Бел.пр.]
	Роксана Фог се бе омъжила за англичанин на двайсетгодишна възраст. Той бе умрял, оставяйки я двайсет и осемгодишна, с две деца на ръцете. Две години по-късно тя бе отпътувала със сина си за Тексас, за да поемат огромното ранчо, което момчето щеше да наследи при навършване на пълнолетие. Там се бе срещнала с някои от родствениците си, включително и знаменития герой от армията на Конфедерацията, а също и голям уестмън, Дъстин Едуард Марсден Фог, повече известен с прозвището „Дъсти“. Бяха я представили и на Хардин Блейз Фог, няколко години по-млад от нея. Двамата се бяха залюбили, а по-късно той я бе придружил обратно до Англия. Тук тя се бе преборила за благословията на фамилията въпреки варварския произход на жениха, като им бе заявила, че така или иначе ще се омъжи за него и бе подметнала, че той е богат корабопритежател. Блейз бе останал в Лондон и бе отворил лондонски офис на фирмата си. А когато Роксана навърши четиридесет и три години, тя бе забременяла, изненадвайки всички, включително и самата себе си. Бебето бе кръстено Фили Джейн.
	И така Фили Джейн се бе родила през 1880 година. През 1900 се омъжила за доктор Реджиналд Сън — английски лекар. Той бе починал през 1910 при загадъчни обстоятелства, без да остави деца. Фили останала сама до 1916 година. Тогава се запознала със симпатичния заможен Парк Джозеф Финеган от Индиана. Фамилия Фог (с две „г“) не го одобрявала, първо, имал ирландско потекло, второ, защото не принадлежал към Епископалната църква и, трето, защото бил засичан с най-различни леки жени в игралните зали, преди да се реши да поиска ръката на Фили. Тя обаче бе приела предложението му и бе отпътувала с него за Тер От, където нейните роднини си въобразяваха, че ще стане жертва на кръвожадните атаки на червенокожите.
	Парк Джозеф Финеган бе направил Фили щастлива през първите шест месеца, въпреки трудностите, с които се бе сблъскала при адаптирането към живота в малкото хожърско градче. Е, поне живееше в голяма къща и не страдаше от липсата на каквото и да е.
	Но съвсем скоро животът й станал ад. Финеган се бе върнал към навиците си да пръска пари по жени, алкохол и на покер. За съвсем къс период успял да прахоса цялото си състояние и когато установил, че трийсет и осемгодишната му жена е бременна, направо я изоставил. Обявил че заминава на запад, за да натрупа ново богатство и повече не го видяла.
	Прекалено горда за да се върне в Англия, Фили се хванала на работа като прислужница в дома на един роднина на мъжа й. Сгромолясването на земята било безкрайно тежко, но тя се трудила, без да се оплаква и докрай запазила английската си гордост.
	Пол бил на шест месеца, когато газовата печка, на която нагрявали ютията, експлодирала в лицето на майка му. Къщата изгоряла до основи и той вероятно щял да намери смъртта като майка си, ако някакъв младеж не се хвърлил в пламъците и не го спасил.
	Роднината, чийто дом изгорял, умрял от сърдечен удар малко след това. Пол трябвало да отиде в дом за сираци. Но Ралф Финеган, братовчед на Парк и фермер от Кентъки, и жена му решили да осиновят Пол. Мащехата му дала за второ име нейното моминско — Янус.
	Тези разкрития бяха разтърсили цялото същество на Пол. Точно след тях той бе започнал да страда от чувство самотност. А може би го измъчваше мисълта, че е бил изоставен. След като бе научил всички подробности за своите родители, той повече не бе продумал и дума за тях. Винаги когато заговореше за родителите си пред други хора, той имаше предвид само мъжът и жената, които го бяха отгледали.
	Две години след като Кикаха бе научил истината за своя произход, мистър Финеган се бе разболял от рак и бе умрял след шест месеца. И сякаш тази мъка не бе достатъчна, ами три месеца след погребението, майка му бе станала жертва на същата болест. Беше се мъчила по-дълго, преди да намери облекчение в смъртта, а на Пол не му бе останало време за нищо друго освен да наглежда фермата, да ходи на училище и да помага в грижите за нея. Накрая, след големи мъки, тя бе починала — точно в деня, преди той да вземе гимназиалната си диплома.
	Мъката му беше смесена с чувството на вина. Беше уверен, че по някакъв загадъчен начин срамът от неговия арест бе станал причина за заболяването им от рак. Логично погледнато тази идея бе лишена от всякакви основания. Но вината често е нещо напълно ирационално. Стигайки до крайност, той дори се бе замислял дали по някакъв начин неговото зачеване не е станало причина истинският му баща да изостави майка му и така да предизвика ранната й смърт.
	Така плановете му да тръгне на колеж и да завърши зоология или антропология — той не можеше да предпочете едното пред другото — бяха отложени за в бъдеще. Фермата бе ипотекирана, за да стане възможно изплащането на медицинските разноски за лечението на родителите му, така че на Пол не оставаше нищо друго освен да труди във фермата и да припечелва по нещо като механик на коли в Тер От. И все пак въпреки многото работа и липсата на пари от време на време той даваше изблик на напиращите в него емоции. В такива моменти отиваше в местната таверна, където все още се навъртаха някои момчета от старата им банда. Те потегляха с рев на моторите си в нощта, метнали момичетата на задните седалки, и обикновено спираха на индианските ливади, където доизпиваха бирата и се отдаваха на шеговити сбивания и правене на любов.
	Едно от момичетата искаше двамата с него да се оженят, но идеята не го привличаше. Не беше влюбен в нея и не можеше да си представи как би прекарал живота си до жена, която не притежава никакви интелектуални интереси. После тя забременя — за щастие не от него — и замина за Чикаго в търсене на нов живот. Малко след това бандата започна да се разпада.
	Отново остана сам и отново се почувства самотен. По това време бе започнало да му харесва да язди през ливадите без посока или да се носи с хеликоптера над селските пътища. Така изпускаше пара през вентила.
	Междувременно бе започнал да го посещава негов чичо, който се оказа изкусен хвърляч на ножове, жонгльор и цирков акробат. Пол научи много от него и стана професионалист в хвърлянето на ножове. Когато усетеше, че го налягат мрачни мисли, той отиваше в задния двор и хвърляше ножове, без да обръща внимание на времето. Разбираше добре, че така се отърсва от депресията, чувството на вина и разочарованието от съдбата, отредена му от орисниците.
	Пет години се бяха изтърколили, без да ги усети. Изведнъж осъзна, че е на двайсет и три. Ипотеката на фермата още не беше погасена. Не се виждаше като фермер до края на живота си, така че продаде каквото му бе останало почти без печалба. За пореден път се изясняваше, че трябва временно да забрави за мечтите да стане антрополог — вече бе решил, че това е неговият избор. Всички знаеха, че Съединените Щати ще влязат във войната най-много след година-две.
	Любовта му към конете го накара да се зачисли в кавалерията. За своя изненада и разочарование скоро се видя в танк. След това се откри възможност за тримесечно обучение за младши офицер. Макар да не бе завършил колеж, беше взел приравнителен изпит, позволяващ му да кандидатства за тази школа. Падането на Пърл Харбър най-сетне вкара нацията във военния конфликт и скоро той се озова в разгара на военните действия в състава на Осма армия.
	Един ден по време на краткия отдих в неспирния марш на войските на генерал Патън, Пол се бе разходил сред руините на местния музей в малък немски град, който току-що бяха прочистили. Там бе намерил странен предмет — полумесец от непознат сребрист метал. Беше толкова твърд, че нито чукът, нито ацетиленовата горелка можеха да оставят дори най-незначителни следи по него. Прибави находката към колекцията си от сувенири.
	След уволняването си от армията се върна в Тер От, макар да не планираше да се задържа там дълго. Но няколко дни по-късно семейният адвокат го извика в своя офис. Там, за изненада на Пол, мистър Тъб му предаде чек за десет хиляди долара.
	— Това е от баща ти — каза адвокатът.
	— Баща ми ли? Та той не притежаваше дори нощно гърне. Сам знаеш това — усъмни се Пол.
	— Не говоря за човека, който те е осиновил — поясни мистър Тъб. — Става дума за истинския ти баща.
	— Къде е той? — попита Пол. — Защото ми се иска да го убия.
	— Съмнявам се, че ще искаш да отидеш там, където е той сега — провлече старият Тъб. — Той е на шест стъпки под земята. Заровен в едно църковно гробище в Орегон. Старият нехранимайко решил да приеме религията преди време и станал войнстващ ривайвалист*. Мръсникът обаче изглежда бил съхранил някакви останки на съвест. И завещал цялото си имение на тебе.
	[* човек, който организира религиозни сбирки с участието на видни проповедници и на които с много музика и песни се цели да се събуди интереса на хората към Христовото учение — Бел.пр.]
	В продължение на една дълга минута Пол стоеше мълчалив и се питаеш дали си струва да се бори с изкушението да скъса чека. После реши, че старият Парк Финеган все нещо му дължи. Да, вярно, нещо много повече от това. Но и тази сума стигаше, за да получи мечтаната научна степен.
	— Ще го взема — заяви той. — А банката ще ми го приеме ли, ако преди това се изплюя върху него?
	— Според закона банката трябва да ти го осребри, дори ако си се изходил върху му. Да пийнем по глътка бърбън, синко, какво ще кажеш?
	Така Пол бе постъпил в Университета на Индиана и дори си бе наел малък, но удобен апартамент в кампуса*. Веднъж разказа на свой приятел репортер за загадъчния полумесец, който бе намерил в Германия. Историята се бе появила във вестника на Блумингтън и по една случайност по избрана от един синдикат, който я бе разпратил за публикуване в националните медии. Университетските физици обаче така и не проявиха интерес към полумесеца.
	[* територия на университетско градче — Бел.пр.]
	Три дни след поместването на любопитния разказ в апартамента на Пол бе позвънил някой си мистър Ванакс. Той говореше английски гладко, но с лек акцент. Поиска да види полумесеца и Пол му го показа. Тогава Ванакс страшно се развълнува и предложи на Пол десет хиляди долара за полумесеца. Размерът на сумата събуди подозрения в Пол. Той наду цената до сто хиляди. Макар това да разгневи Ванакс, той обеща да се върне с парите след двайсет и четири часа. Пол вече бе сигурен, че притежава нещо ценно, без да има представа какво точно е то.
	— Да закръглим на триста хиляди и е твой — предложи Пол на следващата среща. — И понеже това са много пари, готов съм да ти дам допълнителни двайсет и четири часа, за да ги събереш… Но най-напред искам да разбера за какво става дума.
	Ванакс бе започнал да става обезпокоително агресивен и Пол се бе видял принуден да го отпрати. Към два часа през нощта той залови Ванакс в апартамента си. Полумесецът му лежеше на пода, точно до друг подобен.
	Ванакс ги бе разположил така, че двата им края да се допрат и да образуват кръг. И точно се готвеше да стъпи в кръга.
	Пол обаче го накара да се отдръпне, насочил заплашително пистолет към главата му. Ванакс се бе подчинил, бръщолевейки несвързано и предлагайки на Пол половин милион долара за неговия полумесец.
	Преследвайки го през стаята, Пол без да иска бе стъпил в кръга. В същия миг Ванакс бе изкрещял изплашен, предупреждавайки го да стои настрана. Но вече беше късно. Апартаментът и Ванакс бяха изчезнали, а Пол се бе озовал в друг свят.
	Видя че стои в друг кръг, оформен от полумесеци, подобни на онези, в които бе стъпил. Но се намираше в необятен дворец, изваден като от „Хиляда и една нощ“. Дворецът се намираше на върха на новия свят, в който Пол току-що бе телепортиран. И както се оказа впоследствие, беше дворецът на Повелителя, който бе направил този свят-кула, изграден от различни нива*.
	[* „Създателят на вселени“, първа книга от цикъла — Бел.пр.]
	Пол съобрази, че полумесеците образуват нещо като „врата“ — временен проход в онова, което той наричаше „четвъртото измерение“ поради липсата на по-подходящ термин. По-късно разбра, че Ванакс е друг Повелител, оказал се заточен във вселената на Земята. Там той разполагаше с единия полумесец, но имаше нужда от втори, за да се прехвърли в някоя от множеството джобни вселени.
	Съвсем скоро на Пол му дойдоха „гости“. През вратите нахлуха същества, наречени „гуорли“. Те бяха изпратени от Повелителя на друг свят, за да откраднат Рога на Шамбаримен. Той от своя страна представляваше устройство, изработено преди десет хилядолетия в зората на джобните вселени. Използвайки Рога, за да изсвири с него проста мелодия-шперц, неговият притежател можеше да отвори всяка врата. Разбира се тогава Пол още не знаеше това, но докато се криеше бе зърнал един гуорл да отваря врата към едно от нивата на тази планета с Рога. Пол бе блъснал гуорла в басейна и бе скочил в отворилата се врата, стискайки Рога в ръка.
	В годините, които последваха, той бе кръстосвал от едно ниво на друго, преследван от гуорлите и постепенно бе опознал много райони от тази планета. На нивото Драхеланд се представяше като барон Хорст фон Хорстман. А на нивото Америндия бе станал известен като Кикаха — името, което предпочиташе пред всички останали. Пол Янус Финеган се бе скрил в едно ъгълче на съзнанието му. Земните спомени започваха да избледняват. Пол не опита нито веднъж да се върне в родната си вселена. Беше обикнал новия свят, въпреки множеството опасности, които го дебнеха навсякъде.
	Един ден някой си Робърт Улф, пенсионирал се във Финикс, Аризона, разглеждаше сутеренния етаж на къща, която смяташе да купи. Неочаквано той бе надзърнал в един чужд свят и бе видял Кикаха, заобиколен от гуорли, които най-сетне го бяха заклещили без възможност да избяга. Кикаха бе хвърлил на Улф през временно открилия се проход между вселените Рога, така че поне да не попадне в ръцете на неговите врагове. Дори Улф да бе склонен да сметне, че е имал някаква сложна и много убедителна халюцинация, наличието на Рога в ръцете обезсмисляше всякакви съмнения.
	Улф бе нещастен — той не харесваше положението си на Земята. Така че наду Рога, опитвайки се да налучка с натискане на бутончетата мелодията, която бе чул в момента на отваряне на вратата. Накрая бе попаднал на правилната комбинация и бе преминал през прохода, за да се озове на най-долното ниво на планета, която на пръв поглед му се бе сторила досущ като Райската градина. С минаване на времето той бе започнал да се подмладява, за да се окаже в края на краищата с тялото, което бе имал на двайсет и пет години.
	Освен това беше се влюбил в една жена на име Хризеис. Преследвани от гуорлите, двамата бяха избягали на по-горното ниво, срещайки Кикаха по пътя си. Накрая, след множество приключения, Улф бе стигнал до двореца на върха на този свят и бе открил, че всъщност е Джадауин — създателя на тази малка вселена.
	По-късно той и Хризеис се бяха оказали въвлечени в серия приключения, по време на които той се бе запознал отново с голям брой Повелители. Беше му се наложило също да мине през цяла поредица джобни светове, създадени като клопки за другите Повелители*.
	[* „Вратите на съзиданието“, втора книга от цикъла — Бел.пр.]
	Кикаха от своя страна се бе изправил срещу Звънарите — изкуствено създадени същества, надарени със способността да прехвърлят съзнанията си в телата на хора. Беше се запознал и влюбил в Анана — една от Повелителките*.
	[* „Частен космос“, трета книга от цикъла — Бел.пр.]
	Преследвайки последния оцелял Звънар, Кикаха и Анана се бяха прехвърлили на Земята. Родната планета бе харесала на Кикаха още по-малко, отколкото си я спомняше. Беше се оказала пренаселена и замърсена. По негово мнение повече от промените, настъпили през последните двайсетина години, се бяха оказали в отрицателна посока.
	Червения Орк — тайния Повелител на двете Земи — скоро бе разбрал за пристигането на двамата натрапници. Уртона, друг Повелител, живял на Земята за известно време, също бе станал смъртен враг на Кикаха. Кикаха бе установил, че Улф — или Джадауин — и Хризеис са пленници на Червения Орк. Но те бяха успели да избягат през една от вратите в изменящия се свят*.
	[* „Зад стените на Тера“, четвърта книга от цикъла — Бел.пр.]
	Сега Джадауин и Хризеис бродеха някъде по вечнопроменящата се повърхност на планетата, разбира се, ако все още бяха живи. А той, Кикаха, бе загубил Рога на Шамбаримен и Анана. Така и нямаше да се измъкне от този опъващ нервите свят, ако не намереше врата. Но дори да я намереше, това едва ли щеше да му бъде от полза, ако не разполагаше със средство да я активира. На всичко отгоре не можеше да си позволи лукса да замине оттук, докато не намереше Анана жива или мъртва.
	Всъщност не можеше да се махне оттук и докато не намереше Улф и Хризеис. Кикаха беше лош враг, но верен приятел.
	Освен това беше крайно независим, във висша степен самоуверен и способен бързо да се адаптира. Цели двайсет години бе живял без корени, макар от друга страна да се смяташе за воин на хроваките и да бе гледал на това племе като на свой народ. Тях вече ги нямаше, защото бяха избити до крак от Звънарите. А той се бе влюбил в прекрасната Анана, която, макар и Повелителка, под негово влияние някак бе станала по-човечна.
	От известно време го бе изкушавала мисълта да изостави този скитнически живот и да възприеме за по-дълго някаква самоличност. Искаше двамата с Анана най-сетне да се спрат на едно място и може би да си осиновят няколко деца. Да създадат дом и семейство.
	И точно когато това решение бе съзрявало в главата му, той я бе загубил. Заедно с това бе загубил и единственото средство, с което би могъл да се измъкне от това ужасно място.
	Нямаше нищо чудно в това, че Кикаха — човекът, свикнал да се задоволява с компанията на самия себе си, вечноприспособимия, онзи, който можеше да намери някаква утеха дори в самия ад, — сега беше самотен.
	Точно затова той неочаквано реши да приеме нещастните създания от племето Тана за свои събратя. Разбира се, ако те се съгласяха.
	Да, естествено той не искаше да умира. Но най-сериозният му мотив бе желанието да бъде част от някаква човешка общност.

>	Девета глава

	Използвайки все още ограничения си речников запас, той заговори Вергенгет на тази тема. Вождът не изглеждаше изненадан. Той му се усмихна, а Кикаха видя, че в усмивката има удоволствие.
	— Ти можеше да избягаш… още можеш — проговори вождът. — Видях намерението в очите ти за миг, макар то веднага да се сви, като юмрук… Сега ще ти кажа, Кикаха, защо живя толкова дълго сред нас. Обикновено убиваме враговете си веднага. Ако пленникът ни се окаже смел, удостояваме го с мъчения. Понякога, когато заловеният не е от познато племе, така че не може да ни е стар враг, ние го осиновяваме. Смъртта често ни сполита, а не ни се раждат достатъчно деца. От известно време насам ставаме все по-малко. Ето защо аз ще наредя да бъдеш осиновен. Показа предостатъчно смелост и всички ние сме ти благодарни, че спаси живота на едно от скъпоценните ни деца.
	От този момент нататък Кикаха се чувстваше не толкова самотен.
	Бурята спря след няколко часа. Племето набра смелост да се върне в долината, където намериха Лукьо. Ридаейки протяжно, жените отнесоха трупа й в лагера. Останалата част от деня мина в оплакване, докато косата й бе сресана и тялото й бе измито и положено върху куп кожи. Когато се смрачи тя бе отнесена от четирима мъже на носилка до място на около една миля от лагера. Тленните й останки бяха оставени на земята и шаманът, Ошулаин, започна ритуален танц около нея, припявайки и размахвайки магическия си жезъл. Накрая цялото племе с изключение на няколкото пазачи подхвана тъжна песен и пое обратния път.
	Кикаха се обърна веднъж. Над трупа вече кръжаха лешояди и цяла глутница дългокраки бабуини се носеше стремглаво, напъвайки се да се добере преди тях. На около четвърт миля стадо безгриви лъвове препускаше все в същата посока. Те без съмнение щяха да опитат да сплашат маймуните, но схватката щеше да бъде жестока. Когато се съберяха в голямо количество маймуните набираха смелост и щяха да досаждат на котките, докато последните не ги прогонеха окончателно.
	Когато се прибраха в лагера, шаманът изрецитира къса поема, която сам беше съчинил. Те бе в прослава на Лукьо и идеята бе с нейна помощ споменът за Лукьо да не угасне бързо. В началото тя щеше да бъде в устата на всички, после щяха да престанат да я пеят. След време Лукьо щеше да бъде забравена, но щеше да остане да живее в паметта на детето и родителите си. Накрая и детето щеше да я забрави, а родителите щяха да имат други по-големи грижи на главата си.
	Само онези, извършили велики дела, заслужаваха песните за тях да се пеят и след смъртта им. Другите просто биваха забравени.
	Племето се задържа отвъд границите на езерната област още един ден. Вергенгет обясни, че сезонът на бурите би трябвало вече изцяло да е отминал. Явно Повелителя по някакви свои съображения го бе удължил, а племето бе допуснало една почти фатална грешка.
	— А може и да сме оскърбили по някакъв начин Повелителя — предположи вождът, — и той е оставил мълниите да падат от небето с един ден.
	Кикаха се въздържа от коментар. Обикновено проявяваше голяма дискретност при споровете на религиозна тема. Беше глупаво да обижда вожда със забележка, която освен това можеше и да го накара да промени мнението си относно приемането на Кикаха в племето.
	Вергенгет събра всички и отпочна дълга реч. Кикаха разбра само около половината думи, но трудно можеше да сбърка смисъла, вложен в тона и жестикулациите. Макар Повелителя да бе взел с едната си ръка Лукьо, с другата той им бе дал Кикаха. Племето бе обидило Повелителя. А може и само Лукьо да се бе провинила пред него по някакъв начин. Както и да е, Повелителя явно не беше ядосан на всички тях. Поразявайки Лукьо, той се бе освободил от гнева си. И за да докаже на племето, че все още гледа благосклонно на него, беше им изпратил Кикаха — един воин. Така че сега те можеха да решат дали да го приемат.
	Единственият, изказал се против, беше Тоини — онзи, който бе ритнал Кикаха отзад, когато се бе навел да пие от канала. Той се осмели да изкаже предположението, че Повелителя може би иска племето да му принесе в жертва Кикаха. Това, заедно със смъртта на Лукьо, би следвало да го омилостиви.
	Кикаха нямаше представа на какво дължи тази неприязън на Тоини. Единственото обяснение бе биохимическо: за някои хора е достатъчен дори само миг, за да развият напълно безпричинна антипатия към други хора.
	Трудно би могло да се каже, че изказването на Тоини предизвика оживена дискусия, но резултатът бе дълъг спор. Вождът запази мълчание през време на пререканията, но си личеше, че Тоини му е дал повод да се позамисли.
	Забелязвайки че Тоини има шанс да настрои общото мнение в своя полза, Кикаха поиска от вожда думата. Вергенгет изрева за тишина.
	Знаейки много добре, че височината дава на говорещия психологическо предимство, Кикаха яхна един хикву.
	— Смятах да не отварям тази тема, докато не бъда приет за член на племето — започна той, — но сега виждам, че не бива да мълча.
	Той направи пауза и огледа бавно всички, създавайки впечатлението, че е готов да разкрие нещо, за което не би следвало да говори.
	— Тъй като сред нас има съмняващи се във волята на Повелителя, считам се задължен да ви кажа каквото имам да казвам сега, а не по-късно.
	С удовлетворение забеляза, че всички напрегнато очакват следващите му думи. Тържественото му изражение и сериозният му тон ги караха да вярват, че той знае нещо, което и те трябва да научат.
	— Малко преди да ме намерите — продължи Кикаха, — аз срещнах един мъж. Той се приближи към мен, но не вървеше, а се носеше над земята. Беше във въздуха и бе поне два пъти по-висок от мен.
	Разнесе се дружно ахване и очите на всички без тези на Тоини се отвориха по-широко. Само Тоини присви очи.
	— Мъжът беше много висок, най-високият, когото съм виждал някога. Кожата му бе много бяла, а косата му много червена. Около него имаше сияние, сякаш бе обгърнат от светкавици. Изчаках го, без да помръдвам, разбира се, защото това не бе човек, от когото можеш да избягаш, а още по-малко има смисъл да се опитваш да атакуваш… Когато стигна при мен той спря и едва тогава се спусна на земята. Аз съм смел, народе на Тана, но той ме плашеше. И ме караше да го гледам с благоговение. Така че отпуснах се на колене и го изчаках да реши да проговори или да направи каквото и да е. Знаех че това не е обикновен човек, защото кой от нас може да плува във въздуха?… Той пристъпи непосредствено до мен и проговори: „Не се страхувай, Кикаха. Аз няма да ти причиня нищо лошо. Аз гледам на теб благосклонно, Кикаха. Изправи се, Кикаха“… Подчиних се, но страхът ми не минаваше. Кой би могъл да бъде този странник, реещ се като птица, и как му беше известно името ми, след като никога преди не го бях виждал?
	Някои в застиналата пред него тълпа простенаха, други зашепнаха молитви. Хората много добре знаеха кой е странникът. Или поне си мислеха, че знаят.
	— И тогава странникът заяви: „Аз съм Повелителя на този свят, Кикаха“. Аз аз отговорих: „Досещах се, че е така, Повелителю“. После той каза: „Кикаха, племето Тана, скоро ще те плени. Ако се отнесат добре с теб, аз ще ги даря с милостта си, понеже имам велики планове по отношение на тебе. Ти ще станеш мой служител, Кикаха, и ще се превърнеш в инструмент, чрез който да извърша нещо, което искам да стане… Но ако те убият или решат да те изтезават, Кикаха, това ще ми послужи като знак, че не са достойни за мен. И аз ще ги изтрия от лицето на тази земя. Всъщност аз ще убия един от тях, за да им покажа, че ги държа под око и за да им демонстрирам мощта си. Ако това не ги убеди, тогава ще убия още един — онзи, който би се опитал да попречи приемането ти от племето“.
	До този момент Тоини се бе усмихвал подигравателно. Беше ясно, че възнамерява да обяви пленника за измамник в мига, в който свърши с разказа си. Но сега пребледня, разтресе се и зъбите му затракаха. Съседите му внимателно се отстраниха от него.
	Единствен шаманът не бе докрай убеден. Може би, подобно на Тоини, той също мислеше, че Кикаха лъже, за да си спаси живота. Дори да беше така, той бе готов да изчака развитието на събитията, преди да излезе с мнение.
	— Така че отговорих: „Благодарен съм ти, Повелителя, че си ми оказваш честта да ти служа. Мога ли да те попитам какви по-точно са плановете ти за мен?“. Но той само отвърна: „Ще ти ги разкрия, когато му дойде времето, Кикаха. Засега нека да видим как ще те приемат Тана. Ако постъпят според волята ми, тогава тях ги очаква славно бъдеще. Но ако ти сторят зло, тогава ще ги унищожа — мъже, жени, деца, животни. И дори кости няма да останат за лешоядите“. С тези думи той се обърна, издигна се във въздуха и бързо се скри зад склона на планината. Скоро след това се появихте и вие. Знаете какво се случи после.
	Ефектът от всичко бе, че самият Кикаха едва не започна да си вярва на думите. Племето се събра около него и всички се опитваха да го докоснат, надявайки се да почерпят от силата, която мислеха, че се е събрала в него само защото бе стоял близо до Повелителя. Молеха го да бъде техен приятел. А когато и шаманът Ошулаин си проби път през тълпата и го хвана за стъпалото, също за да попие от силата му, Кикаха разбра, че беше победил.
	Тогава се обади вождът и тревожно запита:
	— Кикаха! Спомена ли Повелителя, че ти ще ни водиш?
	Вергенгет съвсем откровено се притесняваше за това каква роля му е отредена.
	— Не, Повелителя не каза нищо по този въпрос. Мисля че той просто искаше да заема място сред вас като обикновен воин. Ако искаше да стана вожд щеше да ми го каже ясно.
	Вергенгет не скри облекчението си.
	— И какво ще правим с този нещастник Тоини, който настояваше да бъдеш принесен в жертва? — подхвърли той.
	— Според мен той вече е разбрал колко неправ е бил — отговори Кикаха. — Нали, Тоини?
	Ридаейки на колене, Тоини изхълца:
	— Прости ми, Кикаха! Не знаех какво върша.
	— Прощавам ти — великодушно го успокои Кикаха. — Какво ще правим сега, вожде?
	Вергенгет сподели, че след като е вече очевидно, че Повелителя е успокоил гнева си, навлизането им в морската страна е безопасно. Вътре в себе си Кикаха искрено се надяваше сезонът на гръмотевиците наистина да е отминал. Защото ако ги застигнеше буря, всички щяха да разберат, че той ги бе лъгал. Което значеше, че просто ще го разкъсат на парчета.
	За момента обаче нищо не го застрашаваше. Но ако се случеше какъвто и да е инцидент, който по някакъв начин да подскажеше, че племето не се ползва от пълната благословия на Повелителя, тогава той трябваше да е готов отново да измисли бърза лъжа. И ако не му повярваха, това щеше да бъде краят на Кикаха.
	Но какво щеше да стане, ако се натъкнеха на Уртона — истинският Повелител на тази вселена?
	Кикаха взе решение да напусне Тана, ако види Анана или ако се натъкне на каквото и да е било свидетелство, че тя се намира в крайморската страна. Нещо му говореше, че ако е оцеляла, тя ще дойде насам. Защото и тя щеше да знае, че ако той е жив, също ще дойде насам.
	На свой ред Уртона и МакКей също щяха да потърсят по-стабилен район, където има много вода. А там, където са те, там щеше да бъде и Рога.
	Кикаха не знаеше дали и Орк е бил отнесен от опустошителния потоп. Или е успял да се измъкне от водите на малко, но безопасно разстояние от Уртона и МакКей.
	Подобни мисли се въртяха в главата му, когато керванът най-сетне стигна до морето. Всички утолиха жаждата си и дадоха на лосовете да се напият. Жени и деца плъзнаха наоколо да събират плодове от дървета и храсти. Мъжете тръгнаха широко разкрачени сред водите и започнаха да забиват копия, опитвайки да набучат някоя невнимателна риба. Малко от тях успяха.
	Кикаха получи малка порция сурова риба, която огледа внимателно за червеи, преди да изяде.
	После керванът отново потегли през фините бели пясъци по брега. Бяха навлезли из тези земи от дясната страна на канала, така че завиха надясно. Ако решеха да прекосят канала, трябваше да преплуват поне четвърт миля дълбоки води. Пътуваха през местност, осеяна от дървета и животни, поразени от светкавиците. Труповете бяха вече покрити с люспести земноводни, които проблясваха с окървавени зъби и размахваха опашки, за да сплашат съперниците за плячката, грухтяха и сумтяха страховито. Имаше и птици, които грачеха оглушително.
	Когато племето стигна до повалени от мълния слоница и малкото й, хората прогониха пълчищата земни, морски и въздушни животни и изряза останалото месо за себе си. На Кикаха се паднаха няколко големи къса, но той отложи изяждането им. Когато падна „нощта“, той събра клонки и сухи листа и са приготви да запали огън с триене. Около него се насъбраха зяпачи. С енергични движения Кикаха загря с триене листата, после добави клонките и не след дълго огънят пламна.
	После взе назаем кремъчен нож и си отряза няколко по-малки парчета месо. Изпече късовете, остави ги да поизстинат и започна да яде, сякаш нямаше намерение да спира. Вождът и шаманът приеха поканата му да се присъединят към него. Макар да гледаха с подозрение печеното месо, ароматната миризма скоро разпръсна страховете им.
	— Повелителя ли те е научил как да правиш тази силна топлина? — попита Ошулаин.
	— Не. Там откъдето идвам всички хора знаят как да правят този… огън. Ние го наричаме огън. Всъщност и вашите прадеди са знаели как да правят огън. Но вие сте забравили това умение… Мисля, че прадедите ви дълго са бродили без посока, преди да намерят тази морска страна. Липсата на дървета постепенно ги е накарала да забравят всичко за огъня. И все пак не мога да си обясня как така вие самите не сте открили наново това умение, когато сте намерили морска страна, където дърветата са в изобилие.
	Той не спомена, че и най-примитивните земни племена познават огъня. Вергенгет със сигурност би възприел това като обида. И щеше да е напълно прав.
	После се замисли за Уртона. Какъв изтънчен садист беше той! Щом е искал да направи свят и да го засели с хора, по каква причина го е оставил толкова гол? Потенциалът, заложен в Homo sapiens не би могъл да се реализира, без подходящи материали, които да се използват. На всичко отгоре необходимостта вечно да са на път, да се пазят от непрестанно изменящата се повърхност на планетата, да изразходват практически цялата си жизнена енергия в непрестанно пътуване, търсейки храна и вода, ги беше смъкнала на нивото на животните.
	Но въпреки всичко, те си оставаха хора. Имаха култура, при това по-сложна, отколкото мислеше. Сигурно щеше да осъзнае богатството на нейните идеи едва когато овладееше тънкостите на езика и изучеше в детайли обичаите на племето и индивидуалните особености на членовете му.
	— Огньовете също са полезни, за да се пропъждат надалеч едрите животни през нощта — продължи той. — Ще ви науча как да ги поддържате да не изгаснат.
	Вождът известно време не проговори. Освен храната, той трябваше да смели и една нова концепция. А тя изглежда с нещо го притесняваше. След малко той се обади:
	— След като си любимец на Повелителя, а си и един от това племе, ти не би искал да ни донесеш някаква беда, нали?
	Кикаха го успокои, че няма такива намерения… освен ако Повелителя не му заповяда.
	Вождът се изправи на крака и с висок глас изрева заповедите си. Не след дълго по периметъра на лагера им горяха огньове. Сънят обаче отказваше да ги споходи. Едри хищници и кучета обикаляха по края на лагера и очите им блестяха в светлината на огньовете. А хората от племето още не бяха напълно сигурни, че зверовете няма да ги атакуват, ако те се отпуснат и безгрижно заспят. Кикаха обаче даде пример на останалите, затваряйки очи и престореното му пуфтене не след дълго убеди съмняващите се, че той поне от нищо не се безпокои. Скоро заспаха и децата, след което родителите им решиха, че действително всичко е наред.
	На сутринта Кикаха показа на жените как да сготвят месото. Поне половината племе възприе с ентусиазъм новия начин на приготвяне на храната. Останалите решиха, че ще продължат да ядат месото сурово. Но Кикаха беше сигурен, че преди да мине много време цялото племе, с изключение на няколко заклети привърженици на суровата диета, ще се приспособят към новото.
	Вътре в себе си обаче той не беше съвсем сигурен дали бе трябвало да ги учи на готвене. Защото когато отново настъпеше сезонът на бурите, племето отново щеше да напусне долината. А извън нея липсата на дървен материал щеше да ги накара отново да се хранят само със сурово месо. Това, от своя страна, щеше да събуди в тях недоволство, после объркване и гняв, защото едва ли щеше да бъде по силите им с нещо да променят положението на нещата.
	Прометеите не винаги носеха добро.
	Е, проблемът си бе техен. Още повече че той изобщо не възнамеряваше да бъде с племето, когато дойде моментът да изоставят долината.
	На „сутринта“ керванът отново пое по пътя си. Вергенгет ги накара да се движат по-бързо, отколкото предния ден. Мисълта че скоро тук щяха да се появят и други племена явно го безпокоеше и той не искаше да рискува сблъсък с някое от тях на морския бряг. Денят клонеше към края си, когато те пристигнаха до целта. Това бе голям хълм, на около половин миля навътре в сушата. Макар да променяше едва забележимо формата си, това ставаше много бавно, както и с останалата част от земята в долината. И освен това винаги си оставеше хълм.
	На билото му се виждаше нещо като свлачище от дървета. Всъщност при последното идване на племето тук, това си бе защитна стена, обграждаща част от терена. Тектоничните преобразувания обаче я бяха повдигнали няколко пъти и бяха разкъсали свързващите дърветата лиани. Племето се хвана на работа. Трябваше да се изкопаят нови дупки, в които да се поставят изпопадалите дървени стволове и да се свържат неподвижно с нови лиани. Към края на третия ден дървената крепост бе възстановена. Зад периметъра имаше известен брой навеси, където семействата можеха да спят и да потърсят спасение от пороите.
	Племето щеше да се връща за нощуване в това място през останалата част от сезона. През деня различни групи щяха да излизат на лов и риболов, а също щяха да берат плодове. Наблюдателни постове щяха да бдят за появата на опасни зверове, както и за още по-опасните хора.
	Но преди да се отдадат на почивка и дебелеене, трябваше да приемат Кикаха за член на племето.
	Това беше голяма чест, но представляваше и сериозно изпитание за посвещавания. След нескончаеми танци и рецитации на поеми и песни под съпровода на бумтящите барабани и издаващи пронизителни звуци флейти, вождът изряза с кремъчен нож символите на племето върху гърдите на Кикаха. От него се очакваше да изтърпи, без да трепне и мигне с око.
	След това трябваше да се изплъзне на цяла орда, която се впусна по следите му, мушкайки го с дългите си копия. После се изправи за схватка срещу най-силния мъж на племето Мекидлонг. Вече се бе възстановил от раните си, а и знаеше стотици трикове, за които Мекидлонг дори не предполагаше, че съществуват. Но понеже не искаше да го унижава, наложи се да се бори така, че отстрани да изглежда като че ли Мекидлонг сериозно го затруднява. Накрая, уморен от продължилия твърде дълго театър, той зрелищно хвърли на земята Мекидлонг със суплес. Горкият Мек се сгърчи от болка, отваряйки уста като риба на сухо.
	Но най-тежката част дойде, когато се наложи да докаже потентността си. Импотентните мъже биваха прогонвани от племето, докато накрая намереха смъртта си. Такива като Кикаха ги убиваха, понеже те не бяха синове на племето. Така щяха да постъпят и с него, ако не бе толкова очевидно, че е изпратен от Повелителя. Но, както каза вождът, щом го е изпратил самият Повелител, тогава и той трябва да се окаже достоен за подобна чест.
	Кикаха не се опита да оспори логиката на този извод. Но дълбоко в себе си беше убеден, че конкретно това изпитание е погрешно. Никой мъж не можеше да бъде обвинен, че не се чувства комфортно от мисълта, че може да бъде убит или прогонен, ако се провали. Импотентността можеше да бъде резултат от самото притеснение.
	За щастие хората от племето Тана не изискваха, както бе обичаят при някои други племена, доказателството да бъде дадено публично. Така че на Кикаха му бе разрешено да влезе под навес, заграден от забити в земята клони. Той си избра най-симпатичната девойка, която след няколко часа излезе видимо изморена, но несъмнено щастлива, за да оповести, че Кикаха е преизпълнил нормалните изисквания.
	Случилото се развесели Кикаха, макар и да го накара да изпитва известни угризения. Той не вярваше Анана да се разсърди от подобна „изневяра“, особено след като обстоятелствата правеха невъзможно обичаят да бъде отклонен.
	И все пак май най-добре щеше да бъде да не споменава пред нея.
	За щастие това бе последното изпитание. Вождът и шаманът изпяха поотделно песен, съответстваща на тържествения ритуал, а после всички се отдадоха на пир, след който коремите им така се подуха, че никой не можеше да се помръдне.
	Преди да си легне Вергенгет съобщи на Кикаха, че от него се очаква да си избере жена от наличните свободни за тази цел. Имаше пет кандидатки, които с нескривана надежда заявиха, че ще бъдат щастливи да го имат за свой партньор. На теория дадена жена имаше правото да отхвърли даден кандидат, но практиката бе съвсем друга. Обществото изискваше всяка жена да се ожени веднага щом станеше способна да има деца. Само ако на някоя й се отвореше късметът да има повече от един кандидати, тогава тя можеше да избира. Иначе трябваше да приеме онзи, който я пожелае.
	Мъжете също се намираха под подобен натиск. Дори бъдещият съпруг да не харесваше никой от кандидатките, той пак трябваше да избере една. За племето най-важно бе да се поддържа числеността му.
	Две от петте момичета бяха симпатични и добре сложени. Едната изглеждаше по-отворена и сякаш преливаше от соковете на страстта. Така че ако трябваше да избира, той би се спрял на нея. Беше възможно тя да отклони избора му, но според вожда всяко от момичетата буквално се задъхвало от надеждата да стане негова избраница.
	Все пак, ако го попитаха, той би предпочел онази, с която бе доказал своята мъжественост. Обичаят обаче повеляваше, че това може да бъде всяка жена на племето, а понеже тя бе вече омъжена, съпругът й бе опитал да убие Кикаха, ако той пожелаеше да повтори случилото се между двамата.
	На всичко отгоре същата тази жена, която се казваше Шима, можеше да стане източник на неприятности. Тя вече бе успяла да прошепне на Кикаха, че отново иска да бъде с него. Това едва ли щеше да се окаже възможно, тъй като тя просто не можеше да изчезне с Кикаха сред шубраците, без това да бъде забелязано поне от половината племе.
	Кикаха реши, че ще действа според изискванията на момента.
	Огледа се. Като се изключеше постовият, качен на висока дървена платформа в центъра на лагера, както и още един, седнал на клон в самата корона на гигантско дърво, всички наоколо вече спяха. Той можеше да отвори вратата и да се отдалечи дълго преди постовите да успееха да събудят останалите. А и както се бяха натъпкали, едва ли някой можеше да го настигне в това състояние.
	Но както му се искаше да излезе и да потърси Анана, така нещо в него се съпротивляваше на тази мисъл и настояваше да остане сред тези хора, колкото и нещастни и измъчени да бяха те. Той продължаваше да се намира под временното въздействие на онова ново желание за някакъв дом. Временно? Дали нямаше да продължи с години наред.
	Логически погледнато, шансовете да се срещне с Анана, бяха еднакви както ако тръгнеше да я търси, така и ако останеше с племето. Ако потеглеше сам, можеше да избере погрешна посока и да обиколи в търсене това море. Нямаше никаква представа какви са размерите му — то можеше да се окаже с площта на езерото Мичиган, а можеше да бъде и колкото Средиземно море. А Анана можеше да върви в същата посока, но винаги зад него. Ако изобщо още бе жива…
	И все пак, някой ден той щеше да си тръгне. А междувременно можеше да поразузнае наоколо. Нищо чудно да се натъкнеше на някакви следи в околността.
	Прозя се и се отправи към навеса, отделен му за спане от вожда. В същия момент дочу някакво кикотене. Обърна се и видя Шила и Гуен — двете кандидатки за съпруги, които му бяха харесали. Коремите им, които и в нормално състояние, бяха добре открояващи се, сега направо щяха да се пръснат, но те все пак не бяха яли толкова, че да изпаднат в несвяст. И освен това бяха се престорили, че спят.
	— Гуен и аз мислим, че ще избереш за жена една от нас — усмихнато му каза Шила.
	— Откъде знаете? — подсмихна се и той.
	— Ние сме най-привлекателни. И си помислихме, че може би… — тя отново се изкиска, — …че ще ти дадем шанс да решиш коя да предпочетеш. Друга възможност няма да имаш.
	— Вие не сте наред. След този тежък ден, след всички изпитания, след часовете с Шима и пира…
	— О, ние знаем, че ще можеш. Ти май си голям виру. И освен това, какво ни пречи да опитаме?
	— Нищо не ни пречи, разбира се — съгласи се Кикаха и ги взе за ръце. — Но моят навес е много открит. Къде ще отидем?…
	Нямаше представа колко време бе спал, когато се разбуди от някакъв шум. Подпря се на лакът и се огледа. Момичетата още спяха. Изпълзя навън, отмести храста пред навеса и се изправи. Всички наоколо тичаха, викаха или седяха, триейки очи и недоумявайки какво се бе случило. Постовият върху платформата нещо ревеше с все сили и сочеше към морето. Другият на дървото също крещеше.
	Появи се Вергенгет и с подпухнали очи залитна в посока на Кикаха.
	— Какво казва Опуел?
	Кикаха отговори, че гласът на постовия се губи в гълчавата. Вергенгет се развика всички да млъкнат и след около минута успя да овладее положението. Едва сега Опуел можа да предаде думите на постовия върху дървото.
	— Двама мъже и една жена са изтичали по брега. Малко след тях са минали на бегом и воини от племето Тан. По всичко личи, че те преследвали мъжете и жената.
	— Беше ли жената с дълга коса, черна като крилото на гарван? — извика Кикаха.
	— Да!
	— И бил ли е единият от мъжете със жълта, а другият с червена коса?
	— Онил казва, че единият мъж наистина е бил с жълта коса. Другият бил чернокож и косата му била най-къдравата, която някога бил виждал. Според Онил мъжът бил изцяло черен.
	— Анана! — простена Кикаха. — А също Уртона и МакКей!
	После се хвърли към вратата с вик „Анана!“
	Вергенгет отдаде заповед и двама мъже сграбчиха Кикаха. Пуфтейки от усилието, вождът се приближи до него и го сгълча:
	— Ти луд ли си? Не можеш да излезеш там вън сам! Таните ще те убият!
	— Пуснете ме — помоли Кикаха. — Това е била жена ми! Трябва да й помогна.
	— Не бъди глупав — възрази Вергенгет. — Ти не би имал никакъв шанс да го сториш.
	— И ти смяташ така да си останеш зад стените на крепостта и да оставиш да я заловят? — извика Кикаха.
	Вергенгет се обърна към Опуел и нещо му извика. Той на свой ред извика на Онил, който отговори, също викайки. Опуел предаде отговора.
	— Олин казва, че наброил двайсет.
	Вождът потри ръце и се усмихна:
	— Добре! Ние сме повече — и започна да дава серия заповеди. Мъжете взеха оръжието си, оседлаха лосовете и ги яхнаха. Кикаха се метна на своя и в мига, в който голямата порта се отвори, той го смушка навън. Зад него се подредиха Вергенгет и останалите воини.

>	Десета глава

	След като бе блъсната обратно в канала, Анана започна да се катери по стената. Водата вече бе стигнала до гърдите й, но тя упорито пълзеше нагоре, стигна до тревата, вкопчи се в нея и се изтегли пак на брега.
	Над нея се чуваха викове, после нещо я удари по главата. Не я заболя много, нито ударът я принуди да се изпусне и да полети пак долу. Погледна да види какво я бе ударило. Оказа се, че е калъфът с Рога на Шамбаримен.
	Отново погледна към носещата се черна водна стена. Тя щеше да пристигне най-много след десет секунди. Най-вероятно дори и по-скоро. Но тя не можеше да допусне Рога да се загуби. Без него шансовете им някога да се измъкнат от този окаян свят щяха наистина да бъдат минимални.
	Затова се отпусна обратно във водата и заплува към калъфа. Кутията подскачаше на повърхността малко пред нея, носена от течението, което се засилваше заради притока на вода. С няколко загребвания Анана стигна до калъфа. Пръстите й се затвориха върху дръжката и тя загреба обратно към брега. Дълбочината на водата тук беше над ръста й, но не се налагаше да стъпва на крака. Отново се вкопчи в гъстата трева, захапа дръжката, за да освободи и другата си ръка и пак за пореден път запълзя нагоре.
	Земята вече осезаемо се тресеше под напора на носещата се насам стихия. Нямаше време да погледне какво става. В следващия миг тя се озова на плъзгавия бряг, държейки главата си високо, така че калъфът да не пречи на ръцете й.
	С периферното си зрение зърна за миг някакво падащо тяло. Ревът на водната стена беше така оглушителен, че тя не чу плясъка в канала. Кой ли беше паднал? Кикаха? Той бе единственият, за който би се обезпокоила.
	И тогава ревът и водата я погълнаха. Точно възнамеряваше да хвърли кутията през ръба на стената на канала и да се изтегли след нея, когато водната маса се стовари върху й. И въпреки отчаяните й усилия да достигне безопасния бряг, вълните повлякоха краката й. Тя извика разочаровано, преди да я понесат със себе си.
	Все пак успя да удържи Рога. И макар бързо да се носеше напред, поне не беше във фронта на вълната. Течението я всмука под повърхността на няколко пъти, но тя успяваше отново да се пребори с него. А може би калъфът играеше ролята на спасителен пояс с високата си плавеамост.
	Съвсем неочаквано течението я изхвърли на брега. За миг й се стори, че отново ще се плъзне обратно, така че запълзя с все сили напред и след малко краката й вече бяха на сухо.
	Едва сега си позволи да пусне дръжката на калъфа и да се изправи на треперещите си крака.
	На около половин миля зад нея се виждаха три тела. Уртона… Орк… МакКей.
	Кикаха го нямаше. Изглежда него бе видяла да пада в канала. И сигурно пак той бе изпуснал Рога. А може би беше заплашил останалите, че ще го хвърли, ако те не я оставят да се измъкне на брега. Тогава сигурно се бяха хвърлили към него, а той го бе хвърлил в потока и сам бе скочил след него. Или по собствено желание, което бе по-малко вероятно, или го бяха блъснали.
	Както и да е, тя не виждаше и следа от него.
	Той явно се намираше някъде под повърхността или вече удавил се, или продължаващ да се бори за живота си.
	Трудно й беше да приеме макар и за миг, че той може да е мъртъв. Беше оживял след толкова опасности, беше се борил толкова ожесточено, най-сетне беше толкова издръжлив и жилав. Беше олицетворение на думата оцеляване.
	Но хората все някога умират.
	Не, тя нямаше да изостави надеждата си, че отново ще го види. И все пак дори Кикаха в този миг да се бореше за живота си, потопът вече го беше отнесъл надалече.
	Единственото разумно решение за нея бе да продължи покрай канала до края му и да се надява, че някъде ще се натъкне или на него или поне на следите му.
	Видя че Червения Орк тича. Беше се впуснал с все сили в обратна посока. МакКей бе направил няколко крачки след него, но почти веднага бе спрял. Или бе разбрал, че не ще може да го настигне, или Уртона му бе извикал да се върне. По-важното бе, че те двамата сега се приближаваха към нея подтичвайки. Бяха видели, че Рога в ръцете й и очевидно го искаха.
	Тя също се затича. Не след дълго се задъха, но не спря и след малко усети, че й идва второто дишане. Ако се придържаше покрай канала, никога нямаше да им се изплъзне. Те щяха да продължат да я следват, макар и без какъвто и да е било шанс да я настигнат с аванса, с който бе започнала преследването. Това щеше да продължи докато нуждата от сън не я повалеше. И тогава те сигурно щяха да се натъкнат на нея.
	Тя вярваше, че не им отстъпва в издръжливост. Те също трябваше някога да легнат и да починат, може би дори щяха да го направят преди нея. Но ако се напрегнеха здраво, ако спяха по-малко, щеше да дойде момент, когато щяха да я изненадат докато спи.
	И ако тя продължеше да следва неотклонно канала, нямаше да има никаква възможност някак да им се скрие. Но ако тръгнеха през равнината, ако стигнеха до планина, тогава вече бе по-друго. А после можеше отново да свърне обратно към канала.
	Да, съществуваше и опасността да се загуби, особено ако ориентирите все така се изменяха. Но това бе риск, който се налагаше да поеме.
	Тя зави и тръгна през равнината. Те също щяха да завият и така да намалят малко преднината й. Лошо. Макар да й се искаше да хукне с все сили, въздържа се да го направи. Докато се намираше пред тях на разстояние извън обхвата на лъчемета, всичко бе наред.
	Затрудняваше се точно да преценява дистанцията в този толкова прозрачен въздух и при тази така призрачна светлина. Все пак мислеше, че най-близката планина се намира на около пет мили оттук. И въпреки скоростта на изменение на пейзажа, планината щеше да си остане със значителни размери, когато стигнеше до нея.
	Но между нея и целта се виждаха малки горички от движещите се дървета. Не толкова големи, че да не може да ги заобиколи. Освен това се забелязваха стада пасящи антилопи и газели. Стадо слонове се носеше в тръс на половин миля от нея в посока към близката горичка. В другата посока, отдясно, няколко гигантски лоса наближаваха друга група от растенията. За миг мерна силуетите на два лъва на четвърт миля оттук. Тя използваха горичката за прикритие, промъквайки се към антилопите.
	В далечината се различаваше малката от това разстояние фигура на една моа. Не изглеждаше тя да преследва нещо, но посоката в която Анана вървеше, щеше да мине в близост до нея. Затова тя леко се отклони, насочвайки се към далечния край на планината.
	Погледна наляво. Двамата мъже се бяха затичали. Те явно се надяваха да я изморят с бягане, докато не падне от изтощение.
	Ускори ход, но не спринтира. Можеше да се движи с тази скорост доста дълго. Почти никога през хилядите години живот не бе излизала от форма. Беше придобила издръжливост, която би изненадала дори и олимпийски маратонец. С какъвто и физически потенциал да се бе родила, беше го развила до максимум. И изглежда бе дошъл часът да разбере какви са неговите граници.
	Една миля. Втора. Изпоти се, но макар да дишаше малко по-трудно, знаеше, че запасите й от сила са далече от изчерпване. Краката й още не бяха натежали. Чувстваше, че когато стигне планината, ще разполага с още много сила. Чичо й беше силен мъж, но бе доста по-тежък, а сигурно и се бе поотпуснал на Земята. Всички тлъстини, с които бе дошъл тук, сигурно вече се бяха стопили, защото храната не им бе достигала. И все пак той едва ли бе поддържал върхова форма по време на престоя си на Земята.
	Чернокожият бе много як мъж, но структурата му явно не беше на бегач на дълги разстояния. Тя се убеди в това, когато отново погледна зад гърба си — той беше изостанал значително от Уртона. Не че чичо й бе съкратил съществено разделящата ги дистанция.
	За нещастие калъфът и неговото съдържание тежаха към четири фунта. Нуждаейки се от всяко дори най-малко предимство, което можеше да си осигури, тя реши да се освободи от част от това тегло. Забави малко ход, откопча ключалките, извади Рога и захвърли кутията. Държейки инструмента в едната си ръка, тя отново ускори крачка. Десет минути по-късно Уртона бе изостанал с поне петдесет крачки. МакКей се намираше още по-назад.
	Поредната миля. Сега вече й се искаше да можеше да се раздели със секирата и ножа. Но това бе изключено. И двете оръжия можеха да й потрябват, ако се стигнеше до пряк сблъсък. А дори да успееше да им се отскубне, пак не трябваше да забравя за едрите хищници. Ножът и секирата не представляваха нищо особено срещу лъва, но можеха поне да го ранят и донякъде да го обезкуражат.
	Още половин миля. Пак погледна назад. Уртона изоставаше на половин миля. МакКей се намираше на четвърт миля зад него. И двамата се придвижваха забележимо по-бавно. Не бяха спрели да подтичват, но нямаха никакъв шанс да я настигнат. И все пак, докато я виждаха пред себе си, едва ли щяха да спрат.
	Лъвовете се бяха скрили зад далечната страна на горичката. Дърветата бавно се придвижваха към канала. Вятърът духаше срещу тях и донасяше водни молекули към сензорите им. Когато стигнеха до водата, те щяха да се подредят в редица, щяха да протегнат пипала към водата и щяха да започнат да я всмукват.
	Антилопите и газелите бяха престанали да пасат и бяха вдигнали въпросително поглед към нея. Тъмните им очи блестяха. В следващия миг стадото препусна като едно цяло. Но те само се отдалечиха на безопасна за техните представи дистанция и отново започнаха да пасат.
	Анана се намираше в центъра на стадото антилопи, чиито дълги прави рога се извиваха при върховете, когато стадото препуснеше. Тя спря и се сви, защото в следващия миг над и около нея заскачаха силните им тъмнокафяви тела. Беше уверена, че не тя е станала причина за обзелата ги паника. Антилопите не я бяха възприели като непосредствена опасност, а само като неизвестен обект, който е най-добре да не се допуска прекалено наблизо.
	Тогава тя чу рев и видя жълтокафяво тяло да скача след една от антилопите.
	Единият лъв бе изскочил иззад дърветата и се бе хвърлил към младото животно. Другият се носеше успоредно на своя събрат. Беше по-малък и по-бърз. Когато самецът сви встрани, самката се отклони в същата посока. Жертвата бе завила наляво, опитвайки да се измъкне от едрия лъв, но в същия миг бе зърнала насочващата се към нея лъвица. Отново бе сменила посока, но това само я бе забавило.
	Самецът изрева и подплаши антилопата отново да се отклони от избрания път. Лъвицата решително се насочи към нея и бедното животно се обърна към лъва. Анана очакваше, че преследването няма да продължи дълго. Големите котки или щяха да заловят жертвата си след няколко секунди, или антилопата щеше да им се изплъзне. Ако жертвата запазеше хладнокръвие и продължеше да препуска все в една и съща посока, хищниците не можеха да я настигнат. Но тази антилопа нямаше да го направи. Тя бягаше на зигзаг, губеше от преднината си с всяка смяна на посоката и в един миг лъвицата скочи на гърба й. Краката конвулсивно ритнаха и след малко животното застина със счупен врат.
	Самецът се приближи с рев, дишайки тежко. От пастта му се стичаше слюнка, а очите му светеха със зловещ зелен огън. Партньорката му го посрещна с ръмжене, но отстъпи, давайки му възможност да разкъса стомаха на антилопата.
	После се намести от другата страна на трупа и започна да откъсва огромни парчета месо. Подплашеното стадо вече беше спряло. Безразлично към съдбата на младата антилопа и знаейки, че поне засега не ги застрашава нищо, животните отново започнаха да пасат.
	Анана се намираше само на около четиридесет стъпки от двойката лъвове, но продължи да върви. Хищниците едва ли щяха да й обърнат някакво внимание, освен ако не се приближеше прекалено наблизо, нещо, което тя нямаше намерение да прави.
	Дърветата бяха от непознат й вид. Високи към дванайсет стъпки, те имаха кора, покрита с бели и червени спирални ивици. Клоните им бяха къси, дебели и обсипани със зелени листа със сърцевидна форма. Всяко растение имаше само по четири „очи“ — кръгли, немигащи, със сложна вътрешна структура, изумруденозелени. Имаха пипала. Едва ли бяха опасни, защото лъвовете бяха минали през тях, без да им се случи нищо лошо.
	Но дали нямаше някакво негласно споразумение между котки и дървета? Не беше ли Уртона заложил в тях някакъв инстинкт, който ги кара да игнорират лъвовете, но не и хората? Колко типично в негов стил би бил подобен номер! Сигурно би му доставило голямо удоволствие да види някое от странстващите племена да реши, че дърветата са безопасни, защото между тях спокойно бродят животни. И миг по-късно да бъде атакувано от вървящата гора.
	За миг се изкуши да рискува. Ако навлезеше в гората, можеше да си поиграе на криеница с преследвачите. Но подобна игра щеше да бъде рискована, а и тя едва ли щеше да спечели много от нея.
	Пак погледна назад. Двамата мъже малко я бяха понаближили. Реши леко да ускори ход. Когато подмина и последната редица дървета, тя зави наляво и мина покрай нея. Уртона и МакКей щяха да опитат да минат направо.
	Но не, те не го направиха. Съмнително беше чичо й да си спомня точно каква опасност представляваха те. Той можеше да си помисли, че тя се опитва да се скрие сред дърветата. В такъв случай двамата трябваше да се разделят, за да се убедят какво е намислила. МакКей щеше да заобиколи от едната страна, а Уртона от другата. После щяха да инспектират, минавайки покрай редиците и накрая щяха да се срещнат отзад.
	Междувременно, държейки горичката между нея и другите и продължавайки направо към планината, тя щеше да се скрие от погледите им поне за известно време. А те щяха да изостанат още повече.
	Обърна се и пое към целта си.
	И веднага забави ход. На половин миля се виждаше стадо бабуини, които се движеха право към нея. Бяха двайсетина на брой. Самците играеха ролята на разузнавачи, а женските се движеха посредата. Малките се бяха вкопчили в козината им. Дали я бяха набелязали за жертва? А може би ги бе привлякъл рева на лъвовете и сега те се придвижваха към чуждия улов.
	Тя премести Рога в другата си ръка и изтегли бойната секира от колана си. Пътят й щеше да пресече курса, поет от стадото маймуни, ако продължеше в същата посока. Спря и изчака. Те продължиха, без да се отклоняват и без да издават нито звук. Широките им късопръсти лапи докосваха земята в синхрон, сякаш бяха школувани войници. Дългите им крака ги носеха с лекота, макар скоростта им да не можеше да се сравнява с тази на копитните бозайници. Тактиката им бе да набележат някое по-младо животно или някое ранено от по-възрастните. Тогава се разгръщаха и образуваха кръг. Водачът се хвърляше напред, а останалите започваха да крещят, сплашвайки стадото. Глутницата щеше да скача сред подивелите антилопи и веднага да изскача настрани от копитата им. Но общата им посока щеше да бъде неотклонно към набелязаната жертва и кръгът щеше да започне да се затяга. Не след дълго малкото или раненото животно щеше да се озове заобиколено от всички страни. Няколко от най-едрите самци щяха да скочат върху него и да го съборят на земята. С изключение на майките, останалите също щяха да наобиколят.
	Когато я наближиха на двайсетина стъпки от нея, водачът излая и глутницата забави ход. Дали не бяха преценили, че тя ще им достави по-малко неприятности от два гладни лъва?
	Не. Бабуините продължиха да се движат към ъгъла на квадрата, образуван от горичката на движещите се дървета.
	Тя изчака и последния от тях да се скрие от погледа й и възобнови своя бяг.
	Неочаквано усети нещо да става зад нея. Обърна се леко настрани, за да види каква бе причината. Това което видя никак не й хареса. Уртона и МакКей бяха изскочили иззад дърветата. Не бяха заобиколили както тя бе очаквала, а бяха минали по права линия. Изглежда Уртона все пак си бе спомнил, че дърветата не представляват опасност за човешките същества. И надявайки се да я изненадат, те бяха спринтирали на пълна скорост.
	Намерението им се бе увенчало с успех. Но и те самите бяха изненадани. В мига, в който бяха излезли от горичката, те се натъкнаха на бабуините. Вождът на стадото се хвърли срещу Уртона, а три измежду най-едрите самци се насочиха към МакКей.
	На чичо й не му оставаше нищо друго, освен да използва лъчемета. Лъчът му разряза водачът по височина. Двете димящи половини се свлякоха на земята. Ако се бе подвоумил макар и за секунда, той щеше да усети зъбите на маймуната в гърлото си.
	Жалко, мина през ума й.

>	Единайсета глава

	Но на чичо й се наложи да изразходва още малко от скъпоценната енергия. МакКей можеше да бъде повален всеки миг. Чернокожият се бе привел, готов за борба, но същевременно крещеше на Уртона да стреля. Чичо й се поколеба за момент. Явно бе че му се иска да запази повече заряди за срещата с племенницата си, но още по-малко желаеше да продължи пътя си сам. Тримата самци паднаха и телата им — по-скоро половинките — се търкаляха докато не спряха в краката на МакКей, чието иначе тъмно лице сега бе посивяло.
	Останалите бабуини заскачаха на едно място, крещейки. Но бяха само гневни и объркани. Желанието им за атака се бе изпарило.
	Тя се обърна и отново побягна. След няколко минути пак погледна назад. Преследвачите й вървяха бавно, защото не смееха да останат обърнати с гръб към маймуните, които от своя страна ги следваха на безопасно разстояние, очаквайки удобен момент да нападнат. Уртона нещо викаше и размахваше лъчемета си, надявайки се това да ги изплаши. През няколко секунди спираше и се обръщаше с лице към тях. Бабуините се изтегляха назад озъбени, излайваха нещо на своя си език, но не се отказваха от преследването.
	Анана се усмихна. Започваше да става ясно, че преднината й пред двамата мъже скоро ще стане значителна.
	Когато стигна в полите на планината, издигаща се малко неочаквано от равнината, тя спря да си почине. Бабуините вече се бяха отказали. Още един от глутницата бе паднал мъртъв и тази загуба явно ги бе накарала да размислят. Част от събратята му се бе скупчила над трупа и го разкъсваше със зъби. Останалите се носеха с пълна скорост към първите трупове с надеждата да стигнат навреме. Гигантска моа с извит като ятаган клюн се бе запътила от половин миля разстояние да провери за какво е цялата суматоха. Тя сигурно щеше да сплаши маймуните от лесната им плячка. Над главите им се виеха лешояди, които също смятаха да опитат от месото.
	Склонът на планината се издигаше под малко повече от четиридесет и пет градуса спрямо хоризонта. Тук-там се виждаха неравности, сякаш някакви големи газови мехури се бяха опитвали да стигнат до повърхността. Те не можеха да бъдат преодолени и трябваше да се заобикалят. Анана започна да се катери леко наклонена напред. Не се виждаха нито дървета, нито храсти, зад които би могла да се скрие. Трябваше да върви докато не стигне върха. Оттам може би щеше да види някакво убежище, макар да бе съмнително. Но ако се спуснеше по другия склон достатъчно бързо, може би щеше да успее да заобиколи планината в основата й. И тогава преследвачите щяха да загубят следите й.
	Върхът на планината се издигаше сигурно на хиляда и петстотин стъпки над равнината. Когато най-сетне се добра до него, вече дишаше тежко. Краката й сякаш бяха покрити с дебел слой втвърден цимент. Тялото й трепереше от изтощение, дробовете й щяха да се пръснат. Но двамата мъже щяха да бъдат в подобно, ако не и по-тежко състояние.
	Когато бе започнала изкачването, самият връх бе остър като острието на фунийка за сладолед. Сега се бе смъкнал и представляваше малко плато около шейсет стъпки в диаметър. Земята под краката й бе гореща, а това подсказваше за ускоряване на тектоничните промени.
	Уртона и МакКей бяха стигнали на около една четвърт от склона. Седяха, обърнати настрани от нея. Малко над тях земята се издуваше толкова бързо, че скоро щеше да ги скрие от погледа й. Ако образуванието се разширеше, те трябваше да го заобиколят. А това от своя страна щеше да ги забави допълнително.
	Сега пред погледа й се разкриваше значително по-голяма част от равнината. Тя погледна към канала, надявайки се да види мъничка фигура, която не можеше да бъде на никой друг освен на Кикаха. Но не видя нищо.
	Дори от тази височина краят на канала не се виждаше. Новоиздигнали се планини на около двайсетина мили отвъд мястото, където се бе отклонила, закриваха продължението на канала. И по никакъв начин не можеше да се разбере докъде стига той.
	Къде ли бе Червения Орк? Улисана от преследването, тя направо бе забравила за съществуването му.
	Където и да се намираше, тя не можеше да го види оттук.
	Анана продължи да оглежда околността. Планинските вериги се редяха една след друга. Но между тях имаше проходи, а тук-там се виждаха и свързващи ги хребети. Точно един от тези хребети беше покрит със зеленина и се открояваше от околната ръждивочервена трева. Зеленият пояс бавно се преместваше и по това тя се досети, че става дума за армия мигриращи дървета. Намираха се на около пет мили от нея.
	Склоновете и долините между тях бяха осеяни с тъмни петна. Това сигурно бяха стада антилопи и други тревопасни. Макар по принцип да бяха равнинни животни, те бързо се адаптираха към планините. И когато се наложеше, можеха да се катерят като кози.
	Дали не беше по-разумно да се задържи още малко тук на върха, за да види какво ще направят преследвачите й? Позите им издаваха, че катеренето след нея ги бе изтощило до крайност. Дали нямаше да се досетят за идеята й да се спусне от другата страна на планината и да ги заобиколи в гръб. При тяхната умора всяка мисъл, свързана с възможността да прекратят по-нататъшното изкачване, би им била добре дошла.
	Ако двамата решеха да се разделят и да тръгнат по заобиколен маршрут с намерението да се срещнат на същата височина от другата страна на планинския масив, тогава тя трябваше да се върне право назад в мига, в който те се скриеха от погледа й.
	Но ако двамата не предприемеха нищо в най-скоро време, тя не можеше да си позволи лукса да чака. Малкото плато, където бе спряла, постепенно се изнасяше навън и надолу. Сякаш плавно потъваше. И ако останеше все така, скоро щеше да се озове отново долу в равнината.
	Не, процесът по-скоро щеше да отнеме цял ден. Дори два. А чичо й и неговият бияч сигурно щяха да решат какво да правят дотогава.
	Усети че е гладна и жадна. Когато бе поела към планината, Анана се бе надявала да намери вода от другата страна. Гледката пред очите й подсказваше, че ще си остане жадна, освен ако не се върне обратно към канала. Или ако едва забележимите перести облаци в небето не се превърнеха в нещо, обещаващо дъжд.
	Продължи да чака и да наблюдава. Краят на платото едва забележимо се изнасяше напред. Накрая стана ясно, че трябва да смени мястото си. След час площадката щеше да започне да се троши по периферията. Върхът на конуса бе станал плосък и почти равен. Оказа се че не е толкова лесно да се махне оттук, без да полети надолу с някое парче.
	Ситуацията предлагаше и едно предимство. Двамата под нея трябваше да положат известни усилия, за да не бъдат пометени от оформящата се каменна лавина. Нищо чудно да им се наложеше да търсят спасение в равнината. А ако имаше късмет, поне един от тях можеше да остане под някой от търкалящите се по склона камъни.
	Анана се премести в другия край на площадката. Диаметърът на кръга сега надвишаваше сто стъпки. Пусна Рога и секирата и предпазливо се прехвърли през ръба. Краката й за миг се залюляха във въздуха, после тя отвори пръсти. Това бе единственият начин да слезе, макар да означаваше падане от близо трийсет стъпки. След секунда полет краката й се удариха във все така стръмния склон и последва дълго плъзгане надолу. Тревата изгаряше дланите й, докато опитваше някак да се задържи. Триенето по задната част на панталоните й по някакво чудо не предизвика дим. И все пак тя беше уверена, че ако не бе успяла да спре, тъканта скоро нямаше да издържи и щеше да избухне в пламъци. Или поне така й се струваше.
	След като намери и взе обратно Рога и секирата, тя пое с широки крачки надолу, накланяйки тялото си вече назад. Обувките й понякога се плъзгаха в тревата, но тя бързо сядаше, успявайки да овладее политането надолу, преди да стане неконтролируемо. Веднъж покрай нея изгромоля огромна буца мазна пръст, от която стърчаха стръкове трева. Ако я бе улучила, просто щеше да я премаже.
	Колкото повече наближаваше края на спускането, толкова повече ускоряваше ход. По склона вече се търкаляха безчет буци и камъни. Веднъж я спаси случайността, защото миг преди да попадне в нея късът скала излетя над главата й, отскачайки от някаква издатина.
	Когато се спусна в полите на планината, тя се затича през долината, стараейки се да се измъкне от опасната зона, в която можеше да стане жертва на свличащите се земни маси. „Нощта“ вече се спускаше. Измъчваше я толкова силна жажда, че Анана мислеше, че ще умре, ако не пие в следващия половин час. Освен това беше адски уморена.
	Не й оставаше нищо друго, освен да поеме отново в обратна посока. Имаше нужда от вода. За щастие в полумрака не можеше да бъде видяна от никой, ако не се приближеше до нея на по-близо от хиляда стъпки. Може би петстотин. Така че можеше да разчита, че ще успее да се промъкне обратно до канала, без да бъде забелязана. Вярно че не бе изключено двамата мъже да са разгадали намеренията й и да я очакват от другата страна на планината. Тогава щеше да тръгне към канала по друг път.
	Пое през долината, заобикаляйки планината, която току-що бе изкачила. Налагаше се да отбягва безразборно натъркалялите се земни маси, свлекли се и от съседната планина. Минавайки покрай една от грамадните буци, тя подплаши нещо, което се бе крило в една от плитките дупки. Анана изпищя. После реагира мигновено, изтегли секирата и я запрати към ниската издължена сянка.
	Улучи с тъпата страна и животното се претърколи няколко пъти. Изправи се на късичките си извити крака, изсъска заплашително и пак побягна. Ударът явно бе попаднал в някое чувствително място, защото движенията му бяха забавени. Тя се хвърли за секирата, вдигна я, прицели се внимателно и отново я запрати. Този път оръжието пречупи гръбнака на звяра.
	Анана извади ножа си, бързо изтича до гущероподобното земноводно и преряза гърлото му. И докато създанието умираше, тя го държеше вдигнато за опашката, утолявайки жаждата си със драгоценната течност, изтичаща от него. Струйката се стичаше по брадичката й, по бузите и през гърдите й, но това изобщо не я вълнуваше.
	Одра животното, наряза го и изяде все още потръпващите късове. След малко се почувства много по-силна. Все още беше жадна, но усещаше, че вече може да издържи. А бе в по-добра форма от двамата мъже… но може би и те щяха да убият нещо годно за ядене.
	После потегли през равнината, разтваряйки се в сгъстяващия се здрач. Усети че повява хладен вятър, а когато вдигна поглед към небето, видя че той е донесъл и дъждовни облаци. Преди да бе успяла да направи и десет крачки, върху нея се изсипа порой. Единствената светлина идваше от забиващите се в земята около нея светкавици. За миг се поколеба дали да не се върне. Но беше от онези, които са готови да рискуват, ако ситуацията го налага. Така че продължи напред, заслепена от светкавици и оглушена от гръмотевици. Не забравяше периодически да се обръща назад. Но пред погледа й се мятаха само обезумели животни, опитващи да се спасят от сеещите смърт светкавици, но нямащи къде да се скрият.
	Когато най-сетне стигна до канала, газеше до колене във вода. Това увеличаваше опасността да умре от електрически удар, защото не беше необходимо светкавицата да я порази директно. Но връщане назад нямаше.
	Брегът на канала откъм нейната страна бе малко по-нисък от отсрещния. Потокът изхвърляше опустошителна струя към равнината. Четирикраки риби и някакви не много големи твари с пипала се плъзгаха по наклона. Тя прониза две по-малки земноводни с ножа си, после одра и изяде едното. Отряза главата на другото, изкорми го и го понесе за опашката. Смяташе да го използва за закуска, за обед или и за двете.
	Бурята вече бе преминала и скоро вятърът раздуха облаците. Стъпила до глезените във вода, тя стоеше на ръба и мислеше. Дали да не тръгнеше към другия край на канала в търсене на Кикаха? А може би трябваше да потегли към морето.
	Нямаше никаква представа колко е дълъг може да е този канал и нищо не пречеше той да се простира на стотици мили. От друга страна, докато търсеше любимия си, каналът можеше да пресъхне или да се превърне в голямо езеро. На свой ред Кикаха можеше да е мъртъв, ранен или жив и здрав. Ако беше ранен, можеше да има нужда от помощ. Ако бе мъртъв, тя можеше да се натъкне на костите му и веднъж завинаги да разбере каква е била съдбата му.
	В случай че решеше да мине през планинския проход, извеждащ към морето, тя можеше да остане там, знаейки, че ако той е жив, рано или късно ще се появи.
	Най-сетне чичо й и чернокожият със сигурност щяха да се отправят към морето. А в този случай тя можеше да им устрои засада и да си върне лъчемета.
	И докато стоеше във водата, измъчвана от собствената си нерешителност, възможността й да избере решение й бе отнета. От полумрака изникнаха две фигури. Бяха твърде далеч, за да може със сигурност да ги идентифицира, но определено се виждаше, че са на хора. Нямаше кои други да бъдат, освен нейните преследвачи. Ако не искаше да се върне в планините, единственият й път за отстъпление сега беше към морето.
	Анана леко се затича, разплисквайки вода до над коленете си. Поглеждаше назад, а смътните силуети нито се приближаваха, нито изоставаха.
	Времето, което можеше да измерва само с увеличаващата се умора, течеше. Приближи се до канала, напълнил се до старата си височина. Скочи във водите, преплува до другия бряг и се изкачи по него. Чуваше Уртона и МакКей, които също плуваха към нея. Започваше да й се струва, че никога няма да може да набере достатъчен аванс, за да се скрие в тъмнината.
	Обърна се и пое към планините. Избра вълчи тръс, редувайки сто крачки бяг със сто ходене. Броенето на крачките сякаш й помагаше да не забелязва минаването на времето, а и отклоняваше мислите й от умората. Мъжете сигурно постъпваха по същия начин и явно не можеха да съберат достатъчно сили, за да я настигнат с едно усилие.
	Водата се бе оттекла някъде и сега равнината под краката й издаваше характерния примляскващ звук. Тя избра проход между два извисяващи се склона и не след дълго излезе на нова равнина. След около миля пътят й бе пресечен от друг воден канал. Може би сушата в тази част на планетата образуваше нещо като плитки фиорди, всеки от които даваше началото на отделен канал. За един застанал достатъчно нависоко наблюдател картината би наподобявала някакъв застинал октопод с канали вместо пипала.
	Този канал бе широк най-много триста крачки, но тя беше твърде уморена, за да го преплува. Носейки се по гръб, само си помагаше с редки загребвания с ръце и предпочиташе да използва повече крака.
	Когато стигна до отсрещния бряг, установи, че водата е дълбока само до кръста й. Поспря се, за да възстанови дишането си и се загледа в тъмнината. Нито виждаше, нито чуваше преследвачите си. Беше ли успяла най-сетне да им се изплъзне? Ако бе така, можеше да си позволи да отдъхне и после да се върне при първия канал.
	След около пет минути по нейна преценка чу тежкото дишане на двамата мъже. Отпусна се във водата почти до нивото на носа си. Едва сега ги забеляза: две тъмни сенки в тъмната нощ. Но гласовете им бяха съвсем ясни.
	Между две кихания чичо й попита:
	— Мислиш ли, че успяхме да им се измъкнем?
	„Им?“, отбеляза тя.
	— По-тихо — обади се МакКей и тя престана да ги чува.
	Те останаха на брега за миг, очевидно съвещавайки се какво да правят. След това някакъв мъж, но не един от тях двамата, нещо извика. Отнякъде се разнесоха тежки стъпки и зад преследвачите й неочаквано изникнаха гигантски фигури. Чичо й и МакКей останаха като замръзнали. Междувременно на небето се появи първата по-светла „дневна“ ивица. Говорейки високо, МакКей предложи:
	— Да преплуваме, а?
	— Не! — отсече Уртона. — Уморих се да бягам. Ще използвам лъчемета!
	Небето бързо просветляваше. Силуетите на двамата мъже и фигурите зад тях се открояваха все по-ясно, но тя си мислеше, че още не могат да я видят. Сгуши се още по-ниско, държейки с едната си ръка тревата по брега, а с другата, Рога. Сега вече можеше да се различи, че новодошлите не са никакви гиганти, а обикновени хора, яхнали лосове. Бяха въоръжени с дълги копия.
	Отново чу гласа на Уртона, но думите му останаха неразбираеми. Той отправяше някакво предизвикателство. Ездачите се разделиха и няколко от тях изчезнаха зад края на брега. Тя явно смятаха да отрежат възможния път за бягство на двамата. Другите спряха покрай канала в индийска нишка.
	Уртона се прицели с лъчемета и най-близките до него две животни паднаха на земята с прерязани крака. Един от ездачите плесна във водата, другият се претърколи встрани.
	Разнесоха се викове. Животни и ездачи се изпокриха. Изведнъж от другата страна се появиха двамата, тръгнали да пресекат пътя. Те се разкрещяха на неразбиреам от Анана език, насочили копия точно срещу Уртона.
	По-предният ездач се свлече от седлото, главата му се изтърколи по брега, а от шията на обезглавеното тяло шурна силна струя кръв. Миг по-късно падна и животното на втория, хвърляйки през себе си своя ездач. МакКей нанесе саблен удар през шията му и взе копието.
	Уртона гневно извика, захвърли лъчемета и вдигна копието на обезглавения воин.
	Зарядът му се бе изчерпил. Сега бяха двама срещу осем, а изходът от схватката — повече от ясен.
	На брега отново се появиха силуетите на четирима ездачи. МакКей и Уртона забиха копията си в животните, които на свой ред ги изтласкаха назад в канала. Диваците слязоха и също скочиха във водата. Другите четирима останаха на брега и започнаха да окуражават събратята си.
	Анана се възхити на схватката, която чичо й и помощникът му проведоха. Численото превъзходство в края на краищата си каза думата. Двамата бяха пребити и изтеглени обратно на брега. Когато се съвзеха, видяха, че ръцете им са вързани на гърба и че ездачите ги окуражават да вървят напред с безцеремонни удари с тъпия край на копията по гърба и през раменете.
	Миг по-късно от полумрака се показа челото на дълъг керван. След малко можеше да се види цялата кавалкада. Няколко мъже слязоха, за да привържат мъртвите животни и труповете на хората за лосовете. Останалите пешаци се присъединиха към основната част на кервана. Труповете на животните явно щяха да послужат за храна. А може би и не само те. Уртона бе споменал веднъж, че някои от номадските племена практикуват канибализъм.
	И докато чичо й и МакКей бавно минаха пред нея, тя усети нещо лепкаво да я хваща за глезена. Едва потисна вика си. Но когато усети и остри зъби да се забиват в плътта й, вече трябваше нещо да предприеме. Мушна глава под повърхността, наведе се, изтегли ножа си и няколко пъти го заби в някакво меко тяло. Пипалото се дръпна, а зъбите престанаха да се забиват. Но само миг по-късно животното се върна и атакува другия й крак.
	Макар никак да не й се искаше да го прави, наложи й се да пусне Рога и убитото земноводно, за да освободи другата си ръка. Опипа пипалото, разбра къде се свързва с тялото и започна да реже с ножа. Животното изведнъж се махна, но двата й крака бяха като прегризани. Освен това налагаше се да си поеме въздух. Извади глава на повърхността предпазливо и показа само носа си. Недалече от нея изплува някакво тяло, от което бликаше тъмна кръв.
	Тя отново се потопи, напипа Рога и пак се показа. Диваците вече бяха забелязали раненото водно животно. И, разбира се, не можеха да не видят и нея самата. Разнесоха се викове и започнаха да си я сочат един на друг с пръст. След малко към нея полетяха копия, които с малко не я достигнаха. Но ставаше ясно, че няма да й бъде позволено да се измъкне. Четирима мъже се плъзнаха по брега във водата и заплуваха към нея.
	Тя хвърли Рога на брега и започна да се катери по него, помагайки си с нокти. От тази страна преследвачите й не можеха да я подгонят яздейки. Големите ездитни животни никога не биха могли да преплуват канала. Анана разчиташе, че ще има значителна преднина. Но когато най-сетне изпълзя на далечния бряг видя, че раните й са по-дълбоки, отколкото бе предполагала. Кръвта се стичаше по краката й. Беше немислимо да бяга на каквото и да е разстояние в това състояние.
	И все пак… Тя взе секирата в едната си ръка, а ножа в другата. Първият излязъл на брега, падна обратно с разцепен череп. Вторият сам се хвърли обратно, отървавайки се само с два пръста по-малко. Другите сметнаха, че е най-разумно да се оттеглят. Върнаха се назад във водата, разделиха се и заплуваха в противоположни посоки. Щяха да излязат на брега едновременно, а тя можеше да атакува само един човек. Той щеше да скочи обратно във водата, а партньорът му щеше да я нападне в гръб.
	В този момент към нея заплуваха още десетима. Няколко от тях бяха на стотина крачки нагоре по течението, останалите на стотина крачки надолу. Нямаше никакъв шанс да избегне обграждането. Единственото което можеше да опита, бе да избяга към планините от тази страна на канала. А непреставащата загуба на кръв правеше невъзможно да опита дори това.
	Затова сви рамене, съблече разкъсаната си риза, накъса я на ленти и обви с тях раните си. Надяваше се поне пипалата да не бяха впръснали някаква отрова в кръвта й.
	Невъзможно бе да скрие нито Рога, нито секирата. Пъхна ножа във джоб от вътрешната страна на крачола на дънките си. Сама го беше ушила, малко след като бе попаднала на Земята. Макар това да бе само преди по-малко от месец, на нея й изглеждаше като преди година.
	После седна, скръсти ръце и зачака.

>	Дванайста глава

	Племето, което я бе пленило, се състоеше от дребни, слабички и мургави хора, които сякаш имаха средиземноморски произход. Езикът им обаче не изглеждаше свързан с нищо познато на нея. Може би предците им бяха говорили на един от множеството езици, изчезнали след нахлуването в района на Средното море на индо-европейските и семитски племена.
	Наброяваха към стотина: трийсет и двама мъже, трийсет и осем жени и двайсет деца. Лосовете им бяха сто и двайсет.
	Повечето бяха облечени с престилка от необработена кожа, която при някои мъже беше украсена с пера. Всички воини носеха като украшение тънка кост през преградата на носа и много от тях бяха провесили на връв през вратовете си изсушени човешки глави. Други глави украсяваха седлата.
	Прехвърлиха Анана на другата страна на канала и я захвърлиха полуудавена на земята. Жените веднага се нахвърлиха върху нея. Някои се опитаха да я сритат, но повечето имаха за цел да се доберат до джинсите и ботите й. Не след дълго тя остана да лежи изподраскана, насинена, замаяна и напълно гола.
	Мъжът, загубил двата си пръста от нея, стана като придържаше ръката си, без да се опитва да скрие болката, която изкривяваше лицето му. Последва дълго пререкание с вожда. Накрая той явно му заповяда да забрави онова, което явно искаше да получи и мъжът се отдалечи.
	Уртона и МакКей лежаха свити и израженията на лицата им показваше, че са по-обезпокоени и от нея.
	Вождът вече беше присвоил секирата и Рога. Жената, успяла буквално да се пребори с останалите, за да задържи джинсите й, вече бе съумяла да ги навлече. До момента не бе обърнала внимание на ножа, скрит в крачола. Анана хранеше известни надежди, че няма да обърнат внимание на тежката издутина, но като се имаше предвид силата на човешкото любопитство, надеждата й едва ли имаше сериозни основания.
	Последва продължителна дискусия, изпъстрена с много речи както от страна на мъжете, така и на жените. Накрая вождът каза няколко заключителни думи. Телата на мъртвите бяха извозени с товарни шейни на около миля разстояние. С изключение на няколко пазачи, останали при пленниците, цялото племе последва покойниците. След близо половин час опяване, ридания и подскачания на шамана, който сякаш не се умори да мънка гъгнива мелодия и да тресе мех, пълен със семена или камъчета, племето се върна при канала.
	Ако тези хора бяха канибали, те се въздържаха да ядат собствените си покойници.
	Една от жените, вероятно съпруга на някой от намерилите смъртта си, се хвърли върху Анана. Беше разперила пръсти, готова да забие ноктите си в лицето на пленницата. Анана се обърна по гръб и ритна жената в корема. Цялото племе се изсмя, явно развеселено от писъците и гърчовете на жената. Когато вдовицата най-сетне се съвзе, тя се изправи на крака, готова да поднови атаката си. Но вождът разпореди нещо на един от воините и той я издърпа настрани.
	Вече се бе „зазорило“. Няколко от мъжете закусиха с късове от лосовете, убити от Уртона, пиха вода и потеглиха през равнината. Останалите нарязаха парчета за себе си и загризаха жилавото месо с яките си зъби. За гарнитура имаше ядки и плодове, извадени от кожени торби. На никой от пленниците не бе предложена храна. Анана нямаше нищо против, понеже бе яла само преди няколко часа, а и нанесеният й побой в никакъв случай не й бе подобрил апетита. Гледката даже я поуспокои. Дори тези хора да възнамеряваха да я изядат, това щеше да стане след като я угояха. Което щеше да отнеме време, а времето бе единственият й съюзник.
	В този момент към нея се приближи вождът. Брадата му беше подгизнала от кръв. Дългата му коса бе завита на възел, украсен от две дълги пера, забити в него. Върху брадата му висеше кожена чиния, по периферията на която бяха подредени в кръг отрязани човешки пръсти. Едната му очна ябълка бе празна и около нея бръмчаха няколко мухи. Той спря, уригна се и извика на племето си да се събере.
	Виждайки го да сваля престилката си, Анана усети, че й призлява. Минутка по-късно, под окуражителните викове на съплеменниците си, които правеха очевидно непристойни забележки, останали неразбираеми за нея, вождът направи онова, което тя бе помислила, че ще направи. Разбирайки абсолютното безсмислие на всякаква съпротива, тя остана да лежи по гръб безучастна. Но през главата й минаха поне шест различни начина да го убие и тя искрено се надяваше, че ще й се отдаде възможност да приложи поне един от тях.
	Когато вождът най-сетне се изправи ухилен до уши и отново се препаса, към нея пристъпи шаманът. Той явно разчиташе да последва примера му. Но вождът го блъсна настрани. Тя щеше да остане негова собственост. Анана бе доволна и на това. Шаманът изглеждаше по-мръсен и по-гаден дори и от вожда.
	Успя да се изправи с усилие и отиде при Уртона. Той не се опита да скрие отвращението си.
	— Е, чичо, може да си доволен, че не си жена — каза му тя.
	— Винаги съм бил доволен от този факт — отвърна й той. — Сега ти остава само да избягаш и да опиташ да се удавиш в канала, преди да те заловят. Това е единственият начин да се пречистиш. — Той се се изплю: — Представете си само! Един леблабий омърсява Повелителка. Изумява ме, че не умря от този позор! — След кратка пауза той се усмихна накриво: — Но от друга страна, ти вече доброволно си се съвокуплявала с леблабий, нали? В теб има гордост, колкото в една маймуна!
	Анана го ритна под челюстта с голия си крак. Той се свести едва след две минути.
	Това й помогна да се почувства малко по-добре. Въпреки че би предпочела да ритне вожда (при това не в челюстта), случилото се й беше дало възможност да разреди част от гнева си.
	— Нямаше да съм в тази каша, ако не бяхте вие двамата с Орк — каза му тя.
	После се обърна и се отдалечи, без да обръща внимание на ругатните му.
	Не след дълго племето отново пое по пътя си. Месото бе натоварено върху останалия багаж на шейните и керванът се подреди в някакво подобие на организирана колона. Вождът яздеше начело на цялата процесия. Понеже атаката отляво бе изключена, вниманието на охраната бе съсредоточено надясно.
	Около три часа преди здрачаване мъжете, потеглили на разсъмване през равнините, се върнаха в галоп. Анана не разбра какво докладваха, но се досети, че бяха отишли до една от планините, оглеждайки за присъствието на врагове. Този народ искаше да е първи, но знаеше много добре, че и другите племена желаят същото. Така че всички потеглиха с максимална скорост, без да спират през нощта, за да минат през прохода, преди да се натъкнат на врагове.
	По „обяд“ на следващия ден, когато небето бе най-ярко, керванът най-сетне спря. Всички, включително пленниците, се нахраниха. После легнаха, заметнаха през лицата си кожи, за да се скрият от светлината, и заспаха. Шестима души останаха на пост. Те вече бяха спали няколко часа върху шейните, макар че когато станаха, да изглеждаше като че ли не бяха успели да мигнат.
	Ръцете на пленниците вече бяха вързани отпред, за да могат самостоятелно да се хранят. А когато бяха легнали да спят, бяха ги спънали, връзвайки ги и през глезените.
	Анана бе получила престилка за носене.
	Тя избра да легне наблизо до чичо си и МакКей. След малко негърът проговори:
	— Тези диваци май никога преди не са виждали чернокож. Пулят се срещу мен и ми опипват косата. Може би си мислят, че това ще им донесе късмет. Само да ми се отдаде възможност и аз ще им покажа късмет.
	Уртона отговори с труд, заради подпухналите си след удар с дръжката на копие устни:
	— Може и да не са виждали чернокожи досега, но тук има племена от негри. Прехвърлил съм образци от всички земни раси.
	— Питам се какво ли биха ти сторили, ако разберат, че ти си виновникът за всичките им страдания на тази планета? — прошепна МакКей.
	Уртона пребледня. Анана се изсмя и се обади:
	— Аз мога да им кажа… е, чак когато се науча да говоря на техния език.
	— Няма да го направиш, нали? — погледна я Уртона и промълви: — О, би го направила. Е, добре, но помни, че аз съм единственият, който може да ви отведе до моя дворец.
	— Ако изобщо някога го открием — възрази Анана. — И в случай че тези диваци не ни изядат дотогава.
	Тя затвори очи и заспа. Стори й се че ритникът през ребрата я събуди само минута по-късно. Над нея стоеше изправена сивокосата жена, докопала се до нейните гащета — съпругата на вожда, която изпитваше неприкривана ненавист към нея. Това отношение не беше нещо специално. Всички жени я мразеха. А може би това бе обичайното им поведение спрямо жените-пленнички.
	Постепенно се изясняваше, че ако някога научи езика, това няма да стане с помощта на жените. Затова Анана се спря на един юноша, нисичък мускулест младеж, който не сваляше поглед от нея. Щом бе толкова запленен, тя щеше да го използва за първите си уроци по езика на племето. Не й трябваше много време, за да научи името му. Той се казваше Нурго.
	Нурго изгаряше от желание да я научи. Макар да яздеше своя лос, докато тя вървеше пеша, той с охота й казваше всички имена на предмети и хора, които тя му посочваше. Още към края на първия „ден“, когато спряха да дремнат за дра-три часа, тя вече знаеше петдесетина думи, можеше да сглобява някои прости въпроси и бе запомнила отговорите им.
	Нито Уртона, нито МакКей проявяваха какъвто и да е било интерес към лингвистиката. Те вървяха един до друг и разговаряха шепнешком, явно обмисляйки как да избягат.
	Когато отново потеглиха в сгъстяващия се полумрак, вождът поиска от нея да му демонстрира как се използва Рога. Тя с охота изсвири няколкото ноти, които трябваше да отворят всяка „врата“… ако имаше такава наблизо. След няколко неуспешни опита вождът овладя простото изкуство и следващия половин час се забавляваше да свири на Рога. Тогава шаманът нещо му каза. Анана не разбра какво бе то, но предположи, че шаманът напомня на вожда, че звуците могат да привлекат вниманието на враговете им. Засрамен вождът пъхна Рога в една от чантите на седлото си.
	Изненадващо до момента жената, обула джинсите й, не се бе заинтересувала от причината за издутината в единия крачол. Тъй като никога преди не бе виждала подобни одежди, тя сигурно си мислеше, че всички джинси са асиметрични по този начин.
	Към края на „нощта“ керванът отново спря. Поставени бяха постове и всички легнаха да спят. Само лосовете останаха будни и продължиха да похрупват свежи клонки на дърветата. Храната за тях също се превозваше на шейните. Запасът обаче почти се бе стопил, а това означаваше, че скоро мъжете ще трябва да се погрижат по въпроса. А това значеше, че трябва да намерят горичка от мигриращи дървета, да убият няколко от тях и да окастрят клоните им.
	По „обяд“ на следващия ден двете планини, между които се намираше прохода, извеждащ към морето, изглеждаха съвсем по-наблизо. Но тя знаеше колко измамно е чувството за разстояние тук. Сигурно им оставаха поне още две денонощия вървене, за да стигнат до прохода. Племето явно имаше доста точна представа за оставащия път. Хората знаеха, че товарните животни няма да стигнат до морето с оставащата им храна за тях.
	Двайсетина мъже и четири юноши се отдалечиха в равнината. За щастие храната, която търсеха, се приближаваше насреща им. Това бе квадрат от настъпващи дървета, на брой сигурно към хиляда. Ездачите изчакаха горичката да се приближи на около четвърт миля от канала. След това, държейки в ръцете си ласа от изплетено въже, те поеха напред. Когато наближиха дърветата, ездачите се престроиха в колона по един. И подобно на индианци, атакуващи керван от фургони, започнаха да обикалят в кръг, надавайки бойни възгласи.
	Растенията бяха към десет стъпки високи, иглолистни, с формата на коледни елхи, но с необичайно дебели дънери, изпъкнали в основите. На около две трети от височината им се виждаше редичка от очи, а по средата излизаха четири много тънки и дълги зеленикави пипала. Когато диваците наближиха, цялата горичка спря, дърветата по периферията се обърнаха на четирите си крака с „лице“ навън.
	Анана бе забелязала, че недалечното стадо диви лосове, не бе обърнало на пътуващата горичка никакво внимание. Този факт несъмнено имаше някакво обяснение. А когато отрядът мина на около двайсетина стъпки от пазачите по края, тя разбра причината. От хралупите на дърветата излетяха цели потоци тежки стрели. Макар и да се намираше далече от тях, тя дочу изпускания под налягане сгъстен въздух.
	От дългия си опит с тези растения, хората очевидно знаеха точния обхват на опасните стрелички. Така че останаха на минимално необходимото безопасно разстояние — тези от подветрената страна по-надалече от другарите им, застанали срещу вятъра.
	Поведението им подсказа на Анана, че знаят с какви „амуниции“ разполага едно дърво. Хората викаха на висок глас някакви думи — без съмнение числа — докато яздеха в кръг. След малко вождът, който стоеше настрани и слушаше, без да взема участие, изрева заповед. Тя бе предадена по окръжността, за да разберат за нея и онези, които не можеха да го чуят. Най-близките ездачи извърнаха животните и се насочиха към края на горичката. Междувременно, с дисциплинираността на добре обучена армия, дърветата, изстреляли запасите си от стрели, отстъпиха място на стоящата зад тях редица.
	Смисълът на извършващото се престрояване беше очевиден. Но ездачите се носеха на пълна скорост и хвърлиха ласата си. Няколко пропуснаха. По-голямата част от ласата обаче се обвиха къде през клон, къде през целия ствол. Лосовете изреваха, напънаха се, въжетата се обтегнаха и нещастните растения бяха съборени на земята. Ездачите пришпориха животните и не след дълго вече се намираха на безопасно разстояние извън обхвата на стрелите. Ласата бяха завързани за задната част на седлата. С изключение на едно, всички останали удържаха. Дървото, теглено от скъсаното ласо, остана да лежи на някакви десетина стъпки от горичката. Това нямаше никакво значение. То не можеше да стане обратно.
	След малко животните спряха, ездачите наскачаха от тях и се приближиха до падналите дървета. Внимавайки да не бъдат заловени от някое от мятащите се пипала, те освободиха ласата си и отново яхнаха лосовете.
	Операцията беше повторена успешно. Едва сега ездачите извадиха кремъчните си ножове и отсякоха с тях пипалата. Лосовете атакуваха неможещите да им причинят нищо лошо дървета. Те захапваха пипалата със зъби и с едно дръпване ги откъсваха. И докато оголваха клон след клон, стопаните им отсичаха голите клони с примитивните си, но ефективни сечива.
	Цялото племе — мъже, жени и деца — се насъбра около безпомощните жертви и започна да трупа отсечените клони върху товарните шейни или да пристяга наръчи върху гърбовете на някои от лосовете.
	По-късно, когато бе натрупала достатъчно богат речник, Анана попита младия Нурго дали стреличките се отровни. Той кимна утвърдително, засмя се и отговори:
	— Ю, мест гуонав дендерт асесампт.
	Не беше напълно сигурна дали последната дума означава „смъртоносен“ или „отровен“. Но вече нямаше никакво съмнение, че е най-добре да се стои надалече от стреличките. След като прибраха каквото могат от растенията, мъжете внимателно събраха и стреличките. Бяха дълги към една длан, не бяха дебели, в единия си край имаха някакво оперение от растителен произход, а другият беше заострен. Върхът беше покрит със синьозеленикаво вещество.
	Всички стрелички или бяха положени в кожена чанта, или бяха прикрепени към върховете на копия.
	Когато приключиха, керванът отново пое по пътя си. Поглеждайки назад Анана видя половината от оцелелите дървета, подредени в редица по брега на канала. От основата на всяко едно от тях излизаше дебела зеленикава тръба, спусната във водата. Другата половина от дърветата охраняваше пиещите си събратя.
	— Изглежда доста си се забавлявал докато ги проектираш — обърна се Анана към Уртона.
	— Наистина ми беше по-забавно да ги измисля, отколкото да ги гледам в действие — отговори чичо й. — Изобщо да проектирам целия този свят бе много по-увлекателно, отколкото да живея на него. Омръзна ми само след четири години и тогава се махнах оттук. И все пак през изтеклите десетина хиляди години се връщах, за да опресня впечатленията си за него.
	— Кога бе тук за последен път?
	— О… преди около петстотин години, мисля.
	— В такъв случай твоята щаб-квартира е на друго място. Обзалагам се, някое по-разнообразно и много по-красиво, нали?
	— Разбира се — усмихна се Уртона. — Всъщност аз съм Повелител на още три други свята, които завзех, след като убих създателите им. Предполагам помниш братовчед си Бромион, онази кучка Етинтия, а също и Антамон. Те всички вече са мъртви и аз, аз, управлявам световете им сега!
	— Така ли — язвително възрази Анана. — Аз пък не бих казала, че в момента си седнал на нечий друг трон. Освен ако разглеждаш пленничеството и непосредствената опасност да загубиш живота си като начин на управляване на един свят.
	— Ще постъпя с теб като с тях, обична ми племеннице, която толкова си падаш по леблабии! — озъби се Уртона. — После ще се върна тук и ще унищожа тези нещастни нищожества! А може да залича и целия този свят! Ей така, с едно махване на ръката!

>	Тринайсета глава

	— И аз бях някога като тебе, чичо — поклати глава Анана. — Искам да кажа, напълно недостойна да живея. Но все пак в мен имаше нещо, което ме караше да изпитвам съжаление. Можем да приемем, че това е било някаква закърняла способност да изпитвам състрадание, да долавям болките на другите. Някъде там, дълбоко под хладината, жестокостта и арогантността, изглежда е имало искрица. И тя неотдавна се разгоря в силен огън, разпалена от един леблабий на име Кикаха. Да, вярно, той не е Повелител, но е човек. Нещо много повече от онова, което някога си бил или ти е съдено някога да станеш. Дори тези жестоки, нещастни създания, които са те пленили, без дори да подозират, че държат в ръцете си Повелителя на този побъркан свят… дори те са по-човечни, отколкото си в състояние да разбереш… Какво да се прави, за един Повелител със забавено развитие…
	Уртона се вгледа в нея и прошепна:
	— Какво, в името на Създателя, искаш да кажеш?
	За миг й се прииска да го удари. Но само му отговори:
	— Ти даже не би могъл да разбереш. Може би изобщо не трябваше да започвам. Работата е в това, че аз го прозрях. Но само благодарение на това че бях принудена да живея сред леблабии дълго време…
	— И този леблабий — Кикаха — този потомък на един изкуствен продукт ти е покварил съзнанието. Жалко, че Съветът повече не действа. Иначе щеше да бъдеш осъдена и убита за някакви минути.
	Анана го изгледа отгоре-надолу и отдолу-нагоре няколко пъти с презрително изражение.
	— Нали не забравяш, чичо, че и ти може да се окажеш потомък на един изкуствен продукт. На създания, сътворени в лаборатория. Предполагам не си забравил за предположенията на Шамбаримен, подкрепени от много факти в полза на неговата хипотеза? Че ние, Повелителите, забележи Повелителите, може би идваме от лабораториите на същества, точно толкова по-високостоящи спрямо нас, както сме ние спрямо леблабиите. Макар че май е по-добре да уточня, че се надявам разликата да е съпоставима… В края на краищата, ние създадохме леблабиите по наш образ и подобие. Което означава, че те не стоят нито по-високо, нито по-ниско от нас. Те са това, което сме ние самите. Но те не знаят това и трябва да живеят в светове, които ние им създаваме. Или по-точно създадохме. Но ние не сме създатели, точно както не е създател един писател или художник. Защото той може да измисли един свят, но никога не може да създаде нещо повече от това, което му е известно. Писателят може да напише, а художникът може да нарисува свят, основаващ се на нещата, които знаем, подредени по нов начин, който създава илюзията, че се е появило нещо качествено ново… Така и ние, наречени Повелители, не сме направили нищо повече от поетите, писателите, художниците или скулптурите. Никога не сме били и в момента не сме богове. Макар да свикнахме да се мислим за такива.
	— Я ми спести лекциите си — сряза я Уртона. — Изобщо не ме интересуват опитите ти да оправдаеш това колко ниско си паднала.
	— Ти си безнадежден случай — сви рамене Анана. — Но в известен смисъл си прав. Сега трябва да говорим за това как ще се измъкнем.
	— Да — включи се в разговора МакКей. — Как ще го направим?
	— Каквото и да опитаме — продължи тя, — не можем да си тръгнем без ножа, секирата и Рога. Напълно сме безпомощни в този див свят без тях. И понеже секирата и Рога са във вожда, налага се да си ги вземем от него.
	Не мислеше, че трябва да споделя с тях за ножа в джинсите. На тях им бе направило впечатление, че не го виждат, но тя бе обяснила, че го е изгубила по време на преследването.
	След малко им развързаха краката и керванът отново потегли на път. Анана подхвана уроците си с Нурго.
	Когато племето стигна до прохода, отново спряха. Нямаше смисъл да пита защо. Страната отвъд планините бе покрита от тежки облаци, от които се сипеше адски дъжд от гръмотевици. Да се мине през тях означаваше самоубийство. Но когато бурята продължи без спиране цял ден и цяла нощ, тя попита младежа.
	— Повелителя изпраща връз тази страна гръм и мълнии. Той събаря дървета и унищожава всеки звяр или човек, проявил глупостта да му се опълчи… Поради това ние навлизаме в крайморската страна едва когато гневът му отслабне. Иначе бихме живели тук през цялото време. Земята в тази страна се променя съвсем бавно и почти незначително. Водите й гъмжат от риба, в короните на дърветата, които не вървят, се крият птици, които стават за ядене. Те раждат плодове, които са вкусни, а от храстите, които също са неподвижни, могат да се наберат ядки. Дивечът е изобилен, а ловът е много по-лесен, отколкото в откритата равнина… Ако можехме да живеем тук постоянно, ние щяхме да станем дебели, децата ни щяха да растат в охолство, а племето щеше да се множи и да става все по-силно. Но Повелителя в своята безгранична мъдрост е решил, че ние можем да прекараме тук съвсем за малко. След това облаците отново се събират, гръмотевиците затрещяват и тази земя се превръща в опасно място за всеки, който иска да оцелее.
	Анана естествено не разбра всичко от казаното. Но вече долавяше много неща и можеше да допълни смисъла на неразбраното.
	Тя се върна при Уртона и го попита защо бе постъпил така с крайморската страна.
	— На първо място, за по-интересно. Обичах да насочвам двореца си из тези места, да се наслаждавам на непрестанните светкавици и да съзерцавам опустошението под мен. Намирах се в безопасност, разбира се, но ми допадаше около мен да трещи и да проблясва. Защото ми позволяваше да се чувствам като бог… От друга страна, ако не ги беше страх, че ще загинат, хората биха направили истинско стълпотворение тук. Колко забавно би било да ги наблюдавам как се бият за териториите. Всъщност точно това става извън сезона на бурите. Но ако няма какво да ги прогони от тези места, те никога няма да се върнат в районите, където теренът се променя и просто ще се заселят тук… Ако си спомням правилно, има дванайсет такива района. Моретата и заобикалящата ги суша са към 5 милиона квадратни мили площ. Така че от общо 200 000 000 квадратни мили площ съществуват 60 000 000 квадратни мили на относителна стабилност. Те не могат да се отделят от основната маса, защото край моретата не стават откъсвания… Сезонът на гръмотевиците е програмиран да прогонва от крайморските райони всички живи същества, позволявайки им да останат само за кратък период. Иначе тук ще се съберат много хора.
	Той спря и посочи към равнината. Анана се обърна и видя, че тя е покрита от стада животни, слонове, лосове, антилопи и безброй дребни гризачи. Планините бяха направо потъмнели от накацалите по тях птици. А в небето летяха милиони хвъркати създания.
	— Мигрират насам от близо и далече — изкоментира Уртона. — Идват да се насладят на морето и залесените земи, докато могат. После, когато започнат бурите, те ще оттеглят.
	Анана се отдалечи. Бяха й дали известна свобода да се разхожда наоколо, стига да не се отдалечаваше много. Приближи се до вожда, който седеше на земята и забиваше около себе си секирата. Тя клекна при него.
	— Кога ще спре бурята? — попита тя.
	Очите му се разшириха.
	— Научила си езика ни много бързо. Добре. Сега най-сетне ще мога да ти задам някои въпроси.
	— Аз те попитах първа — напомни му тя.
	Той се намръщи.
	— Повелителя трябваше вече да се е успокоил и върнал обратно в двореца си. Но по някаква причина той още е гневен и продължава да сее смърт. Надявам се скоро да се усмири и прибере. Птици и животни се събират наоколо. Ситуацията започва да става все по-опасна. Ако стадата побягнат без посока, ще ни стъпчат както си стоим. Ще трябва търсим спасение във водата, което е лошо, защото ще загубим нашите гревиг, заедно с всичките ни запаси храна.
	Гревиг беше множествено число от грег, както наричаха лосовете.
	— Питах се защо не излизате на лов при наличие на толкова дивеч наоколо.
	Вождът Трен потрепери и отговори:
	— Не сме чак толкова глупави. Кажи ми сега кое е твоето племе. Наблизо ли са те?
	Анана се запита дали този човек можеше да разбере истината, ако му я кажеше. Не беше изключено неговото племе, известно като Уендоу, да помни някои митове за идване от други светове.
	— Ние не сме родом от… от тук — тя махна с ръка, опитвайки се да обхване в жеста си вселената и разтревожените мухи се разлетяха обезпокоени около тях. После отново бързо накацаха по тялото, лицето и ръцете й. Тя ги прогони от лицето си. Вождът можеше с лекота да понася лазенето на насекомите по цялото му тяло, включително в кухината на празната му очна ябълка. Всъщност той просто не ги забелязваше. — Пристигнахме тук през… — тя замълча затруднена. Изобщо не знаеше думата за „врата“. Може би изобщо нямаше такава. — Дойдохме през проход между двата… Не знам как да ти го кажа. Дойдохме от другата страна на небето. От място, където небето е с цвета на… на онази птица ето там — и тя посочи една малка синя птичка, кацнала на брега на канала.
	Вождът се ококори още повече.
	— А-а, значи сте дошли от мястото, където са живели дедите ни. Там откъдето Повелителя е докарал нашите предци преди много, много време, защото били съгрешили. Кажи ми, защо Повелителя докара тук и вас. С какво го разгневихте?
	Докато се опитваше да измисли как да отговори на този въпрос, вождът повика шамана Шакан. Дребничкият сивобрад мъж, държащ тояга, на края на която бе прикрепен мех, дотича при тях. Трен му каза нещо с такава скорост, че Анана разбра само няколко откъслечни думи. Шакан клекна до вожда.
	Анана си помисли дали да не им каже, че са проникнали в този свят напълно случайно. Но не знаеше думата за „случайно“. Съмняваше се, че има такава. От онова, което бе научила от Нурго, ставаше ясно, че за това племе нищо не става случайно. Събитията около тях се дължаха или на Повелителя, или на магия.
	Изведнъж я осени вдъхновение. Надяваше се, че е именно такова. Защото ако я уличаха в лъжа, това можеше да им донесе сериозни неприятности. Непознавайки религията, изповядвана от това племе, тя можеше несъзнателно да наруши някое табу, да оскверни някакво чувство, изобщо да каже нещо, което да влезе в противоречие с догмата.
	— Повелителя ни се разсърди. И затова ни изпрати тук, за да изведем някое достойно племе, например твоето, от това място. И да го върнем в земите, обитавани от вашите деди, преди да бъдат заточени тук.
	Настана дълга тишина. Вождът изглеждаше като човек, който се наслаждава на приятни мисли. Шаманът се мръщеше.
	Накрая вождът проговори:
	— И как точно ще направим това? Ако Повелителя иска от нас да се върнем в сембарт…
	— Какво е сембарт?
	Вождът се опита да поясни. Анана подразбра, че сембарт може да се преведе като рай или градините на Еден. Във всеки случай ставаше дума за място, много по-приятно от това.
	Е, Земята не беше точно рай, но ако можеше да избира, тя специално не би се поколебала дори за секунда.
	— Щом Повелителя иска да се върнем в сембарт, защо сам не дойде да ни отведе?
	— Защото — отговори му Анана, — той поиска от мен да ви изпитам. И ако се окажете достойни за тази чест, аз съм тази, която ще ви отведе оттук.
	Трен отново заговори с такава скорост на Шакан, че тя можа да разбере едва половината от думите му. Същността на казаното бе, че племето е допуснало тежка грешка, че не се бе отнесло с пленниците като с почетни гости. Така че най-добре всички да направят каквото е по силите им да заличат лошото впечатление.
	Шакан обаче го посъветва да не действа прибързано. И пожела първо сам да зададе няколко въпроса.
	— Ако ти наистина си пратеничка на Повелителя, защо не дойде при нас в неговата шелбет?
	Оказа се, че шелбет е нещо, което лети. Според легендата в миналото Повелителя пътувал из въздуха в подобен апарат.
	Мислейки бързо Анана отговори:
	— Аз мога само да се подчинявам на Повелителя. Не смея да го питам защо постъпва така или иначе. Без съмнение той е имал своите причини да не ни даде шелбет. Може би е сметнал, че ако слезем при вас от такова нещо, вие веднага ще разберете, че сме негови пратеници. И ще се посрещнете с почести. Повелителя обаче иска да разбере кой е добър и кой не е.
	— Нима е лошо да се вземат пленници и после да се убиват или да се приемат за членове на племето? Как бихме могли да разберем, че постъпваме лошо с вас? Нали всички племена биха направили същото.
	— Не става дума за начинът, по който ни посрещнахте в самото начало. По-важно е как се отнасяте към нас след като разберете, че идваме от името на Повелителя. Това ще определи за него добри ли сте или лоши.
	— Но всяко племе, което повярва на разказа ти, ще ви обгърне с почести и ще се грижи за вас като за малки деца — възрази не без основание Шакан. — Как ще разбереш дали племето прави това защото е добро или защото се страхува от теб?
	Анана въздъхна. Шаманът беше неук дивак. Но едновременно с това бе интелигентен.
	— Повелителя ме е надарил с някои способности. Една от тях е умението да виждам в… — Тя пак замълча затруднена. Каква бе думата за „сърце“?… — Да виждам в хората и да разбирам дали са добри или лоши. И да познавам кога лъжат.
	— Много добре — съгласи се Шакан. — Щом можеш да познаваш кога те лъжат, кажи ми следното. Аз смятам да взема този остър предмет, който вождът ти отне, и да ти разцепя черепа. И ще го направя съвсем скоро. Лъжа ли те или казвам истината?
	Вождът понечи да възрази, но Шакан го спря.
	— Чакай! Става дума за нещо, което е мой дълг да установя за твое добро. Ти можеш да разпореждаш във всичко останало, но по въпросите, отнасящи се до Повелителя, думата е моя.
	Анана се опита да изглежда невъзмутима, но усещаше, че по гърба й се стича пот.
	Съдейки по изражението на вожда, тя се съмняваше, че той ще даде секирата й на шамана. Освен това, самият шаман може би не беше толкова уверен в себе си. Може би беше лицемер и шарлатанин, макар тя да не мислеше така. Невежите знахари, магьосниците, заклинателите, както и да се наричаха, наистина вярваха в онова, което правят. Лицемерието е продукт на цивилизацията. Човекът пред нея наистина се съмняваше дали тя представя самия Повелител на този отчайващ свят. Ако тя го лъжеше и той й позволеше да се изплъзне неразобличена, тогава Повелителя щеше да го накаже.
	В този смисъл неговата ситуация бе точно толкова трудна, колкото и нейната. Или поне той мислеше, че е така.
	Основният въпрос беше лъже ли той или наистина възнамерява да я постави на изпитание, като се опита да я убие? Защото той отлично разбираше, че ако тя е онова, за което се представя, той всеки миг може да падне поразен от мълния.
	— Ти сам не знаеш дали лъжеш или казваш истината — отговори тя. — Още не си решил как да постъпиш.
	Шаманът се усмихна. Тя си позволи да се отпусне.
	— Правилно. Но това не означава, че ти можеш да проникнеш в мислите ми. Един много проницателен човек ще се досети какво съм си мислил. Затова ще ти задам още няколко въпроса… Например, едно от нещата, което ме кара да допускам, че може да си пратеничка на Повелителя е онова нещо, което може да разреже хората и гревиг надве. С него той би могъл да избие цялото племе. Защото тогава го захвърли след като уби само няколко?
	— Защото сам Повелителя му нареди да постъпи така. Той трябваше само да използва смъртоносния подарък, за да ви покаже, че не идва от този свят. Но Повелителя не искаше цялото племе да загине. Кого щеше да заведе в такъв случай в сембарт?
	— Много хубаво го каза. Може наистина да си каквото казваш. Но може и да си само една много умна жена. Кажи ми сега, как ще ни отведеш в сембарт?
	— Не съм казала, че ще го направя — отговори Анана. — Казах само че бих могла. Как ще постъпя зависи единствено от вас и останалата част от племето. Първо, трябва да ни освободите и после да се отнасяте с нас като с посланици на Повелителя. Но ето какво ще кажа на въпроса ти. Аз ще ви отведа до мястото където живее Повелителя. Когато стигнем там, ще влезем и едва тогава ще минем през прохода, който ще ни изведе при сембарт.
	Шаманът повдигна рунтавите си вежди.
	— Ти знаеш къде живее Повелителя?
	— Далече е — кимна тя. — А по време на пътуването ще се разбере, дали сте издържали на изпитанието.
	— Преди много време веднъж зърнахме жилището на Повелителя — намеси се вождът. — Изплашихме се, когато го видяхме да се придвижва над равнината. Беше огромно и имаше много… много неща като дълги пръчки… които стърчаха от него. Светеше със светлините на много камъни. Гледахме го известно време, после побягнахме, изплашени, че Повелителя може да се обиди и да се отнесе сурово с нас.
	— Какво е предназначението на онова нещо, което прави музика? — поинтересува се шаманът.
	— Това нещо ще ни въведе в жилището на Повелителя. Между другото, ние наричаме това жилище „дворец“. А… Рога… ми принадлежи. Нямате право върху него. На Повелителя няма да му хареса, че сте ми го взели.
	— Ето, вземи си го! — побърза да й го подаде вождът.
	— Освен това сбъркахте, че ме насилихте. Наистина не знам дали Повелителя ще ви прости за това.
	Вождът изумено разпери ръце.
	— Но аз не направих нищо лошо! Спазих обичая вождът да обладае всички пленени жени. Всички вождове го правят.
	Анана бе разчитала, че един ден ще може да си отмъсти. Не бе решила дали ще бъде задоволена да го кастрира или ще иска и да му извади и единственото останало око. Но ако наистина такъв е обичаят… тогава той действително не си е мислил, че прави нещо лошо. А ако те бе опитала да помисли безпристрастно по въпроса, сигурно сама щеше да разбере тази елементарна истина.
	В края на краищата, освен че й бе призляло от отвращение, той не я бе наранил. Не й бе нанесъл психическа травма, а тук нямаше венерически болести. Нито бе възможно да забременее, без да пожелае това.
	— Добре тогава — въздъхна тя, — няма да ти търся сметка за това.
	„Ама защо!“ бе изписано на лицето на вожда, но той не се осмели да коментира този въпрос повече.
	— Какви са двамата мъже? — попита шаманът. — Твои съпрузи ли са? Питам защото има племена, в които жените са малко и това им дава правото да имат повече от един мъж.
	— Не! Те са под мое разпореждане.
	Това беше моментът, от който не можеше да не се възползва. Уртона щеше да бъде бесен, но нямаше да опита да й отнеме лидерството. Едва ли щеше да се осмели да я дискредитира, защото разказът й спасяваше живота на всички.
	Тя подаде ръце и вождът разсече с кремъчния си нож връзките. Анана се изправи и заповяда да й доведат майката на вожда. Тика се приближи надменно, но кожата й пребледня под слоя мръсотия върху лицето й, когато синът й разказа какво се бе променило.
	— Няма да ти причиня нищо лошо — успокои я Анана. — Само си искам джинсите и ботите обратно.
	Тика не знаеше какво означават думите „джинси“ и „боти“, така че Анана й обясни с ръце. Когато ги свали, Анана й нареди да ги изпере в канала. После я спря.
	— Не, аз ще го направя. Ти сигурно не знаеш какво искам от теб.
	Всъщност се изплаши, че жената може да попадне на скрития нож.
	Вождът събра цялото племе и обясни кои са били техни пленници. Имаше много охкания и ахкания по начина, по който племето Уендоу го правеше, после жените, които я бяха били, паднаха на колене пред нея и я замолиха за прошка. Анана великодушно благослови всички.
	След това освободиха Уртона и МакКей. Анана им разказа как бе постигнала освобождаването им. Оказа се обаче, че те не са толкова свободни, колкото биха искали. Макар че вождът даде на всеки по един лос, той им определи и телохранители. Анана подозираше, че трябва да благодари на шамана за това.
	— Бихме могли да опитаме да избягаме, когато ни се открие възможност — каза тя на чичо си. — Но за нас ще бъде по-безопасно да останем с тях, докато търсим двореца ти. След като го открием, ако изобщо това някога се случи, тогава ще опитаме да ги надхитрим. Надявам се все пак търсенето да не продължи прекалено дълго. Хората могат да се запитат как така пратениците на Повелителя не могат да намерят жилището му. — После неочаквано за тях се усмихна: — А, още нещо. Вие сте ми подчинени, така че дръжте се подобаващо. Не мисля че шаманът е напълно убеден в историята, която му разказах.
	Уртона изглеждаше възмутен.
	— Това развитие на нещата напълно ме устройва, Анана — обади се МакКей. — Край на боя, ще яздим вместо да ходим, ще се храним достатъчно, а три жени вече изявиха желание да имат деца от мен. Едно нещо ми харесва в тях — не страдат от расови предразсъдъци. Макар че това е всичко, което мога да кажа в тяхна полза.

>	Четиринайста глава

	Измина още един ден, а след него и една нощ. Светкавиците и гръмотевиците продължаваха с неотслабваща сила. Наблюдавайки от прохода беса на стихията, Анана не можеше да си представи как би могло да се спаси растение или животно. Вождът й каза, че само около една шестнайсета от дърветата бивали повалени, а новите дървета растели много бързо. Множество дребни животни, изпокрили се в момента в пещери и дупки, щели да изпълзят на бял свят в мига, в който бурята спре.
	Равнината вече гъмжеше от живот, а склоновете на планините бяха буквално обсипани от новопристигналите животни. Хищниците, в това число бабуини, диви кучета и едри котки, убиваха на воля. Но равнината бе толкова задръстена, че бе невъзможно стадата да избягат от ловците. От време на време подивели от страх антилопи и побеснели слонове се втурваха безогледно към убийците и ги стъпкваха до смърт.
	Долината бе изпълнена с оглушителните крясъци на птици и животни, които тръбяха, виеха, ръмжаха, грачеха и ревяха.
	На това място бреговете се издигаха десетина стъпки над нивото на водата. Теренът се спускаше под малък ъгъл към прохода, извеждащ при морето и точно тук бреговете се извисяваха най-високо — близо сто стъпки — над повърхността. Вождът даде заповед в случай на опасност от някое безогледно препускащо стадо, насочило се към тях, всички да слязат от лосовете и да преплуват канала. Жените и децата веднага наскачаха и заплуваха към отсрещния бряг, където с мъка започнаха да се катерят по стръмнината. Мъжете останаха, опитвайки се да овладеят изплашените гревиг. Те мучаха, въртяха изплашено очи, зъбеха се и неспокойно танцуваха в някакво гротескно подобие на танц. Ездачите полагаха всички усилия да ги успокоят, но беше очевидно, че ако бурята не утихне скоро, надошлите от равнината животни ще подивеят от страх, а заедно с тях и лосовете. Всъщност и самите хора не бяха чак толкова спокойни. Макар да знаеха, че няма начин светкавиците да стигнат до планината и да ги поразят, самият факт, че Повелителя е необичайно разярен, ги караше да тръпнат.
	Анана преплува канала заедно с другите жени и децата. Не й харесваше, че бе оставила своя грег зад гърба си. Но разбираше колко по-разумно е да е тук, ако избухне очакваната паника. Единствените животни от тази страна бяха онези, успели да изкатерят стръмния бряг: бабуини, кози, малки антилопи, лисици. Птиците обаче наброяваха милиони и непрекъснато прииждаха. Неспирният им грач правеше невъзможно да се чуе дори съседа, та макар и да крещеше.
	Уртона и МакКей бяха яхнали животните си, защото се смяташе, че мъжете отговарят за това. Уртона обаче изглеждаше притеснен. Не заради някаква непосредствена опасност, а защото Рога беше в ръцете й. Опасяваше се, че тя всеки миг може да избяга с него. От нейната страна на канала просто никой не би могъл да я спре. Безбройните стада от тяхната страна обезсмисляха идеята някой да тича успоредно на нея с надеждата някога да може да я засече.
	Усещането, че всеки миг нещо ще се случи, витаеше в атмосферата. Дори най-малкият повод можеше да отприщи напълно неконтролируема маса обезумели животни, които панически щяха да се понесат без посока. Стотиците хиляди копита щяха да прегазят каквото им се изпречеше. Анана реши, че трябва да направи нещо за племето. Не се вълнуваше за мъжете. Беше й все едно дали ще бъдат стъпкани или ще се спасят. Само преди две години не би помислила и за децата или жените. Но сега чувстваше — колкото и ирационална да бе тази й загриженост, — че носи някаква отговорност пред тях. И освен това не й се искаше да намери смъртта си заедно с всички.
	Тя се върна през канала, запъхнала Рога в колана си, и се изкатери на брега. После бързо заговори ма ухото на вожда, обяснявайки му какво следва да бъде направено. Не го помоли, а направо му нареди, сякаш действително бе представителка на Повелителя. Дори Трен да се подразни, че й трябва да й се подчини, той бе достатъчно дискретен да не го покаже. Просто изрева заповедите си и мъжете наскачаха от лосовете. Докато част се грижеха за животните, останалите заплуваха към другия бряг. Анана се присъедини към тях и обясни на жените какво трябва да направят.
	После се включи в копаенето на брега на канала, помагайки си с ножа. Вождът очевидно смяташе, че е под достойнството му да се труди дори и в изключителен случай като този. Но все пак даде секирата на жена си и я инструктира да се залавя веднага на работа.
	Другите използваха кремъчните и кварцови накрайници на тоягите си. Не беше лесно, защото тревата бе жилава, а корените й стигаха дълбоко под земята. В края на краищата мазната почва се предаде и след около половин час труд бе изкопан улей под четиридесет и пет градуса спрямо брега.
	Мъжете и Анана преплуваха канала обратно, след което смушкаха лосовете във водата. Мъжете насочваха изплашените животни към изкопа. Лосовете се оказаха изненадващо интелигентни и схванаха каква бе идеята. Те влязоха в него един след друг и макар и малко трудно, подхлъзвайки се почти на всяка крачка, успяха да се изкатерят на брега. Жените помагаха, дърпайки юздите отгоре, а мъжете ги бутаха, подпрели рамена.
	За щастие течението не беше силно и гревигите не бяха понесени покрай отвора на изкопа.
	Хора и животни още не си бяха поели дъх, когато на другия бряг настана суматоха. Така и не се разбра кое бе дало повод за паническото бягство, но изведнъж до тях достигна грохот на безчет препускащи копита, смесен с познатите им отпреди малко звуци, усилени до крайност. Но телата на животните не се носеха в една посока. Половината от тях се насочиха към прохода. Останалите се втурнаха към планините зад веригата, която затваряше този крайморски район. Само преди ден-два тези планини бяха възстановили коничната си форма.
	Първо мина през прохода стадо от стотина слона. Носеха се тръбейки и препускайки рамо до рамо, като задните докосваха с хоботи задниците на тези пред тях. Няколко от онези, които се намираха най-близко до канала, бяха изтикани в него и продължиха придвижването си към прохода с плуване.
	Зад дебелокожите се носеше плътна маса от антилопи с кафеникави тела, черни крака, червени шии и глави, и дълги черни рога. Броят им многократно надвишаваше този на слоновете — те бяха поне хиляда. В мига, когато челните редици минаха през прохода, едно от животните се подхлъзна и буквално след секунди се бе образувала купчина от ритащи и извиващи се изпопадали тела. И от тях голям брой попаднаха в канала.
	Анана очакваше, че задните редици ще извият и ще се понесат покрай десния склон на планината. Но те продължаваха да напират и падаха, за да бъдат затрупани от тези, които ги следваха. Входът за прохода откъм тази страна на планината беше напълно блокиран, но обезумелите животни скачаха върху телата и се опитваха да минат през плетеницата от ритащи, замахващи с рога и мучащи техни събратя. После сами се спъваха, за да споделят тяхната участ.
	Водата потъмня от антилопи, опитващи се да плуват до момента, в който връз тях падаше следващата редица и следващата и още по-следващата.
	Анана изкрещя към вожда. Оглушителният шум от животните, които надвиваше тътена на гръмотевиците, не му позволяваше да я чуе. Тя изтича до него и отново опря устни до ухото му.
	— След съвсем малко каналът ще бъде пълен с тела! Тогава животните ще могат да преминат по тях, ще се прехвърлят тук и ние ще се окажем в клопка!
	Трен кимна и започна да крещи, махайки с ръце. Хората от племето не можеха да го чуят, но жестовете му им бяха ясни. Запрегнаха отново товарните шейни, нахвърлиха върху тях стоки и яхнаха лосовете. Не беше лесно да го направят, защото гревигите едва се поддаваха на контрол. Вдигаха се на задните си крака и ритаха към хората, опитващи се да ги овладеят, а някои хапеха ръце и лица, оказали се в близост до тях.
	Напливът към канала придобиваше неподозиран мащаб. Хиляди животни — сега вече не само антилопи, ами и слонове, бабуини, кучета и едрите представители от рода на котките — напираха към водата, въпреки съпротивата на намиращите се пред тях. Анана за миг зърна сриващото се по ската на брега огромно туловище на слон, върху които се бе метнал лъв, забил нокти в гърба му.
	Към рева и крясъците се прибавяше и пляскането на милиони криле, защото птиците се бяха вдигнали във въздуха. В небето летяха най-едрите представители на пернатия свят, които някога бе виждала — подобни на кондор създания с размах на крилете надвишаващ дванайсет стъпки.
	Много от птиците се бяха насочили към планините. Но поне половината бяха лешояди, които накацаха по купищата вече неподвижни тела, пръснати из водите или в прохода. И вече забиваха клюнове, без да подбират мъртви или още живи.
	Никога преди Анана не беше виждала подобна сцена и се надяваше никога повече да не види. Беше много вероятно желанието й напълно да се сбъдне. Неочакваното излитане на птиците се бе оказало последната капка, преляла чашата на търпението на лосовете. Те изведнъж се впуснаха, някои към птиците, други към планините, трети към прохода. Мъже и жени увиснаха на юздите, за да бъдат вдигнати във въздуха, после бяха повлечени по земята, докато не се видяха принудени да се откажат от опитите да спрат обезумелите животни. И ездачите на свой ред задърпаха юзди с всички сили, но беше безполезно. Кожи и вързопи изпопадаха от шейните, които подскачаха зад побеснелите лосове.
	Анана зърна почервенелия и крещящ Уртона, увиснал назад на юздите с цялото си тегло, да бъде отнасян към прохода. МакКей бе пуснал своя лос в мига, в който той бе побягнал. Сега седеше спокойно и я наблюдаваше. Очевидно бе, че иска да разбере какво ще предприеме. Тя взе решение да потегли за планините. Погледна назад и видя червенокожия да тръгва след нея. Той или изпълняваше заповедта на чичо й да не я изпуска от поглед, или правеше същото като нея, доверявайки се на инстинкта й да избегне опасността.
	Може би щеше да се опита да й отнеме Рога. Не можеше да направи това, без да я убие. Беше по-едър и по-силен от нея, но тя притежаваше ножа. А той много добре знаеше колко ловка бе с него, да не говорим за това в каква степен владееше бойните изкуства.
	Освен това ако опиташе да я убие пред очите на цялото племе, това щеше да дискредитира разказа й, че са изпратени тук от Повелителя. Едва ли беше чак толкова глупав.
	Най-близката планина от тази страна на канала се намираше само на миля разстояние. Имаше рядко срещана на тази планета форма: монолит с четири стени, извисяващ се на две хиляди стъпки височина. Теренът около него бе пропаднал на триста стъпки, образувайки ров с широчина над шестстотин и петдесет стъпки. Тя спря на края на рова и пак се обърна. МакКей я настигна след няколко минути. Трябваше му известно време да възстанови дишането си.
	— Голяма бъркотия, какво мислиш?
	Беше съгласна с него, но не каза нищо. Нямаше навика да коментира очевидни неща.
	— Защо ме последва?
	— Защото Рога е в тебе, а той е единствената ни надежда да се измъкнем от това ужасно място. И още нещо: ако някой ще оцелее, това си ти. Може би ако се държа край тебе, ще оцелея и аз.
	— Значи ли това, че повече не си лоялен на Уртона?
	— И без това не ми е плащал от доста време насам — усмихна се той. — Но по-важното е, че никога няма да ми плати. Обещава ми големи неща, но знам, че в мига, в който се почувства наистина в безопасност, той ще се освободи от мен.
	Тя мълчеше. МакКей беше наемен убиец. Не можеше да му се довери, но можеше да го използва.
	— Ще направя всичко по силите ми, за да те върна на Земята — каза накрая тя. — Но не мога да ти го обещая. Не е изключено да се наложи да се примириш с някой друг свят. Например този на Кикаха.
	— Всеки свят е по-добър от този.
	— Не би говорил така, ако бе видял поне няколко. Имаш думата ми, че наистина ще се опитам. Засега обаче ще продължаваме да считаме, че си на работа при чичо ми.
	— Интересува те какво планира, така ли?
	— Разбира се.
	Стори й се, че е искрен. Не можеше обаче да изключи възможността всичко това да е нагласено с Уртона.
	Част от племето също се бе добрала до полите на планината. Това бяха главно ездачи, така и не успели да се преборят с лосовете. Имаше жертви, както и ранени.
	Паническото бягство на животните беше приключило. Онези, които все още бяха на крака, се бяха разпръснали. Равнината сега предоставяше малко повече свободно място за оцелелите. Птици покриваха купищата трупове като мухи, накацали върху кучешко лайно.
	Тя тръгна към канала. Племето я следваше. Хората си говореха за неочакваното изобилие от месо. Можеха да се тъпчат поне ден-два, преди месото да започне да се разваля. Или три дни. Нямаше представа колко са придирчиви. Ако се съди по онова, което бе видяла, не много.
	По средата на пътя МакКей спря и каза:
	— Ето го и шефът.
	Анана погледна към прохода. По склона се спускаше Трен. Макар неговият грег също да се бе изплашил и да го бе отнесъл в долината, вождът бе възстановил контрола си над животното. Тя с изненада забеляза, че тъмните облаци, надвиснали над крайморската страна, бяха започнали да се разсейват. Нямаше и светкавици.
	След малко на хребета излязоха още ездачи. Когато стигна при канала, те вече бяха достатъчно близко, за да може да ги разпознае. Чичо й беше в групата. До този момент лосовете се носеха в тръс. Сега Уртона смушка своя в галоп. Когато я наближи, той вдигна на крака изпотеното животно, чиято муцуна бе изплескана със слюнка, и бързо скочи от него. Лосът изхърка, падна странично и умря.
	На лицето на Уртона имаше странно изражение. Зелените му очи бяха широко отворени и беше пребледнял.
	— Анана! Анана! — извика ненужно той. — Видях го! Видях го!
	— Какво си видял?
	Той трепереше.
	— Моя дворец! Беше в морето! Насочваше се навътре!

>	Петнайсета глава

	Личеше, че ако можеше да го настигне, вече нямаше да е тук.
	— С каква скорост се движи? — попита тя.
	— Когато е на автопилот, някъде към… към една миля в час.
	— Предполагам, че след толкова дълго отсъствие, нямаш и най-малка представа накъде ще се отправи.
	Той разпери ръце и сви рамене.
	Ситуацията изглеждаше напълно безнадеждна. Дори да разполагаха с всички необходими сечива, пак нямаше време да построят платноходка, с която да се опитат да го настигнат. Все пак беше възможно дворецът да направи кръг в морето и след време отново да се върне покрай района, където се намират те.
	— Знам, че в крайна сметка дворецът ще напусне тази страна — продължи Уртона. — Ще мине през един от проходите. Не през този, разбира се. Той е прекалено тесен.
	Анана не беше склонна да приеме това твърдение като вярно. Доколкото можеше да се предполага устройствата, предизвикващи тектоничните промени, се намираха в двореца. Но ако Уртона имаше и най-малки съмнения, че дворецът може да мине през този проход, той със сигурност не би й казал, че го е видял наблизо.
	Нищо не можеха да направят по отношение на двореца в момента. Тя беше склонна да забрави за това, но чичо й бе неуморим. Той не спря да говори за него, а сигурно щеше и да го сънува непрекъснато.
	— Може би Орк се е прехвърлил на него в точката на най-голямо доближаване до брега — подхвърли тя, единствено с цел да го подразни. — Като нищо вече може да е в двореца. А още по-вероятно е вече да се е прехвърлил в някой друг свят.
	Бледата кожа на Уртона стана още по-бяла.
	— Не! Не би могъл! Това е невъзможно! Първо, той не би се осмелил да навлезе в крайморската страна по време на бурята. Второ, не би могъл да се добере до него. Това би означавало, че е преплувал това разстояние. И трето, той не знае кода за влизане.
	Анана се изсмя.
	— Каза ми го само за да ме разстроиш, нали? — озъби се Уртона.
	— Да, така е. Но като си мисля сега, струва ми се, че Орк е в състояние да го направи, ако отчаянието му помогнало да надделее страха от светкавиците.
	В този момент се намеси и МакКей, стоящ наблизо до тях:
	— Защо ще поема такъв риск, ако вече не е знаел, че дворецът е някъде там? А как би могъл да знае, че е там, ако вече не е бил из тези места? Което в никакъв случай не би направил, ако не е знаел, че…
	Анана го прекъсна:
	— Би могъл да го види откъм прохода, което му е било повече от достатъчно.
	Тя сама не вярваше на думите си, но не беше сигурна в каквото и да е. И когато се отдалечи от двамата мъже, продължаваше да се пита дали Орк наистина не го е направил. Опитът да подразни Уртона се бе обърнал срещу самата нея. Сега и тя самата се безпокоеше.
	Малко след това бурята спря. Тътенът на гръмотевиците престана, а облаците изчезнаха като всмукани от гигантска прахосмукачка. Шаманът и вождът поговориха, а след това се запътиха към Анана.
	— Пратенико на Повелителя — обърна се към нея Трен, — имам въпрос. Успокои ли се най-сетне Повелителя? Безопасно ли е вече да навлезем в крайморската страна?
	Не беше разумно да показва каквото и да е колебание. Ролята й предполагаше, че е добре запозната с плановете на Повелителя.
	Но ако не познаеше сега, това щеше да подкопае доверието в нея.
	— Яростта на Повелителя е уталожена — заяви тя. — Можете да вървите.
	Ако облаците отново се сгъстяха и светкавиците се замятаха между небето и земята, тя щеше да бяга оттук с всички сили.
	Противно на очакванията й не потеглиха веднага. Налагаше се да хванат пръсналите се животни, да съберат изпопадалото имущество и да приключат с церемониите по успокояване духовете на загиналите. Изминаха два часа, преди племето да се отправи към прохода. Анана бе очарована да се озове най-сетне в една страна, където дърветата не бродят и където гъстите гори и откритото море предоставят във всеки момент готови пътища за бягство.
	Хората поеха надолу по дългия полегат склон, извеждащ на пясъчния бряг. Вождът зави наляво и останалите го последваха. Според Нурго мястото, където трябваше да пристигнат, се намирало на около половин ден път. Укреплението от своя страна било съвсем наблизо във вътрешността на страната.
	— Ами другите племена, които минават през прохода? — поинтересува се тя.
	— О, те ще се появят скоро след нас. Лагерите им се намират още по-далеч от нашия надолу по брега. Имахме късмет, че не се сблъскахме с други племена, чакащи в прохода, още повече, че този път бурята продължи по-дълго от обикновено.
	— Нападате ли ги, когато минават покрай вашето укрепление?
	— Не, освен ако сме много повече от тях.
	Следващите й въпроси внесоха яснота в начина, по който този народ воюваше. По правило племената избягваха масовите сражения, ако това бе възможно. Войнствеността им намираше отдушник единствено по време на самостоятелни експедиции или най-много при групи от по трима до петима. Това обикновено ставаше по тъмно, а в групите влизаха основно младежи, неполучили бойното си кръщение. Много често групата се състоеше само от една жена и един мъж. Младежите трябваше да убият воин и да донесат главата му като доказателство. Същото се отнасяше и до девойките. Най-голямото признание обаче отиваше за ония, съумели да донесат не глава, а дете. Да отвлечеш дете и да го донесеш за осиновяване от племето се считаше за най-голям подвиг.
	Самият Нурго беше осиновено дете. Бил откраднат малко след прохождане. Разбира се, той не си спомняше абсолютно нищо за случилото се, макар понякога да имаше кошмари, в които груби ръце го откъсваха от майка без лице.
	Керванът стигна при място, което според Анана по нищо не се отличаваше от останалия терен. Но виковете на радост издаваха, че става дума за нещо по-специално. Трен ги поведе към вътрешността в посока на гористите хълмове и не след дълго се озоваха на хълм, по-висок от околните. Билото и склоновете му бяха осеяни с разпръснати окастрени стволове на дървета — останки от някогашното укрепително съоръжение.
	Следващите няколко дни минаха в лов, събиране на плодове, ядене, спане и възстановяване на дървеното заграждение. Анана наддаде на тегло и за първи път от много време насам се почувства отпочинала. И едновременно с това неспокойна.
	И Уртона не го сдържаше на едно място. Често го виждаше да разговаря шепнешком с МакКей. Нямаше никакви съмнения каква е темата на разговора им, а и самият МакКей й докладваше.
	— Чичо ти иска да избяга при първа възможност. Но няма да го направи без Рога.
	— Веднага ли планира да го вземе от мен или едва след като попаднем в двореца?
	— Той твърди, че ние двамата с него, имаме по-добри шансове да оцелеем, отколкото ако и ти дойдеш с нас. Твърди че ти си толкова коварна, че може да ни изиграеш, когато зърнем отново двореца. Мисля че още не е наясно как да постъпи. Скоро обаче ще вземе решение. С всяка изминала минута дворецът все повече се отдалечава.
	Настана тишина. МакКей изглеждаше като човек, който дъвче нещо и не знае дали да го глътне или да го изплюе. След минута изражението му се промени.
	— Трябва да ти кажа нещо. — Той направи малка пауза и после продължи: — Уртона е казал на двама ви с Кикаха, че онзи Улф или Джадауин и неговата жена… Хризеис?… били прехвърлени в този свят. Е, излъгал ви е. Успели са да му избягат. Така че са още на Земята!
	Анана не отговори веднага. Не можеше да разбере защо МакКей й съобщава това. Нищо не го налагаше. Дали не искаше по този начин да я убеди, че твърдо е минал на нейна страна? Или изпълняваше заповед на Уртона, който искаше да я накара да си мисли, че МакКей наистина го е предал?
	Както и да е, беше ли й казал истината?
	Въздъхна. Всички Повелители, включително и тя самата, бяха такива неизлечими параноици, че никога не можеха да различат реалността от фантазията. Недоверието им в мотивите на говорещия правеха това невъзможно.
	Тя сви рамене. Реши засега да се държи като че ли вярва на разказа му. Погледна зад дебелото дърво, до което бяха седнали, и възкликна:
	— Охо! Чичо идва насам. Май ни търси. Ако ни види заедно, ще събудим подозренията му. По-добре е да тръгваш.
	МакКей изпълзя в близките храсти. Когато Уртона я откри след малко, тя каза:
	— О, здравей, чичо. Не трябваше ли да помагаш днес на рибарите?
	— Казах им, че днес не ми се ходи на риба. И понеже съм един от избраниците на Повелителя, никой не ми възрази. Но не скриха, че им стана неприятно. Търсех теб и МакКей. Къде е той?
	Тя мръдна неопределено с рамене.
	— Както и да е, няма значение — и той клекна до нея. — Мисля че загубихме достатъчно време. Трябва да избягаме в мига, в който ни се открие възможност да го сторим.
	— Ти май говориш за всички ни — повдигна тя вежди. — И защо смяташ, че ще поискам да тръгна с вас?
	— Сигурен съм, че не желаеш да прекараш остатъка от живота си тук — раздразнено каза той.
	— Нямам намерение. Но първо искам да знам със сигурност жив ли е Кикаха или е мъртъв.
	— Толкова много ли означава този леблабий за теб?
	— Да. И изтрий отвращението от лицето си. Ако можеше да изпиташ към някое човешко същество чувство с такава сила, в което силно се съмнявам, тогава щеше да знаеш защо искам истината. А междувременно…
	— Не, няма да останеш тук — погледна я той с недоверие.
	— Не завинаги. Но ако той е жив, скоро ще се появи. Ще му дам достатъчно време, за да го стори. А ако не дойде, ще тръгна да търся костите му.
	Уртона захапа долната си устна.
	— Значи няма да дойдеш с нас?
	Тя не му отвърна. Но отговорът й беше ясен.
	В продължение на няколко минути никой не проговори. Тогава той се изправи.
	— Надявам се поне да не кажеш на вожда какво планираме да направим.
	— Едва ли ще ми достави някакво особено удоволствие — успокои го тя. — Има обаче нещо… как ще му обясня неочакваното ви заминаване? Как се връзва това с поведението на представител на Повелителя, изпратен със специалната мисия да постави на изпитание племето Уендоу. Как ще бъде възприето потайното измъкване на моя подчинен?
	Чичо й подъвка устни още малко. Правеше го вече десет хиляди години. Тя си спомняше този му навик още от детските си години.
	Накрая той се усмихна.
	— Ще им кажеш, че аз и МакКей сме заминали с тайна мисия, чиято цел не можеш да разкриеш, защото става дума за дела на Повелителя. Всъщност ще бъде чудесно, ако кажеш именно това. Така няма да се налага да се измъкваме, а ще можем да потеглим пред очите на всички и никой няма да посмее да ни спре.
	— Мога да го сторя. Но защо да го правя? Та нали ако по някакво чудо намерите двореца веднага, вие ще се върнете с него и ще ме унищожите. Или с някой от летателните ти апарати. Сигурна съм, че там има цели складове с оръжия.
	Той знаеше, че е безполезно да отрича. Така че само каза:
	— И каква е разликата? По един или друг начин аз ще се махна оттук. А ти не можеш да кажеш на вожда за намеренията ми, защото ще се наложи да ги обясниш. Безсилна си да промениш каквото и да е било.
	— Прави каквото пожелаеш — отговори му тя. — Но няма да вземеш това със себе си.
	И вдигна пред него Рога.
	Очите му се присвиха и той стисна устни. Тя разбра, че не е имал и намерение да тръгва без Рога. Имаше две възможни причини за това, едната от които беше сигурна. Другата само бе вероятна.
	Никой Повелител не би изпуснал шанс да сложи ръка върху ключа за всички „врати“ към всички вселени.
	Рога можеше също да се окаже и билет за пътуване от дадено място на тази планета до двореца. Напълно възможно бе да съществуват врати за тази цел, монтирани например в канари. Е, не във всички. Само в някои. Откакто си бе върнала Рога, вече го бе изпробвала върху четирите големи канари, покрай които бяха минали. С отрицателен резултат засега. Но тази възможност си оставаше открита.
	И ако наистина бе така, тогава той не би рискувал да я остави да продължава да опитва и един ден да се озове в двореца му без него.
	Може би щеше да сподели с МакКей кога възнамерява да я изненада докато спи, да я убие и да вземе Рога. Но щеше ли МакКей да я предупреди? Не можеше да разчита на това.
	— Добре — каза тя. — Ще тръгна с вас. Мисля че имам същия шанс да намеря Кикаха и на друго място. Омръзна ми да стоим тук.
	Думите й не му доставиха очакваното удоволствие. Очевидно той подозираше някаква клопка. От друга страна, дори намеренията й да бяха без никаква задна мисъл, той пак би я заподозрял в нещо. Точно както и тя самата се питаше дали той й казва цялата истина или само част от нея.
	С известно закъснение на лицето на Уртона се появи усмивка. В продължаващата с хилядолетия смъртоносна игра, която Повелителите играеха, се използваха някои хитрости, които не можеха да сработят и за които и двете страни знаеха, че са безполезни. Схватките донякъде имаха характера на ритуал.
	— Ще го направим тази нощ — каза Анана.
	Уртона се съгласи. Той тръгна да търси МакКей и го намери буквално веднага, понеже МакКей ги бе наблюдавал скрит и бе видял сигнала, който тя му подаде. Тримата обсъдиха подробностите, след което двамата мъже отидоха на брега, за да помагат на рибарите. Анана замина да бере плодове. Когато се върна, напълнила двете си кожени торби, тя се задържа малко, вместо веднага да замине пак. Успя да вземе три кожени меха за вода и ги скри под своя навес. Нямаше какво повече да направи до настъпването на нощта.
	Вечерта племето се отдаде на ядене и веселие. Шаманът изпя заклинанието си за продължаваща сполука. Певецът изпя песни, прославящи герои от миналото. Накрая хората се изпонатръшкаха под навесите с подути кореми и заспаха. Единствените вероятно будни бяха постовите: един, качил се в короната на дърво близо до брега, вторият — на издигната платформа в центъра на укреплението и още двама, блокиращи пътеката, по която се идваше към лагера им.
	Уртона, Анана и МакКей бяха хапнали икономично. После се хванаха на работа под навесите си, пълнейки торбите за провизии с пушена риба и месо от антилопа, плодове и ядки. Меховете щяха да напълнят когато стигнеха при водата.
	Когато остана да се чува само крясъка на далечни птици и епизодичното изръмжаване на лъв, тя изпълзя изпод нестабилната конструкция на своя навес. Не можа да види фигурата на пазача върху платформата. Надяваше се и той да е заспал. Той също здраво се бе натъпкал като останалите си съплеменници и независимо от намеренията му щеше да се бори със сънливостта.
	След малко се появиха Уртона и МакКей. Даде им сигнал и те се приближиха до нея. Анана се изправи и тръгна под червеникавата светлина на „нощта“. Когато се отдалечи достатъчно от платформата, тя отново погледна към нея. Постовият лежеше по гръб. Не можеше да се разбере дали спи или не, но се надяваше да спи. В задълженията му влизаше да стои прав и да оглежда заобикалящите ги гори, докато не бъде сменен.
	Двамата мъже тръгнаха към заграденото място, където се намираха лосовете. Избраха без много шум три животни и започнаха да ги оседлават. Анана отнесе при тях трите меха и торба с провизии. Пристегнаха багажа зад седлата.
	— Трябва да си взема секирата — прошепна Анана.
	Уртона направи гримаса, но кимна. Той и племенницата му вече бяха спорили по този въпрос. Според Уртона най-добре беше да забравят за секирата, но тя настояваше, че за тях е жизнено важно да си я върнат. И докато те отвеждаха животните към портала, тя се прокрадна към навеса на вожда, който бе малко по-голям от останалите. Разбута храстите около него и пропълзя вътре. Беше тъмно като в каменовъглена мина. Мощното хъркане на Трен, жена му и сина му неуспешно се опитваше да компенсира отсъствието на светлина. Лазейки на четири крака, Анана първо се натъкна на жената. След това докосна крака му. Дръпна ръка и опипа тревата край невидимото тяло. Почти веднага пръстите й докоснаха студената стомана на секирата.
	Секунда по-късно тя вече беше навън със секирата в ръка. Беше устояла на моментното изкушение да убие Трен и да отмъсти за изнасилването си. Но от една страна се страхуваше, че може да вдигне шум, а от друга… вече му бе простила. И все пак макар и за миг само, беше я обхванало желанието да убива и да излекува душевната си рана като ликвидира извършителя. За щастие разумът бе надделял.
	Порталът представляваше дървена преграда, изработена от вертикални пръти, към които с кожени ремъци бяха пристегнати хоризонтални и наклонени стебла. Вместо на панти, тя се държеше за останалата стена на кожени връзки. Няколко широки ремъци служеха за ключалка. Развързаха ги, повдигнаха тежката врата и заедно я преместиха навътре.
	До момента никой не се бе развикал. Но пазачът можеше да се събуди всеки миг. Както и можеше да продължи да спи все така непробудно. Постовете се сменяха през интервал, приблизително около два часа. Естествено племето дори не знаеше думата „час“, но тези хора имаха някаква груба представа за изтеклото време. Когато постовият решеше, че е стоял достатъчно дълго, той щеше да слезе от платформата и да събуди определения да го смени.
	Изкараха животните извън укреплението, наместиха вратата обратно и пак я завързаха. После яхнаха лосовете си и бавно потеглиха надолу по склона. От време на време лосовете изпръхтяваха, явно несвикнали да ги яздят в този определен за почивка час. Когато се приближиха на около триста крачки до мястото, където знаеха, че трябва да бъде първият от двамата външни постови, те спряха. Анана слезе и се шмугна в шубраците. Не след дълго видя пред себе си бледа фигура, облегната на дънера на дърво. От нея се разнасяше оглушително хъркане.
	Беше много лесно да се приближи до мъжа и да стовари плоската част на секирата си върху главата му. Той падна, но хъркането му продължаваше. Тя изтича обратно и каза на двамата, че е безопасно да продължат пътя си. Уртона искаше да пререже гърлото на пазача, но Анана се възпротиви, с аргумента, че той ще остане в безсъзнание още дълго.
	Вторият часови се разхождаше напред-назад, за да не заспи. Спускаше се по склона на двайсетина крачки, после се изкачваше обратно по двайсетградусовия наклон. Мърмореше под нос някаква песен за героичните дела на Ширкун.
	Позицията му правеше доста трудно да бъде заобиколен, без да ги чуе. Налагаше се да бъде премахнат от пътя им.
	Анана го изчака за се обърне обратно за поредните двайсет крачки, изтича зад него и го удари с плоската страна на секирата си. После се върна и каза на мъжете, че за момента пътят им е чист.
	Когато най-сетне видяха пред себе си белия пясък на морския бряг и тъмнината на морето в далечината, те спряха. Последният постови трябваше да се намира върху гигантското дърво, израсло непосредствено на брега.
	— Безполезно е да се опитваме да се промъкнем до него. От друга страна, той може да вика, колкото му се иска. Няма кой да предаде съобщението му до селището.
	И тримата смело излязоха на пясъка. Въпреки очакванията им никой не се развика. Пазачът или бе заспал или не ги бе разпознал и смяташе, че някои от съплеменниците му са дошли тук с основателна причина. А може би много добре ги бе видял кои са, но не смееше да разпитва пратениците на Повелителя.
	Когато се скриха от погледа му, те спряха. Напълниха меховете за вода и отново потеглиха. Ходът на животните им бе прекалено ленив, за да се нарече това бягство. Яздеха равномерно и мълчаливо, всеки зает със собствените си мисли.
	Като че ли не ги застрашаваше никаква опасност от страна на племето на Трен. Дори някой от извадените от строя часови вече да се бе свестил и да бе вдигнал тревога, преднината, с която разполагаха, обезсмисляше опитите да бъдат заловени. За Анана единствената непосредствена заплаха бяха Уртона и МакКей. Чичо й щеше се се опита да я убие сега и да вземе Рога в ръцете си. И все пак докато не откриеха двореца, нейното присъствие можеше да им бъде само от полза. Уртона имаше нужда от нея, за да оцелее.
	На небето се появиха първите бледи ивици, предвещаващи настъпването на „зората“. Светлината се засилваше, а те продължаваха напред все по-уверено. Спираха единствено за да се облекчат, да пият вода от морето или да дадат на животните възможност да утолят собствената си жажда. Когато се здрачи навлязоха в горичката. Намериха малка полянка, заградена от гъста стена от дървета и преспаха необезпокоявани. На няколко пъти ги събужда воят на кучета и ръмженето на едрите котки. Но никакви хищници не се появиха наблизо. На „сутринта“ продължиха пътуването си. По „обед“ вече се бяха върнали при мястото, където трябваше да се изкачат обратно към прохода.
	Анана дръпна юздите на своя лос. Увери се че е на безопасно разстояние от тях, преди да заговори. Лявата й ръка беше отпусната до дръжката на скрития нож — тя можеше да си служи еднакво умело и с двете ръце, — а ако се наложеше, можеше да пусне юздите и да извади бойната си секира. Мъжете носеха копия с кремъчни наконечници и бяха допълнително въоръжени с тежки бумеранги.
	— Смятам да се изкача при прохода и да огледам долината отвисоко — заяви тя. — За Кикаха, разбира се.
	Уртона отвори уста с намерение да протестира. Неочаквано се усмихна и каза:
	— Съмнявам се, че ще можеш. Я виж — той посочи нагоре по склона.
	Тя не погледна веднага. Съмняваше се, че това е номер, целящ да я накара да отвлече вниманието си за миг, колкото да му даде шанс да я атакува.
	Лицето на МакКей обаче издаваше, че чичо й сочи нещо, което си струва да се погледне. Въпреки че не бе изключено двамата да се бяха наговорили предварително какво да правят в подобна ситуация, ако им се открие случай.
	Тя бързо обърна животното, като едновременно се дръпна няколко крачки встрани. После извърна глава.
	От върна на склона до брега на морето се простираше широка пътека, покрита с ръждивочервена трева. Тя не беше дело на човешки ръце, а на природата или най-точно на Уртона. От прохода излизаха дребни фигурки. Мъже на лосове. А зад тях жени, деца и още животни.
	Друго племе пристигаше в крайморската страна.

>	Шестнайсета глава

	— Да бягаме! — извика МакКей.
	— Направете го щом искате — спокойно каза Анана. — Аз обаче ще се убедя дали Кикаха не е с тях. Може би е техен пленник.
	Уртона прехапа устни. Погледна към чернокожия, после племенницата си. Явно реши, че моментът не е удобен, за да се опита да я убие.
	— Добре тогава — съгласи се той. — Как смяташ да постъпиш? Просто ще стигнеш до тях и ще поискаш да провериш багажа им?
	— Не бъди саркастичен, чичо? — сряза го Анана. — Ще се скрием в гората и ще наблюдаваме оттам.
	И тя смушка своя грег към дърветата. Другите я последваха, но тя се стараеше да не се приближават в опасна близост зад гърба й. Стигна до хълм, от върха на който се разкриваше достатъчно добра гледка над дърветата, и спря. Уртона насочи лоса си към нея, но тя му заповяда:
	— Стой на разстояние, чичо!
	Той се усмихна, но спря под нея. Тримата останаха върху животните известно време, но накрая се измориха да чакат и слязоха от тях.
	— Ще мине поне час, преди да стигнат при нас — отбеляза Уртона. — Но какво ще стане, ако на диваците изведнъж им скимне да завият надясно? Ще бъдем заклещени между Уендоу и това племе. Без изход.
	— Ако не е сред тях — уточни тя, — ще се изкача до прохода след като те минат и ще тръгна да го търся. Не ме интересува какво ще правите вие двамата. Ако искате, продължете накъдето решите.
	МакКей се захили. Уртона изсумтя. И за тримата бе напълно ясно, че докато Рога е в нея, те ще останат заедно.
	Гревигите започнаха да се хранят. Те късаха храсти и ниски клонки, който после стъпкваха почти до каша. Празните им търбуси се обаждаха в предвкусване на пробиващата си път към тях храна. Над хора и животни се събраха мухи и накацаха върху им. Едрите зеленикави насекоми не бяха така многобройни както из равнините, но бяха достатъчно досадни. Хората, които още не бяха възприели индиферентността на местните жители, ожесточено размахваха ръце и извиваха тела.
	Неочаквано се появи временно спасение. Една дузина малки птички, сини с бял нагръдник, въоръжени с плоски почти патешки човки, се спуснаха откъм небето. Те се завъртяха като вихрушка между хора и лосове, нахвърлиха се върху мухите, налапвайки ги лакомо, като ловко избягваха в последния момент сблъсъка помежду си във въздуха. Стрелваха се толкова близко до лицата им, че едва не ги докосваха с криле. Само след две минути оцелелите мухи се понесоха към по-малко опасни места.
	— Колко съм доволен, че създадох тези птички — обади се Уртона. — Но ако ми беше минало през ума, че мога да се озова в тази ситуация, изобщо нямаше да правя и мухите.
	— Повелителя на мухите* — саркастично се обади Анана. — Велзевул е името ти.
	[* „Повелителя на мухите“ — най-известният роман на английски писател Уйлям Голдинг (р.1911), нобелов лауреат по литература за 1983 г. — Бел.пр.]
	— Какво? — попита Уртона. После се усмихна: — А-а, спомних си.
	На Анана й се искаше да се качи на едно от дърветата, за да вижда по-добре. Но трябваше да се съобразява с опасността чичо й да отмъкне нейния грег и да я зареже без средство за придвижване. Дори и да не направеше това, тя пак щеше да се окаже в неизгодно положение при слизането си от дървото.
	След непоносимо дълго чакане, още по-тежко поради малката, но все пак съществуваща възможност да види Кикаха, авангардът на групата се появи пред погледа им. Малко след това край тях се изнизаха дребнички на ръст мъже, облечени в украсени с пера одежди. Имаха същите оръжия и горе-долу същите дрехи като племето Уендоу. На шиите им висяха нанизи от кокалчета на човешки пръсти. Най-едрият от тях носеше прът, на който бе побит лъвски череп. Понеже бе единственият с подобно „знаме“ и яздеше начело, налагаше се извода, че това бе вождът.
	Лицата на хората се различаваха от тези на Уендоу, а кожата им беше още по-тъмна. Чертите им бяха по-едри, носовете малко по-големи и по-орлови, очите леко издължени. Изглеждаха като онова, което вероятно бяха — америндианци. Вождът спокойно можеше да мине за Седящия Бик, ако яздеше кон и бе облечен малко по-различно.
	Челната група ги подмина. Сега край тях минаваха жените и децата, повечето от които вървяха пеша. Жените бяха събрали блестящите си гарвановочерни коси в кок на главата и бяха облечени единствено в дълги до глезените кожени поли. Много от тях носеха огърлици от мидени черупки. Няколко бяха пристегнали на гърба си индианчета.
	Изведнъж Анана леко извика. В полезрението им се появи мъж на грег. Беше висок, много по-белокож от останалите и имаше огненочервена коса.
	— Това не е Кикаха! — възкликна Уртона. — Това е Червения Орк!
	На Анана едва не й прилоша от разочарование.
	Чичо й се обърна с усмивка към нея. В този миг Анана реши, че ще го убие при първа възможност. Всеки, който получаваше такова наслаждение от чуждото страдание, не заслужаваше да живее.
	Минутка по-късно вече си казваше, че реакцията й е била абсолютно емоционална. За да оцелеят тя се нуждаеше от него точно в същата степен, в която и той се нуждаеше от нея. Но в мига, в който той престанеше да й бъде необходим, тогава…
	— Я виж — въздъхна престорено Уртона. — Моят брат и твой чичо здравата го е загазил, скъпа моя. И изглежда доста угрижен. Как мислиш, какви са намеренията на тези хора спрямо него, а? Изтезания? Започвам да си мисля, че има смисъл да останем наблизо и да наблюдаваме.
	— Не е вързан — обърна им внимание МакКей. — Може да са го осиновили като нас.
	— Възможно е — сви рамене Уртона. — Какъвто и да е случаят, на него му предстои да страда. Защото ако зависи от мен, той ще прекара остатъка от живота си в компанията на тези нещастници. Е, болката от това няма да е толкова силна, но ще е много по-продължителна.
	— Какво ще правим сега, след като видяхме, че Кикаха не е сред тях? — поинтересува се МакКей.
	— Още не сме видели всичките — напомни му Анана. — Може би…
	— Малко вероятно е точно това племе да е заловило и двамата — нетърпеливо я прекъсна Уртона. — Мисля, че трябва да тръгваме. Ако пресечем горичката под ъгъл, ще излезем на брега много пред тях.
	— Аз ще чакам.
	Уртона се повъртя и после се изплю на земята.
	— От твоята отвратителна страст към този леблабий направо ми се повдига.
	Тя не му отговори. А когато и ариергардът мина покрай тях, въздъхна.
	— Е, готова ли си сега да тръгваме? — ухилен я попита Уртона.
	Тя кимна, но каза:
	— Възможно е Орк да е виждал Кикаха.
	— Какво? Само не ми казвай, че мислиш да…! Да не си се побъркала?
	— Тръгвам след това племе и когато ми се отдаде такава възможност, ще помогна на Орк да избяга.
	— Просто защото той може да знае нещо за твоя любовник леблабий?
	— Да.
	Червеното лице на Уртона се изкриви от ярост. Тя разбираше, че не става дума само за безпомощност. Грозната гримаса се дължеше още на неразбиране, отвращение и страх. Той наистина не можеше да разбере как е възможно тя да е толкова влюбена, при това в простосмъртно създание, наследник на същества, изработени в биолабораторриите им. Фактът, че неговата племенница, Повелителката Анана, е толкова замаяна от някой си Кикаха, го изпълваше с омерзение към нея. А страхът му изобщо не се дължеше на отказа й да върви с тях, нито на опасността, на която той би могъл да се изложи, ако я нападне открито. Това бе страх — или поне на нея така й се струваше, — че някой ден той самият може да падне до толкова ниска степен на перверзия, че да се влюби в леблабий. Страх го беше от самия себе си.
	А може би тя задълбочаваше прекалено много анализите си.
	Но каквото и да бе обладалото го чувство, емоцията го бе накарала да забрави за всякаква рационалност. Озъбен, почервенял толкова, колкото кожата може да почервенее, без да кърви, с тигров блясък в очите и гърлено ръмжене в гърлото, той скочи върху нея. Побелелите от напрежение пръсти на двете му ръце стискаха до счупване копието.
	Когато скочи, той се бе намирал на десет крачки от нея. Но преди да бе прекосил и пет от тях, беше паднал по гръб, ръцете му бяха изпуснали копието, а главата и гърбът му с глух звук се бяха ударили в земята, скрита под дебелия слой трева. Острието на бойната й секира бе потънало в гърдите му.
	Преди още да бе затихнало изсвистяването на секирата й във въздуха, тя вече бе извадила ножа.
	МакКей бе останал като замръзнал. Не беше ясно дали щеше да помогне на чичо й или на нея.
	Сега стоеше шокиран. Не от онова, което се бе случило на чичо й, а от скоростта, с която се бе случило.
	Нямаше значение на кой бе лоялен до момента, ясно бе че от този миг нататък той ще й помага и наистина ще зависи от нея. Не би могъл да открие двореца без нея, а още по-малко би могъл да проникне в него. А дори и да се случеше някакво чудо и той се озовеше вътре, нямаше да има и най-малка представа какво да предприеме.
	Личеше обаче че не тези мисли го вълнуват в момента. Той се питаше дали тя смята да убие и него.
	— Сега сме заедно — успокои го тя. — До самия край.
	Той се отпусна, но изтече близо минута, преди черната му кожа да се освободи от сивкавия си цвят.
	Тя пристъпи няколко крачки напред и издърпа секирата си от гръдния кош на Уртона. Не беше проникнала много навътре. От раната течеше кръв. Устата му бе отворена, погледът му беше фиксиран в някаква невидима точка, кожата му бе сива. Но продължаваше да диша.
	— Краят на едно дълго и неприятно роднинство — отбеляза тя и избърса острието в тревата. — И въпреки това…
	— Какво? — прошепна МакКей.
	— Обичах го като бях малка. Наистина тогава той още не беше онова, в което се превърна впоследствие. Е, и аз бях друга. Но този прекомерно дълъг живот… самотата… скуката… жаждата за власт върху неща, за които земните жители даже нямат представа…
	Гласът й заглъхна, сякаш загубил се в дълбините на далечното минало.
	МакКей не опита да се приближи до нея.
	— Какво ще правиш сега? — попита той и посочи неподвижното тяло.
	Анана свали поглед. Мухите вече кръжаха над него, проявявайки откровен интерес към раната. Не след дълго щяха да се появят и хищниците, привлечени от миризмата на кръв. Щяха да го разкъсат, може би още докато бе жив.
	Не можеше да попречи на спомените да я върнат към онези вечери на родната й планета, когато той я подхвърляше във въздуха, целуваше, носеше й подаръци. Или деня, когато дойде да ги посети за последен път. Беше направил първия си свят и се готвеше да замине за него. И ето го сега пред нея… Повелителя на няколко вселени, проснат по гръб. Кръвта му щеше да бъде изсмукана от насекомите, а плътта му разкъсана от клюнове и нокти.
	— Ще му спестиш ли мъченията? — отново се обади МакКей.
	— Още не е мъртъв, което означава, че има някаква надежда — каза тя. — Не, няма да му прережа гърлото. Ще му оставя както оръжията, така и неговия грег. Може и да се оправи, макар да се съмнявам. Кой знае, след време сигурно ще съжалявам, че не съм го направила докрай, но сега не мога…
	— Не го обичах, но той ще страда. Някак не ми се струва правилно.
	— Колко души си убил хладнокръвно за пари? — попита го тя. — И колко други си измъчвал, пак само за пари?
	— Това няма значение — поклати глава той. — Правил съм тези неща с определена цел. А в това тук няма никакъв смисъл.
	— Не знам дали си се запитвал, но обикновено ние хората се ръководим от емоционалния, а не интелектуалния смисъл. Да вървим.
	Тя мина непосредствено до МакКей, давайки му възможност да се опита да я атакува, ако желае. Нещо й казваше, че той няма да го направи и наистина, той отстъпи, сякаш опасявайки се, че може да я докосне.
	Двамата се качиха на лосовете и тръгнаха под ъгъл спрямо брега. Анана не се обърна да погледне зад гърба си.
	Когато излязоха от горичката единствените живи създания по пясъка бяха птиците. Имаше и изхвърлена на брега умряла риба (единствената истинска риба тук можеше да се намери само в моретата). По-надалеч се виждаха някакви земноводни и лисици. Гревигите вече дишаха тежко. Дългото пътуване в съчетание с недостатъчния сън ги беше изморило.
	Анана остави животните да се напият от морето.
	— Връщаме се обратно в гората — нареди тя. — Ще се държим близо до пътя, за да видим в коя посока ще поемат. Но накъдето и да тръгнат, ще ги следваме на безопасно разстояние.
	Не след дълго се появи и племето. Хората с радостни викове се втурнаха към морето, хвърлиха се сред вълните и започнаха радостно да се плискат един друг. Малко по-късно вече ловяха риба с копия, а после започнаха голям пир.
	Когато се спусна нощта, те се изтеглиха в гората, недалече от двамата скрити наблюдатели. За всеки случай Анана и МакКей се отдалечиха. Когато стана ясно, че диваците наистина ще си лягат, те навлязоха още по-навътре в горичката. Анана прецени, че племето ще спи непробудно поне до „заранта“. Малко вероятно бе да изберат това място за постоянен лагер. Тук непрекъснато щяха да бъдат на пътя на другите идващи насам племена.
	Макар да не мислеше, че МакКей може да опита да й стори нещо, тя се скри още по-навътре, избирайки място, където да не я вижда. Ако пожелаеше, той можеше да я намери. Но за да стигнеше до нея, трябваше да се изкатери по едно дърво. Направи си легло от клонки и листа, които подреди напреко върху два откършени клона.
	Както повечето „нощи“ тук и тази не й даде възможност да спи непробудно. Крясъци на птици и на зверове я стряскаха периодично, а на два пъти се събуди от сънищата си.
	Първият беше кошмар с главен герой чичо й. Той стоеше надвесен над нея с дълга рана в гърдите, от която капеше кръв, и се готвеше да забие нокти в нея. Събуди се стенеща от ужас.
	Вторият беше за Кикаха. Тя бе пребродила този унил свят надлъж и нашир, когато най-сетне се бе натъкнала на мъртвобледото му тяло, лежащо в плитка локва. Беше се разплакала, но в мига, в който го бе докоснала, той се бе изправил в седнало положение, беше се захили глупаво и бе извикал „Първоаприлска шега!“. След това двамата се бяха прегърнали, а после се бяха метнали на един кон, който се понесе на подскоци, подобно на гигантско кенгуру. Когато се събуди, Анана усети, че хълбоците й имитират движението нагоре-надолу. Цялото й същество бе изпълнено с радост.
	После поплака, защото сънят не беше истина.
	Когато слезе от дървото, МакКей още спеше. Спънатите за през нощта лосове поскубваха клонки недалече от тях. Тя се наведе и го докосна по рамото, а той излезе от съня си като пъстърва, скачаща над водата за муха.
	— Никога повече не го прави! — предупреди я той, озъбвайки се.
	— Добре. Ще закусим и ще видим какво прави племето. Чу ли дали вече са станали?
	— Не — отговори и той все още сърдито.
	Но когато стигнаха до края на гората, от новодошлите имаше само кости от риба, човешки и животински изпражнения. Едва когато излязоха на белия пясък, видяха края на кервана в далечината.
	Изчакаха америндианците да се скрият от погледа им и ги последваха. Малко по-късно стигнаха до нов канал, тръгващ от морето. Той трябва да беше първият, на който се бяха натъкнали — онзи, чието течение бе отнесло и Кикаха. Каналът се простираше право напред, врязвайки се във все по-високите брегове на склона, извеждащ към прохода между двете планини.
	Те смушкаха животните във водите на канала и го преплуваха на гърба им. Когато стигнаха до отсрещния бряг, трябваше да слязат, да се изкатерят първи и да изтеглят за юздите тежките лосове. Племето още не се виждаше.
	Анана погледна нагоре по склона.
	— Ще се изкача до прохода и ще погледна оттам. Може да е още в равнината.
	— Ако ги е следвал, вече би трябвало и той да е тук — отбеляза основателно МакКей. — А може би и той вече е тръгнал в някаква посока.
	— Знам, но въпреки това ще се кача.
	Тя сръга лоса нагоре. На два пъти поглежда зад гърба си. Първия път видя че МакКей продължава да стои на неподвижния си лос. Втория път видя, че той бавно слиза надолу.
	Когато стигна началото на прохода, тя дръпна юздите за да спре. Равнината се бе променила драстично. Макар каналът все така да бе заобиколен от равна земя, простираща се на по стотина стъпки от двете му страни, теренът по-нататък бе пропаднал. Каналът сега минаваше по някакъв хребет, издигащ се над дълбоки и широки оврази, които се простираха на около една миля. В далечния им край се издигаха планини с най-различни размери и форми, които изглеждаха като изваяни по границата с овразите. Но още докато наблюдаваше фантастичната картина, един от върховете започна да се пречупва. Огромни късове започнаха да се плъзгат и търкалят по стръмния наклон, за да стигнат до дъното, запълвайки малка част от овразите.
	Покрай канала се виждаха твърде малко животни, които се разбягаха още с откъсването на първите късове от върха.
	От другата страна на планините започваше стръмен склон, прерязан по средата от канала. Там, на брега се виждаше купчина кости, едри и дребни, която се бе пръснала надолу към равнината.
	Нямаше и следа от живо човешко същество.
	— Кикаха? — прошепна тя.
	Беше й трудно да повярва, че той може да е мъртъв.
	Обърна се и махна с ръка на МакКей да я изчака. Той се подчини, а тя насочи лоса си към него. И тогава усети, че почвата под нея се тресе. Нейният грег спря като вкаменен, въпреки командите й да продължи, и остана така треперещ. Слезе от него и се опита да го отведе за юздите, но той бе забил крака дълбоко и извивайки цялото си тяло назад, отказа да й се подчини. Отново го яхна и зачака.
	Наклонът бавно се променяше, потъвайки със скорост около една стъпка в минута. Каналът се затваряше, стените му се движеха една срещу друга, а и дъното му изглежда се издигаше, защото водата вече се плискаше по бреговете му.
	От почвата се лъхаше топлина.
	МакКей беше в същото положение. Лосът му упорито отказваше да се подчини, въпреки безжалостния бой с дръжката на копието.
	Тя се обърна в седлото, за да види какво става зад нея. Хребетът се превръщаше в планински превал, все още малък и недобре оформен, но ставаше ясно, че ако процесът не спре скоро, превалът щеше да стане гигантски. Животните по склоновете се носеха панически надолу, насочвайки се към оформящите се долчинки.
	Двете планини, между които минаваше прохода, обаче оставаха все така непоклатими.
	Анана въздъхна. Нищо друго не й оставаше освен да седи и да изчака края на метаморфозата, освен ако не искаше да слезе от лоса. Генетичната памет на грега му подсказваше как е правилно да постъпи.
	Усещането бе като че ли се намира върху бавно движещ се елеватор, температурата върху който се покачва, докато елеваторът се спуска. В действителност усещането по-скоро бе като че ли планините откъм нейната страна се издигат, а земята под нея се спуска.
	Цялата промяна продължи към един час. Каналът изчезна, превалът спря да набъбва, спусна се надолу, долчинките се изравниха и пред нея се ширна равнина, опираща в склоновете на планините, преграждащи пътя към крайморската страна. Животните, трескаво разбягали се по време на промяната, сега кротко пощипваха трева. Хищниците пак бяха наизлезли в търсене на плячка. Животът си течеше както преди.
	Анана цъкна с език на лоса и той се отправи в тръс към морето. МакКей я изчака да стигне при него. Не я попита беше ли зърнала Кикаха. Знаеше че ако го бе видяла, щеше да му каже. Затова само поклати глава и отбеляза:
	— Побъркана страна, нали?
	— На всичко отгоре загубихме поне един час — каза тя. — Но не виждам никакви причини да пришпорваме гревигите. И без това още не са се възстановили. Мисля че ще намерим индианците малко след като се стъмни. Нали ще спрат за нощта.
	— Да, някъде в горите — напомни й той. — Можем да ги подминем, без да забележим, а на сутринта, те ще са зад нас.
	Около три часа след като светлите ивици по небето започнаха да потъмняват, грегът на Анана спря и от гърлото му се разнесе гъргорещ звук. Тя леко го подкара с окуражителни думи, докато накрая различи в полумрака неопределените очертания на някаква фигура. Двамата с МакКей се отдалечиха на стотина крачки и се посъветваха как да действат. МакКей не възрази когато тя реши, че сама ще извади постовете от строя, докато той наблюдава отстрани.
	— Надявам се да не издаде звук, докато се справяш с него — обади се той. — Какво ще правим, ако се развика?
	— Ще изчакаме да видим дали някой ще го чуе. Ако това се случи, тръгни на пълна скорост към мен, доведи ми грега и ще се върнем по пътя, по който дойдохме. Освен ако се окаже, че повечето индианци са в гората. Но аз не мисля, че ще стане някаква грешка.
	— Е, ти си шефът — примирително каза МакКей. — Успех.
	Тя навлезе в гората, придвижвайки се бързо, когато нямаше препятствия и предпазливо, когато се налагаше да си проправи път през гъстите шубраци. Накрая се озова точно срещу пазача и видя, че това е нисък и як мъж. Слабата светлина не й позволи да различи чертите му, но добре го чуваше да си мърмори под нос. Той носеше копие с каменен наконечник, а бойният му бумеранг бе запъхнат в колана, пристегнат на кръста му. Човекът крачеше напред-назад, извървявайки по около двайсет крачки в двете посоки.
	Анана се огледа за други пазачи на брега. Не видя такива, но беше сигурна, че има още и те стоят в самия край на гората. Като нищо можеше да има някой, който точно в този момент гледаше насам.
	Изчака докато мъжът я подмина в посока на МакКей. Изправи се в храстите и се приближи зад него. Мекият пясък почти не издаде звук. Плоската страна на секирата й се стовари върху тила му. Той падна по лице изсумтявайки. След като изчака няколко минути, за да се убеди, че никой не е чул удара на секирата в черепа му, тя го обърна по гръб. Наложи се да се наведе близко до него, за да различи чертите му. И тогава тихо изруга.
	Пред нея лежеше Обран, воин на племето Уендоу.
	Виждаше се, че няма скоро да дойде в съзнание. Тя се забърза към МакКей, който чакаше в седлото на своя лос и държеше юздите на нейния.
	— Боже как ме уплаши! — възкликна той. — Изобщо не те очаквах толкова бързо. Мислех че е някой от онези индианци.
	— Лоши новини. Това са хора на Трен. Изглежда все пак са решили да ни преследват.
	— Но как, по дяволите, са минали покрай нас, без да ги видим? И покрай индианците?
	— Не знам. Може би са се разминали с индианците снощи, без да бъдат забелязани, а после са решили да тръгнат след тях с надеждата да се докопат до някой трофей. Не, не… ако бяха постъпили така, сега нямаше да спят тук. Щяха да дебнат около бивака на индианците… Наистина не знам. Може да са свикали великия си съвет, след като им избягахме и да им е трябвал цял ден, докато съберат куража да ни преследват. Изглежда сме си разменили местата, докато бяхме горе при прохода. Проблемът е, че сега са тук и ние трябва да минем през тях. Най-добре заведи гревигите при пазача и се постарай той да не се събуди. А аз ще се погрижа за останалите часови.
	Работата им отне около петнайсетина минути. Тя се върна и яхна своето животно, после двамата бавно потеглиха по белия пясък, придобил червеникав оттенък в сумрака, минавайки покрай още един проснал се мъж. Когато решиха, че хората на племето Уендоу вече не могат да ги чуят, продължиха известно време в галоп. След десет минути пак преминаха в тръс.
	Отново им се наложи да откриват часовите, преди те да са ги видели. Анана пак слезе от своя грег и извади от строя тримата индианци, разположени на широки интервали покрай края на гората.
	След като се върна, МакКей само поклати глава и промърмори:
	— Боже, каква жена!
	Когато развоят на събитията ги събра заедно, той бе изпълнен с презрение към нея. Не ставаше дума за специално отношение, той просто гледаше така на всички жени. Анана намираше това за странно, тъй като той произхождаше от раса, подложена на репресии и страдаща от чужди предразсъдъци. Тя смяташе, че собственият му житейски опит трябва да го предпазва от предубедено отношение към другите, особено към жените, в което число влизаха чернокожите жени. Но за него всички жени, независимо от цвета на кожата им, бяха по-долни същества, годни само да бъдат експлоатирани.
	Анана бе разтърсила устоите на предразсъдъците му, макар че той бе намерил оправдание за себе си в това, че тя не е земна жена.
	Тя не реагира на фразата. Откараха гревигите до последния от часовите и ги завързаха за два големи храста, с които можеха да се нахранят. После двамата с МакКей изпълзяха по корем в гората и не след дълго се натъкнаха на първите спящи — жена с дете. Беше истинско щастие, че тези хора не притежаваха кучета, които да ги предупредят. Анана подозираше, че подобно на всички америндианци и те са имали кучета, но съдейки по стройните им фигури хората се бяха принудили да ги изядат по време на пътуването към крайморската страна.
	Те минаха покрай една дузина спящи, спирайки да разгледат всеки от тях. Неочаквано една жена се изправи седнала и двамата застинаха само на няколко стъпки зад гърба й. Жената примляска с устни, легна обратно и заспа моментално. Почти веднага след това намериха Червения Орк. Той лежеше легнал странично в кръг от петима непробудно спящи мъже. Ръцете му бяха вързани на гърба, а глезените му бяха пристегнати с друга връв.
	Анана сложи ръка през устата му, а МакКей го затисна с тежкото си тяло. Червения Орк започна да се бори и едва не успя да ги затисне под себе си, докато Анана не прошепна в ухото му на родния им език „Тихо!“.
	Той застина, макар и все още треперещ, и Анана обясни:
	— Дойдохме да те вземем с нас.
	Свали ръката си. Чернокожият се изправи. Тя преряза ремъците от сурова кожа, Орк също се изправи, огледа се, пристъпи към един от спящите и взе копието му, лежащо до него. После тримата напуснаха лагера и не след дълго се натъкнала на един грег. Намериха седло и му сложиха юздите. Орк носеше седлото, докато Анана отвеждаше животното. Едва когато стигнаха до двата завързани за храстите гревиги, Анана разказа какво се бе случило.
	Тук на плажа беше малко по-светло. Стоейки близо до чичо си, Анана можеше да забележи, че лицето и тялото му са жестоко насинени.
	— Пребиха ме, след като ме заловиха — поясни й той. — Жените също. Това продължи целия първи ден. Оттогава насам само ме сритват, когато не съм толкова бърз, колкото им се иска. Бих искал да се върна и да прережа някое друго гърло.
	— Можеш да го направиш, щом ти се иска — каза тя. — Но след като ми отговориш на един въпрос. Виждал ли си Кикаха или чувал ли си нещо за него?
	— Не. Не съм го виждал, а ако тези диваци са споменали за него, не бих могъл да ги разбера. Не съм отдавна с тях и научих само около дузина думи.
	— Така е защото не си се опитал — сряза го тя. Беше разочарована, макар всъщност да не бе очаквала кой знае какво.
	Червения Орк се отправи до все още непомръдващия часови, коленичи до него, обхвана го през шията и не отпусна ръцете си, докато не го удуши.
	После се изправи, дишайки тежко.
	— Ето така. Това ще им даде да се разберат!
	Анана не показа отвращението си. Изчака Орк да седне в седлото, после пое напред и след десетина минути бавен ход, смушка с колене своя грег в галоп. Двамата мъже последваха примера й.
	Орк яздеше непосредствено след нея.
	— И затова ли спаси обичния си чичо? Само за да го попиташ знае ли нещо за любовника ти леблабий?
	— Това, естествено, е единствената причина — отсече тя.
	— Е, в такъв случай предполагам, че съм ти в дълг, особено след като не ме уби, след като получи каквото ти трябваше от мен. Освен това, специални благодарности, макар едва ли да си го направила заради мен, за това че си се погрижила за Уртона. Само дето трябваше да се убедиш, че е мъртъв. Защото той е много жилав.
	Анана изтегли секирата от колана си и го удари през лицето с плоската й страна. Той падна от грега и тежко тупна в пясъка.
	— Какво, по…? — започна МакКей.
	— Нямам му никакво доверие — каза тя. — Исках само да го изтегля по-далече от индианците.
	Орк простена и с мъка се изправи. Можеше обаче само да седи и то подпрял се на една ръка. С другата опипваше ударената страна на лицето си.
	— Вземи неговия грег със себе си — нареди тя на МакКей и сама потегли в галоп. След пет минути отново мина в тръс. Не след дълго я настигна чернокожият, водейки грега на Орк.
	— И как стана така, че и него не го довърши?
	— Едно време щях да го направя. Предполагам че Кикаха ме е направил малко по-човечна, искам да кажа по-близка до онова, което хората трябва да бъдат.
	— Не би искал да съм наблизо, когато решиш да се държиш гадно — призна той и за известно време след това никой повече не продума.
	Анана се бе отказала да търси Кикаха. Беше безсмислено да снове насам-натам като „муха без глава“, както без съмнение би се изразил той. Трябваше да се върне при морето, надявайки се дворецът отново да се появи там. Ако успееше да проникне в него, щеше да вземе една от летящите машини, наричани от племето Уендоу шелбет, и да тръгне да търси Кикаха от въздуха. Шансовете й да попадне на движещия се дворец обаче изглеждаха малки.
	Това нямаше значение. Какво друго й оставаше освен да го търси?
	Стигнаха до наводнена местност, която трябваше да прекосят с гревигите. После се насочиха през плажната ивица към гората, където тя отсече клон и заличи с листата му следите, които бяха оставили в пясъка. Нощта прекараха на върха на хълм, дълбоко във вътрешността на гората.
	На сутринта гревигите станаха лоши. Бяха гладни и изморени. След като двамата с МакКей бяха изпохапани и изпоритани достатъчно, Анана реши, че няма избор. По-голямата част от деня животните се храниха, а двамата им собственици се редуваха да наблюдават от върха на високо дърво. Анана очакваше индианците да се появят галопирайки, гневни и решени да си отмъстят. Денят едва беше преполовил, когато тя ги видя в далечината. Беше боен отряд, състоящ се от около двайсетина души.
	Извика на МакКей и му нареди да приготви лосовете за път, независимо дали идеята допада на животните или не.
	Едва сега осъзна, че бе трябвало да минат през вода веднага след напускането на техния лагер. Така преследвачите им нямаше да знаят в коя посока да поемат и това може би щеше да ги обезкуражи. Но както с много други неща в живота, беше се сетила за тази предпазна мярка твърде късно.
	Воините минаха покрай тях. Но не стигнаха далече. На около двеста крачки от мястото, където бегълците бяха навлезли в горичката, отрядът спря. Двама мъже остро заспориха. Единият от тях беше онзи, който носеше пръта с лъвския череп. И той държеше групата им да се връща. Те обърнаха гревигите си и се насочиха в тръс към лагера.
	Не, не към своя лагер. Сега тя забеляза началото на задаващия се керван. Той напредваше със скоростта на най-бавния пешеходец и ловците ги пресрещнаха. Всички спряха и се проведе племенен съвет. После отново потеглиха на път.
	Тя разказа на МакКей на какво бе станала свидетел. Той изруга, после се оплака:
	— Но това означава, че трябва да останем тук и да ги изчакаме достатъчно да се отдалечат.
	— Нямаме бърза работа — каза тя. — Но не е необходимо да ги чакаме. Можем да минем напреко през гората и пак ще излезем много пред тях.
	Така беше на теория. Практиката се оказа малко по-различна. В мига, в който излязоха от гората, те видяха и бяха видени от двама ездачи. Това или беше разузнавателна група, или бяха младежи, препуснали напред, за удоволствие. Каквото и да бе обяснението, те мигновено се обърнаха и изчезнаха в галоп.
	Анана не можа да види останалата част от племето. Предполагаше, че основната група не е далече, може би скрита от извивката на бреговата ивица. Както и да е, двамата с МакКей разполагаха с поне двайсетина минути преднина.
	Нямаше какво друго да направят, освен да смушкат изморените си лосове в галоп. Известно време се носиха на пълна скорост, после преминаха в тръс, сетне отново в галоп. Продължиха по този начин с няколко кратки почивки до падането на нощта. Пак влязоха в гората и се редуваха да спят и да дежурят. На сутринта животните отново проявиха неохота да потеглят. Независимо от това, след много дърпане на юздите и бой, двамата ги убедиха, че е по-добре да се подчинят. Беше ясно обаче, че силите им ще стигнат най-много за един ден път, а може би дори и за по-малко.
	По обяд зърнаха зад себе си първия от преследвачите. Денят постепенно изтичаше, а разстоянието между тях се скъсяваше.
	— Нещастните животни едва ли ще са способни на още един галоп — заключи Анана. — И то не за дълго.
	— Дали да не стигнем до гората пешком — предложи МакКей.
	Вече бе обмислила и тази възможност. Но ако тези индианци бяха следотърсачи като земните си събратя, те щяха да ги открият без проблем.
	— Добър плувец ли си? — попита го тя съвсем неочаквано.
	МакКей разтвори широко очи. После посочи с пръст към водата.
	— Искаш да кажеш… там?
	— Да. Съмнявам се, че индианците могат да плуват.
	— Хм, но не знаеш със сигурност. Аз специално мога както да плувам, така и да се държа на повърхността, но не цял ден. И освен това там може да има акули или дори… още по-страшни неща.
	— Ще яздим, докато животните не паднат от изтощение и тогава влизаме в морето. Аз поне смятам да постъпя така. Когато се скрием от погледа им ще излезем обратно на брега недалеч от тук, може би на не повече от няколко мили.
	— Без мен — заяви МакКей. — В никакъв случай. Аз потеглям към гората.
	— Както решиш.
	Тя бръкна в една от торбите и извади от нея Рога. Наложи се да го пристегне на ръката си, но той не тежеше много и не би следвало да я забави.
	След около час преследвачите вече бяха толкова наблизо, че трябваше да пришпорят гревигите на пълна скорост. Но силите им не можеха да се сравняват и наполовина с тези на лосовете зад тях. Ставаше ясно, че само след няколко минути индианците ще ги настигнат.
	— Безсмислено е! — извика Анана. — Скачай, преди да са рухнали от изнемощение, защото можеш да си счупиш врата.
	И дръпна юздите. Когато запенените животни намалиха до тръс, тя скочи от седлото. Меката почва смекчи удара и Анана можа веднага да се изправи на крака. МакКей последва примера й с няколко секунди закъснение. После стана и попита:
	— Сега какво?
	Отрядът беше на стотина крачки от тях и бързо скъсяваше дистанцията. Като видяха че двамата са изоставили лосовете си, индианците групово изреваха от въодушевление. Част от тях завиха към гората, предполагайки, че жертвите им ще се опитат да се изплъзнат в тази посока. Но Анана се хвърли в плитката вода и когато дълбочината стигна до кръста й свали одърпаните джинси и ботите си. МакКей я следваше по петите.
	— Мислех че ми говореше за гората?
	— Ами-и… там ще умра от самота!
	Започнаха да плуват с дълги бавни загребвания. Анана забеляза, че преследвачите им още са на брега. Те ревяха от объркване и ярост, а някой хвърлиха копията и бумерангите си след тях. Разбира се, без шанс да ги достигнат.
	— Ти беше права — обади се МакКей, докато напредваха „кучешката“. — Те наистина не могат да плуват. А може и да ги е страх. Акулите…
	Тя отново се обърна напред, насочвайки се към хоризонта. Но следващия поглед назад я накара веднага да спре.
	Беше прекалено далече, за да е сигурна. И все пак, ако червенокосият мъж, яхнал грег и нападнал индианците сам-самичък, не бе самият Кикаха, значи тя се побъркваше. Просто не можеше да бъде Орк — той никога не би постъпил толкова глупаво.
	И тогава от гората излезе друга по-голяма група. Дали не следваха Кикаха с идеята да му помогнат или просто бяха жадни за кръвта му.
	Може би Кикаха не беше чак толкова глупав, за са нападне индианците сам, както първоначално бе помислила. Може би той бягаше от втората група и сега трябваше да избира както в старата поговорка между крокодила в реката и тигъра на сушата.
	Каквато и да бе ситуацията, тя щеше да му помогне колкото можеше. Обърна се и заплува към брега.

>	Седемнайсета глава

	Когато Кикаха изскочи от гората, той очакваше да види хората, преследващи Анана, далече пред себе си. Затова се изненада, виждайки ги на някакви стотина крачки. Повечето от тях бяха слезли от лосовете, стояха на брега или бяха навлезли във водата, като викаха и жестикулираха към нещо навътре в морето.
	Не се виждаха нито Анана, нито МакКей.
	Най-правилно щеше да бъде да обърне своя хикву колкото може по-бързо и да се отдалечи в обратна посока. И все пак единствената причина тези пришълци — които той незабавно идентифицира като америндианци — да спрат и да се развикат, бе че онези, по чиито следи бяха тръгнали, се намираха сега в морето. Не можеше да се убеди в правилността на извода си, но те едва ли бяха навлезли много. А и неговото племе, Тана, не можеше да е изостанало много.
	Така че, въздържайки се от надаването на бойния вик, той се приближи достатъчно и запрати бумеранга си по сивокосия, червеноок мъж, възседнал своя хикву. Преди още оръжието да удари дивака по слепоочието и да го събори на земята, Кикаха вече бе прехвърлил копието от лявата си ръка в дясната. Няколкото останали на седлата мъже вече бяха открили присъствието му. Те извърнаха животните си, но един от тях — друг сивокос мъж, — не успя да завърши завъртането навреме, за да избегне копието на Кикаха. То се заби дълбоко в гърлото му, мъжът се отпусна назад, Кикаха рязко изтегли оръжието си, обърна го обратно и използвайки дръжката му като тояга я тресна в главата на воина, тичащ към своя мерк.
	Подминавайки в галоп покрай останалата група, той спря животното, обърна го обратно и отново ги атакува. Но този път не нападна в центъра, а го отбягна, хвърляйки се в пространството между тях и гората. Някой хвърли по него бумеранг, Кикаха се приведе и усети въртящото се оръжие да избръмчава до рамото му. Все така приведен и държащ дръжката на копието си между тялото и ръката, Кикаха заби върха му в гърба на мъжа, успял току-що да се метне на своя лос, но срещнал известни затруднения с овладяванато му. Воинът рухна напред и прелетя над главата на своя хикву. Кикаха издърпа копието си навреме, преди онзи да пропадне зад животното.
	Първите Тана вече се задаваха и това постави началото на истинско меле.
	Всичко трябваше да свърши набързо. Америндианците бяха деморализирани и отстъпваха в брой. Бяха ги изненадали ако не без гащи, то поне не на лосовете, което беше все същото. И точно когато последните петима ожесточено и без всякаква надежда се сражаваха за живота си, към гълчавата се присъединиха нови гласове.
	Кикаха вдигна поглед и изруга. Към тях се приближаваше голяма група америндианци, достатъчно на брой, за да обърнат съотношението в сила. След не повече от осемдесет секунди те щяха да се включат в сражението.
	Той се изправи на стремената и погледна над повърхността на морето. Първо не видя нищо повече от няколко земноводни. После зърна една глава и ръце да порят вълните. Няколко секунди по-късно съзря и втори плувец.
	Отново хвърли поглед по протежение на брега. Няколко останали без ездачи хикву се бяха пръснали без посока още при първата му атака и два от тях сега стояха на края на гората и късаха млади клонки. Те бяха лоялни най-напред на себе си или още по-точно на своите кореми.
	Това поставяше уместния въпрос на кого бе лоялен той самият. Дължеше ли нещо на Тана? Не, едва ли беше така. Те наистина го бяха приели като кръвен брат. Но не му бяха оставили големи възможност за избор. Дилемата, пред която го бяха изправили, бе да живее или да умре, а това не бе кой знае какъв избор. Така че не можеше да се каже, че дължи на племето каквото и да е било.
	Все така изправен в стремената, той размаха копие към двамата във водата. Показа се бяла ръка и направи някакъв жест. Без съмнение беше Анана. Той й посочи с копието, че трябва да се отклони към място, по-надолу по брега. Двамата с МакКей незабавно се подчиниха.
	Добре. Щяха да излязат от водата на известно разстояние от полесражението и щяха да могат да се качат на два от отдалечилите се лосове. Но това щеше да им отнеме известно време, през което америндианците можеха да спечелят. Така че трябваше да опита да даде на Анана времето, от което тя се нуждаеше.
	И изкрещявайки яростно той смушка своя хикву в пламъка на битката. Копието му прониза врата на червенокож, който току-що бе свалил един Тана от седлото му с голямата си тояга. За пореден път Кикаха с труд освободи копието си. И изруга. Кремъчният накрайник бе паднал от върха. Това не можеше да го спре. Той заби тъпия му край в тила на следващия изпречил се на пътя му индианец, парализирайки го до степен, която позволи на противника му да го довърши с удар на своето копие в корема.
	И тогава нещо удари Кикаха по главата и той падна в полунесвяст на пясъка. За миг остана да лежи така, осъзнавайки че някакви копита профучават непосредствено до главата му, без да го улучват, а после усети тежко тяло да тупва до него. Беше от Тана и по-точно Тоини — младежът, опитал се да си прави майтап с него. Макар от главата и от рамото му да течеше кръв, Тоини не бе изваден напълно от строя. Изправи се залитайки и в следващия миг бе съборен отново от отстъпващ назад хикву.
	Кикаха също се надигна. Осъзна, че е ранен. Онова, което го бе ударило по главата, му бе разкъсало и скалпа. Нямаше време да се безпокои за това точно сега. Така че скочи към ездача, налагащ един Тана с тежкия си бумеранг, сграбчи мъжа за ръката и го изхвърли от седлото. Крещейки яростно воинът полетя върху Кикаха и двамата паднаха в пясъка.
	Кикаха впи зъби в носа на противника си и ги стисна с все сили. Едновременно с това опипа с ръка и я вкопчи в тестисите на мъжа. Виейки от болка воинът се превъртя. Кикаха отвори челюсти, скочи на гърба му, дръпна назад главата, за да види лицето на врага си, после я ритна силно с пета. Тялото под него омекна, а гласът заглъхна в гърлото.
	В същия миг покрай него изсвистя копито и го одраска по ръката. Той се претърколи, за да не бъде стъпкан. Върху лицето му се изсипа кървав поток и куп фъшкии, а очите му се напълниха с пясък. Изправи се на четири крака. Полузаслепен си проби път през биещите се тела, отново бе ударен от нещо, вероятно замахващ крак на хикву, пак се изправи, и пак запълзя, за да спре в мига, в който някакво копие се заби в пясъка буквално пред носа му. Миг след това последно премеждие вече беше във водата.
	Едва сега отвори очи и се гмурна под повърхността. Показа се пак точно навреме, за да види двама сражаващи се воини да се приближават към него, нанасяйки си мощни удари с бумерангите. Мъжкият лос на единия избутваше женската на другия във водата. Ако останеше на това място, щеше да бъде стъпкан под копитата им. Затова отново се гмурна, усещайки да одрасква лицето и гръдния си кош в пясъка на плиткото дъно. Следващия път когато се показа на повърхността, вече се намираше на безопасно разстояние. Едва сега разпозна своя съплеменник, който бе изтласкван навътре. Беше вождът, който държеше в едната си ръка ножа на Кикаха, а в другата бумеранг. Но той явно отстъпваше на по-младия си съперник. Ръцете му се движеха сякаш бяха уморени и червенокожият яростно се хилеше, предвкусвайки победата си.
	Кикаха се изправи до кръст във водата и закрачи към двамата. Застана до вожда точно в секундата, когато удар с бумеранга парализира ръката му. Пръстите изпуснаха бумеранга, вождът мушна с ножа в лявата си ръка, но не улучи и дървеното оръжие се стовари два пъти върху главата му.
	Вергенгет изпусна ножа във водата. Кикаха скочи след него, отново обърса дъното, но напипа острието. После нещо, без съмнение Вергенгет, го затисна. Шокът от удара извади въздуха от дробовете на Кикаха, той несъзнателно отвори уста и усети в гърлото му да нахлува вода. Трескаво загреба с ръце и след малко изскочи на повърхността кашляйки и давейки се. И веднага бе съборен обратно от младия червенокож, хвърлил се от своя хикву. Кикаха определено бе в по-неизгодна ситуация — опитваше се да си поеме дъх и едновременно с това опипваше с ръка, търсейки ножа, който сега той бе изпуснал.
	Противникът му не бе едър като него, но определено бе силен и бърз. Пръстите на лявата му ръка се затвориха върху гърлото на Кикаха, а дясната му замахна с бумеранга. Вдигайки поглед Кикаха видя смъртта. Десният му крак намери място между краката на младежа и коляното му се заби в чатала му. Понеже кракът трябваше да преодолява съпротивлението на водата, ударът не се получи с желаната от Кикаха сила. Както и да е, оказа се достатъчно силен, за да причини на червенокожия известна болка. За миг захватът на гърлото му отслабна и Кихаха видя сгърченото му от болка лице.
	Кикаха все още беше по гръб във водата и продължаваше да се дави. В този миг обаче лявата му ръка докопа нещо, пръстите му се отвориха и затвориха върху острието. После се придвижиха по дължината му и напипаха дръжката. Индианецът отново посегна към гърлото на смятания за обречен противник. Но сега стоеше странично, така че Кикаха не можеше да повтори болезнения си и коварен удар.
	Кикаха заби ножа си малко над слабините на младежа. Острието разпори плътта до пъпа и накара индианецът да изпусне изненадан бумеранга си. Ръката, която бе протегнал към гърлото му, падна, загубила всичката си сила, после той се прихвана през корема и рухна по лице във водата.
	Следващите безкрайни минути Кикаха прекара, както му се стори, изкашляйки дробовете си през устата. Едва след това си позволи лукса да се огледа. Лосовете, яздени от вожда и индианеца, бяха избягали изплашени. Анана и МакКей се намираха все още на четиристотин стъпки от брега и плуваха с всички сили. Битката на сушата се развиваше в полза на америндианците. В този момент на полесражението се появиха нови действащи лица от племето Тана, а именно жените, както и Онил и Опуел, които очевидно бяха изоставили наблюдателните си постове. Съмнително бе индианците да устоят под напора на свежите попълнения.
	Като свали колана на Вергенгет заедно с ножницата, Кикаха го затегна на своя кръст. Взе попадналия под ръцете му бумеранг и закрачи във водата, докато не стигна до глезените му. После продължи, следвайки извивката на брега, подмина бойното поле, излезе на суша и се затича през пясъка. Когато стигна до останалите без ездачи лосове, забави ход, пристъпи се предпазливо към тях, сграбчи юздите и ги завърза за един храст. Нов хикву се приближи в тръс наблизо и за щастие намали достатъчно, когато Кикаха му извика, позволявайки да бъде заловен. Кикаха завърза и него и навлезе в морето, за да помогне на плувците. Те се приближиха след няколко минути. Дишаха тежко и бяха изморени. Наложи се да помогне и на двамата да излязат на брега, без да се свлекат на колене. Там се хвърлиха на пясъка и задишаха като ковашки мехове.
	— Ще трябва да се качите на хикву — напомни им той.
	— Хикву? — успя да прошепне Анана.
	— Животните за езда. Жребците, които ще ви отнесат на безопасно място — и той направи знак с палец към лосовете.
	Анана намери сили да се усмихна.
	— Кикаха! Ще спреш ли някога да се шегуваш?
	Той я притегли към себе си, тя го обхвана през врата и се разхълца.
	— О, Кикаха, мислех, че никога вече няма да те видя!
	— Никога не съм бил толкова щастлив — призна той, — но ми се струва, че мога да се почувствам още по-щастлив, ако се махнем оттук веднага.
	Те изтичаха до животните, отвързаха ги, яхнаха ги и потеглиха в галоп. Шумът на битката заглъхваше постепенно в далечината, а когато завиха за пореден път, загубиха я и от погледа си. Преминаха в бърз тръс. Кикаха й разказа какво му се бе случило, макар дискретно да пропусна някои дребни инциденти. След това и тя му разказа своята история, леко цензурирана. И двамата възнамеряваха да запълнят пропуските впоследствие, но сега не беше добър момент за това.
	— Случвало ли ти се е когато си се качила на дърво, за да огледаш местността, да зърнеш макар и за миг нещо, което би могло да бъде двореца? — попита я Кикаха.
	Тя поклати отрицателно глава.
	— В такъв случай мисля, че се налага да се изкачим на една от онези планини, заобикалящи морето, и да разгледаме по-подробно. Някои върхове се издигат на пет хиляди стъпки височина. Ако бихме могли да се изкачим на един от тях, ще можем да огледаме на… хм, за последен път правих тази сметка толкова отдавна, че вече не си спомня. Почакай минутка… мисля, че от такава височина хоризонтът е на деветдесет и шест мили… Колкото и да са, това няма значение. Важното е че ще виждаме надалече, а ако се вярва на Уртона, дворецът му наистина е голям. От друга страна хоризонтът на тази планета не може да е толкова отдалечен, колкото хоризонтът на Земята. Струва си да опитаме.
	Анана се съгласи. МакКей се въздържа от коментар, понеже му беше ясно, че тия двамата ще направят каквото решат. Така че безмълвно ги последва в гората.
	Отне им три дни да се изкачат на един коничен връх. Не само катеренето бе трудно, ами се налагаше да спират за лов, както и да позволяват на себе си и на животните кратки почивки. Накрая решиха да ги спънат и да продължат пеша. Оставиха МакКей да ги наглежда. Последните стотина стъпки от изкачването бяха най-трудни. Планината завършваше с подобие на остър шип, който се клатеше като махало, поради леките промени в терена под него. Самият връх, макар да бе изглеждал от ниското остър като игла, всъщност представляваше тясна площадка с размера на маса в трапезария. Те стъпиха на нея и огледаха морето, съжалявайки, че нямат бинокъл.
	— Нищо — промълви Кикаха след малко.
	— Опасявам се, че е така — съгласи се Анана. После се обърна за да погледне и към сушата и го стисна за ръката. — Виж там!
	Кикаха погледна в посоката, която му сочеше.
	— Не знам — каза той накрая. — На мен ми изглежда като голяма тъмна скала… или хълм, може би.
	— Не, премества се! Почакай малко!
	Обектът можеше да бъде скрит от някоя от двете планини, ако се намираше на половин миля вляво или надясно. Сега се движеше точно отвъд един много широк проход и се изкачваше по плавно издигащ се склон. Кикаха прецени, че се намира на двайсет мили от тях и е с огромни размери.
	— Да, това трябва да е дворецът! — извика той. — Вероятно е преминал през някой от проходите.
	Единственото нещо, помрачаващо радостта им, бе фактът, че се намира толкова далече. Докато слезеха от планината, изминеха пътя до онзи проход и минеха през него, дворецът щеше да се е отдалечил още повече. На всичко отгоре, единственият им ориентир бяха двете планини. А докато се доберяха до тях, те можеха да изчезнат, да се слеят в една или да се разбият на четири. Толкова лесно бе да загубиш ориентация тук, особено след като отсъстваше изток или запад, север или юг.
	И все пак планинската верига, опасваща крайморската страна, щеше да се намира зад тях, а тя почти не променяше формата си.
	— Да вървим! — каза той и започна да се спуска през периферията на малката площадка.

>	Осемнайсета глава

	Изминаха единайсет дни. Тримата очакваха всеки момент да видят двореца. Двата върха, между които го бяха зърнали, се бяха превърнали междувременно в нещо подобно на заоблената гръд на легнал по гръб гигант. Около тях имаше дълбоки оврази, запълнени с вода в резултат на поройния дъжд, изсипал се вчера. Наложи се да заобиколят близо десет мили заради тази естествена преграда.
	Но преди да успеят да го направят планината започна да се превръща в конус, овразите се заравниха и водата от тях се разля. Тогава решиха да се качат на планината с цел отново да видят къде се намира бившето жилище на Уртона. Разбираха че катеренето щеше да ги забави допълнително, но сметнаха, че си струва. Маршрутът на това подвижно съоръжение беше напълно непредсказуем — то можеше да продължи по права линия, да завие наляво или надясно, най-сетне да опише полуокръжност и да им излезе в гръб. Според чичото на Анана, в режим на автопилот пътят се избирал по напълно случаен начин.
	Огледаха от върха във всички посоки. Под тях се простираха долини и хребети, които бавно променяха формата си. Имаше много дивеч, а тук-там се виждаха тъмните петна на мигриращи горички. Далече надясно различиха мъничките фигурки на племе, придвижващо се към морето.
	И тримата напрегнато се взираха, докато накрая Кикаха различи малка точка, преместваща се право напред. Беше ли това дворецът или само армия от дървета?
	— Не мисля, че щеше да забележиш нещо, ако това са дървета — замислено каза Анана. — Знаеш че не израстват много високи. От друга страна, за да бъде видим от такова разстояние, онзи обект би следвало да е със значителни габарити.
	— Да се надяваме, че си права — въздъхна Кикаха.
	МакКей простена. Беше се изморил да пътуват на границата на издръжливостта на хора и животни.
	Не им оставаше нищо друго освен да продължат нататък. Макар да пътуваха значително по-бързо от своята цел, те трябваше да спират за лов, да се хранят, да пият вода, да спят. А дворецът продължаваше неуморимо с постоянната скорост от около километър в час, подобно на тъпа гигантска костенурка, тръгнала да си търси партньор. На всичко отгоре не оставаха никакви следи, понеже масивната структура се носеше на около половин метър над земята.
	Следващите три дни валя, без да спира. Тримата продължаваха в избраната посока, принудени да изтърпяват студените порои, както и да заобикалят множеството широки дупки, запълнени с вода. Всичко това значително намаляваше предимството им в скорост.
	На шестия ден след като бяха видели двореца повторно, загубиха лоса на Анана. Докато спяха, един лъв го нападнал и след като успяха да го прогонят, наложи се сами да убият разкъсания хикву, за да му спестят мъченията. Единственото хубаво нещо бе, че така попълниха запасите си от месо поне за следващите три дни, след които то щеше да се развали. Сега Анана се качваше ту за единия, ту зад другия от мъжете. И това ги забавяше допълнително.
	На шестнайсетия ден се качиха на нова планина, за да огледат местността. Този път лесно разпознаха двореца, но той не се оказа по-наблизо от предишния път.
	— Че така ние можем да обиколим този свят — разочаровано каза МакКей.
	— Ако трябва, ще го направим — опита се да го разведри с весела нотка в гласа си Кикаха. — Напоследък, Мак, нещо много се оплакваш. Започваш да ми лазиш по нервите. Знам че животът, който ти предлагаме, е тежък, знам и че вече много месеци не си спал с жена, но най-добре е да се засмееш и мъжки да го понесеш. Пусни няколко шеги, извърти му един негърски танц и толкова.
	— Това не ти е някакво шоу — сопна се МакКей.
	— Вярно че не е, но Анана и аз се опитваме да го направим колкото може по-поносимо. Така че предлагам и ти да смениш отношението си. Помисли, че всичко би могло да бъде и много по-зле. Можеше да си мъртъв. А сега имаме шанс, при това не лош, да се измъкнем от този свят. Ти дори може да се върнеш и на Земята, макар да си мисля, че за хората там, ще е най-добре това да не се случи. Защото ти вече си крал, изтезавал, убивал и изнасилвал. И все пак може би в друга среда и ти би бил друг. Затова си мисля, че няма да е чак толкова лошо да не се върнеш точно на Земята.
	— Как, по дяволите, стигнахме до тази тема от злините, които съм сторил?
	— Е, едно нещо води след себе си друго — усмихна се Кикаха. — Не знам дали разбра намека ми, че си ни бреме. Както аз така и Анана бихме могли да се придвижваме много по-бързо, ако не се налагаше да те извозваме на нашите лосове.
	— Вашите ли? — възмути се МакКей, чието лошо настроение избухна в открит гняв. — Тя язди моя грег!
	— Всъщност той принадлежи на някой индианец. Или принадлежеше, което май е по-правилно. А сега е на онзи, който е достатъчно силен, за да си го вземе. Ясен ли съм?
	— Изоставяте ме, така ли?
	— Чисто рационално погледнато, точно така би следвало да постъпим. Но Анана и аз няма да го направим, ако ни помагаш. Затова… — той изкрещя останалите думи с всичка сила, — спри да хленчиш и да пъшкаш!
	— Окей — захили се МакКей. — Мисля че си прав. Общо взето не съм лигльо, но това тук… — той махна с ръка, обхващайки целия свят. — Дойде ми множко. Обещавам да спра. Сега разбирам, че не съм ви доставил особена радост.
	— Окей. Да потегляме сега — каза Кикаха. — Разказвали ли съм ви някога историята, когато трябваше да се скрия в пълна с вино изба в един френски град, който швабите си възвърнаха?
	Два месеца по-късно пътуващият дворец все така им се изплъзваше. И все пак те вече бяха много по-близо до него. Когато се случеше да го видят, той се намираше на десетина мили пред тях. Дори от това разстояние изглеждаше необятен, издигайки се на две хиляди и шестстотин стъпки — почти половин миля. На широчина и дължина беше по хиляда и двеста стъпки, а дъното му беше гладко.
	Кикаха виждаше очертанията му, но не беше в състояние да различи каквито и да са било детайли. По думите на Уртона, от близко дворецът би трябвало да изглежда като мъничък град от „Хиляда и една нощ“ със стотици кули, минарета, куполи и арки. От време на време повърхността му сменяше цвета си, а веднъж блесна с всички цветове на дъгата.
	Сега се намираше от другата страна на обширна равнина, която се бе простряла пред погледа им, докато слизаха от поредната планина. Хребетът, който частично го бе скривал до неотдавна, вече се бе изгладил, а животните, до неотдавна скачали из планинските клисури, сега се носеха на воля из равнината.
	— Десет мили — проговори Кикаха. — И още поне трийсет мили, които има да изминава до края на равнината. Според мен трябва да го настигнем сега. Ще препускаме, докато лосовете ни паднат, после продължаваме пеша. И ще вървим, каквото и да става.
	Спътниците му се съгласиха, макар и без видим ентусиазъм. Бяха отслабнали, бузите им бяха хлътнали, под очите им имаше торбички. Независимо от това, усилието трябваше да бъде направено. Защото когато стигнеше до планините, дворецът все така леко щеше да се плъзне по тях и да ги преодолее, поддържайки същата скорост, както в планината. Но преследвачите щяха значително да се забавят.
	Затова веднага щом излязоха на равнината те пришпориха нещастните животни в галоп. Лосовете обаче бяха далече от върховата си форма. Както и да е, разстоянието до двореца се скъсяваше. Стадата от антилопи и газели панически отстъпваха пред тях. Хищниците се възползваха от настъпилата паника. Кучета, бабуини, птици моа и лъвове се хвърляха върху бягащите животни и ги събаряха на земята. Писъци, крясъци и ревове достигаха до ушите на ездачите, тръгнали по следите на неуловимата цел.
	В един момент Кикаха видя пред тях много странни създания. Може би бяха мигриращи растения, но не приличаха на нищо, с което се бяха сблъсквали до момента. Всъщност изглеждаха като огромни дънери с крака. Стволовете бяха хоризонтални, бледосиви. Под тях се имаше къси здрави клони, увенчани с шест-седем тъмнозелени листа с ромбовидна форма. Всеки от двата края бе украсен от нещо, което наподобяваше свещник. Когато двата лоса се пронесоха покрай тях, съществата групово се извърнаха, за да ги проследят.
	Пред тях имаше още такива. Единият край на всяко от тях беше затворен, а другият зееше застрашително.
	Кикаха насочи своя хикву встрани и МакКей го последва.
	— Не ми харесва как изглеждат! — извика Кикаха на Анана, която седеше зад него.
	— И на мен!
	Един от дървоидите, отстоящ може би на петдесетина крачки от тях, неочаквано издигна отворения си край и го насочи право към тях. Другият се отпусна върху земята, а краката в предната част започнаха телескопически да се удължават.
	С безпокойство Кикаха осъзна, че нещото много му напомня дулото на оръдие, приготвящо се за изстрел.
	В следващия миг от тъмната дупка на повдигнатия край излетя струя черен дим. Заедно с него изхвръкна нещо тъмно и с неясни очертания, което описа дъга във въздуха и тупна на двайсетина стъпки вляво от тях.
	И в същия момент експлодира!
	Лосът изрева ужасено и ускори галопа си, сякаш почерпил енергия от онова, което се намираше в гюлето.
	Кикаха беше като оглушал. Но не бе замаян чак толкова, че да не разпознае миризмата, донесена с дима. Черен барут!
	— Кикаха, ти кървиш! — чу той сякаш през пелена гласа на Анана.
	Не усещаше нищо, а и не бе най-удобното време, за да спре и да огледа къде е ранен. Изкрещя няколко окуражителни фрази на своя хикву. Но викът му потъна в канонадата от цяла дузина експлозии, която последва. Димът го заслепи за кратко, но той скоро излезе от облака. Сега вече със сигурност нищо не чуваше. Ръцете на Анана на кръста му подсказваха, че тя все още е зад него.
	Погледна през рамо. Видя МакКей и неговия лос да излизат от черния облак. Зад него излетя черен предмет с формата на мидена черупка, увисна някак лениво във въздуха, падна близо зад МакКей и експлодира с гръм и блясък. Лосът на чернокожия падна през глава. МакКей изхвръкна от седлото, приземи се и се претърколи. Огромното тяло на лоса продължаваше да се търкаля и мина покрай него на сантиметри.
	Но МакКей скочи на крака и побягна. Кикаха дръпна юздите и спря.
	През стелещия се дим се виждаха дузина дървоиди, издигнали предните си отвори в посока към хората. Едно-две от тях стреляха, но гюлетата им паднаха доста зад МакКей. Той се хвърли на земята — малко закъсняла реакция да избегне евентуалните поражения, — но пак скочи, миг след като експлозиите изтрещяха.
	Зад него се образуваха два малки кратера.
	По някакво истинско чудо лосът на МакКей не си бе счупил нито врат, нито крака. Изправи се, опънал устни върху дългите си едри зъби, а очите му изглеждаха поне два пъти по-големи от обикновено. След това се пронесе покрай МакКей, чиято отворена уста подсказваше на Кикаха, че става дума за ругатни, които би било любопитно да се чуят.
	Анана вече се бе досетила какво трябва да се направи. Беше скочила от седлото и сега жестикулираше към него, досещайки се, че той не може да я чуе. Кикаха сръга с пети животното и му извика, макар да знаеше, че е оглушало като него. Все пак то реагира и се впусна след лоса на МакКей. Гонитбата продължи дълго и завърши едва когато преследваният лос сам спря. По муцуната му имаше пяна, а ребрата му се вдигаха и спускаха като ковашки мех. Той залитна, падна странично и издъхна.
	Задницата му беше окървавена. Кикаха се върна там, където го чакаха Анана и МакКей. И те бяха ранени, главно отзад. От десетки малки парченца, забили се под кожата им, се стичаше кръв. Едва сега осъзна, че е ранен малко над десния лакът.
	Той стисна нещото, забило се в раната и го изтегли. Избърса кръвта от него и го разгледа. Оказа се че има формата на шестолъчна звезда.
	— Това е най-невероятният шрапнел, който някога съм виждал! — но никой не можеше да чуе думите му.
	Растенията някак бяха разбрали, че артилерийският им обстрел не бе поразил минаващите край тях. Сега се отдалечаваха, бавно премествайки стотината двойки тънки крачета с големи ходила. Петнайсетина минути по-късно те вече стреляха по малко слонче и този път операцията се увенча с пълен успех. Няколко от тях полазиха по трупа на животното и започнаха да късат от плътта му с нокти, излезли между краката. Най-предните крайници пускаха парчетата в страничен отвор.
	Изглежда умрелият лос на МакКей се намираше твърде далече, за да бъде забелязан.
	Следващите десетина минути Анана и МакКей се занимаваха с болезненото изваждане на „шрапнела“ от раните си. Кървенето спряха като ги покриха с превръзка от трева.
	— Как би искал да напъхам Уртона в дулото на едно от онези оръдия — скръцна със зъби Кикаха. — Какво удоволствие би ми доставило да го видя яхнал едно от гюлетата. Представям си какво садистично удоволствие му е доставило проектирането на тези неща.
	Той нямаше ни най-малка представа как дървоидът превръщаше храната в черен барут. Общоизвестно бе, че за това са необходими дървени въглища, калиев или натриев нитрат и сяра. Но това беше само загадка номер едно. Друга загадка бе как животното отглежда в себе си пълнежа на гюлето. Загадка номер три бе как възпламенява заряда, с който го изстрелва.
	Не разполагаха с време да разследват тези интересни въпроси. Бяха загубили половин час, в края на който МакКей бе останал без лос.
	— Сега не искам да спорите с мен — предупреди ги той и слезе от седлото. — Анана, препускай с всички сили след двореца. Ти си най-лека и ще стигнеш най-бързо. Мислех че ние ще тичаме редом с тебе, държейки се с една ръка за седлото, но се сетих, че раните ни ще се отворят, така че това отпада… Потегляй веднага. Ако настигнеш двореца, може би ще си в състояние да влезеш в него и да го спреш. Шансът е малък, но е единствен… Ние ще вървим след тебе.
	— Има логика — съгласи се Анана. — Пожелайте ми късмет.
	Тя извика „Хийхю-ю!“ — думата, използвана от племето Уендоу за „Дий!“, и лосът пое в тръс. Не след дълго, окуражен от ударите на Анана, той се впусна в галоп.
	МакКей и Кикаха също тръгнаха. Мухите вече бяха накацали по раните им. Зад тях трещяха експлозии на гюлетата, с които дървоидите обстрелваха стадо антилопи.
	Измина час. Вече леко подтичваха, но натежалите им крака и тежкото дишане им подсказваха, че няма да издържат дълго. И все пак дворецът им изглеждаше все по-голям. Приближаваха се. Малката фигурка на Анана почти се сливаше с ръждивата трева на безкрайната равнина.
	Спряха да пият от гадната вода в меха, който МакКей бе взел от мъртвия си хикву.
	— Боже Господи, ако тя не го спре, ние просто ще си останем тук до края на дните ни.
	— Е, може да смени курса си и да тръгне срещу нас — напомни му Кикаха, но в тона му липсваше убеденост.
	И точно когато повдигна меха за да излее вода в отворената си уста, земята под тях се разклати. Отказвайки да бъде прекъснат по този начин, той първо задоволи жаждата си. Но когато погледна около себе си разбра, че изобщо не става дума за обикновен тремор, предизвикан от началото на тектонична промяна. Това си беше истинско земетресение. Земята се повдигаше нагоре и стремително пропадаше под него, сякаш бяха в огромна купа с желе, друсана от някакъв гигант. Ефектът беше ужасен.
	МакКей се бе хвърлил по корем на земята. Кикаха реши, че идеята не е толкова лоша. Нямаше никакъв смисъл да хаби енергия, опитвайки да се задържи на крака. Все пак легна с лице към двореца, така че да вижда какво става натам. Какъв отвратителен късмет. Анана не би могла да язди по време на земетресение.
	Трусовете продължиха. Животните бяха побягнали към планините — най-лошото място за тях, ако земетресението продължеше. Всички птици се бяха вдигнали във въздуха и небето бе скрито зад огромен пулсиращ облак от милиони хвъркати. Те се носеха в посока към двореца.
	Някаква точка се приближаваше към тях. Малко по-късно точката се раздвои. Анана и лосът бяха паднали на земята, но само Анана бе успяла да стане. Те изтича към него или поне опита да го направи. Под почвата се търкаляха високи вълни. Една вълна се издигна зад нея и я запрати надолу по оформящия се фронт. Анана падна по лице, но пак стана, пробяга известно разстояние и отново изчезна зад голяма вълна, носеща се със същата лекота, с която би се носила в морето.
	— Май ми се повдига — обади се МакКей. След малко демонстрира, че бе казал истината. До момента Кикаха бе успял да потиска собствените си напъни, но звукът от повръщането на чернокожия отприщи и неговото гърло.
	Но над шума, който сами създаваха, се разнесе звук с такава сила, сякаш светът се разпадаше. Кикаха усети, че е изплашен както никога през живота си. Въпреки това се изправи на четири крака и погледна в посоката, в която бе зърнал за последен път Анана. Не можа да я види, но виждаше зад мястото, където тя бе паднала.
	Земята се извиваше нагоре като парче пергамент. Ръбът беше малко зад Анана, ако тя не се бе преместила, без да я забележи. Защото вече би могла да се намира на дъното на отварящата се върху повърхността на планетата бездна.
	Кикаха скочи на крака и извика:
	— Анана! Анана!
	Опита се да изтича към нея, но нещо го подхвърли с такава сила, че той подскочи поне една стъпка във въздуха. После падна по лице, плъзгайки се по склона на земната вълна.
	Отново се пребори да стане. За миг загуби ориентация и се обърка. Имаше засилващото се усещане, че изпада от реалността. Планините в далечината започваха да се спускат, сякаш планетата се бе разтворила, за да ги погълне.
	И тогава разбра, че не те пропадат надолу.
	Земята, на която стоеше, се издигаше.
	Той се намираше върху къс от планетата, току-що откъснал се, за да стане неин временен спътник.
	Беше изгубил двореца от погледа си, но последното му впечатление бе, че той бе останал на планетата. Откъсването бе станало на по-малко от миля от него.

>	Деветнайсета глава

	Откъснатата маса вече се намираше на стотина мили над планетата и беше в стабилна, макар и временна орбита. Трябваше да изминат поне четиристотин дни, преди да започне бавното и плавно спускане, предхождащо сливането на двете тела.
	Въздухът изглеждаше все така плътен. Атмосферното налягане бе като на морското ниво. Уртона така и не им бе обяснил физическите принципи, заложени в основата на този феномен. Може би и сам не ги знаеше. Макар спецификациите за планетата да бяха негово дело, работата след това бе оставена в ръцете на екип от учени, които имаха задачата да направят неговия свят реалност. Тези учени бяха измрели още преди хилядолетия, а познанието, което притежаваха, бе отдавна загубено завинаги. Но продуктът на труда им беше оцелял и явно му бе съдено да съществува, докато съществуват самите джобни вселени.
	Трусовете не бяха престанали с откъсването. Бяха дооформили клиновидния къс в сфера. Катаклизмът бе продължил дванайсет дни, по време на които живите същества, останали на спътника, трябваше много и бързо да се движат, за да не бъдат живи погребани. Това не се бе отдало на голяма част от животните. Горещината, отделена при преобразуването на енергията, освобождавана при трансформациите, беше ужасна, но непрекъснатите дъждове внасяха известно облекчение. В продължение на близо две седмици Кикаха и спътниците му живяха като в турска баня. Непрекъснато се бореха с желанието да легнат и тежко да дишат. Но трябваше непрекъснато да се движат, често доста енергично.
	От друга страна благодарение на много по-малката сила на притегляне — една шестнайсета от тази на планетата — усилията, които бяха свикнали да полагат, ги пренасяха много по-леко и по-бързо. А понеже наоколо беше пълно с трупове и смачкани растения, не се налагаше дълго да търсят подходяща храна. Друг източник на прехрана бяха летящите семена. Още в началото на откъсването всички растения на луната бяха изхвърлили във въздуха стотици семена, понесени от вятъра. Те се издигаха и спускаха, някои дори в посока на родната планета, други отново върху повърхността на сателита. Бяха малки, но двайсетина от тях можеха да напълнят устата и всъщност представляваха едно богато на протеини растение.
	— Това е начинът, по който Природата или по-скоро Уртона осигуряват продължението на различните видове след катаклизъм от такъв мащаб — отбеляза Кикаха.
	И все пак когато промените на терена престанаха, а месото на умрелите животни замириса, наложи се да тръгнат на лов. Макар хората да можеха да тичат по-бързо и да скачат по-надалече, след като свикнаха с новите условия животните започнаха да се придвижват също така ловко. Кикаха обаче беше изработил нов тип бола — три черепа на антилопа, свързани един за друг с ремък от необработена кожа. И можеше да я завърти над главата си и да я запрати ниско над повърхността, оплитайки с нея краката на жертвата си. МакКей и Анана също си направиха бола и скоро тримата се научиха да ги използват без проблеми. Можеха да заловят дори диви лосове с тях.
	Семената, паднали обратно върху сателита, вече бяха пуснали корени и новите растения бързо бяха поникнали. Тревата и почвата около тях избледняваха след изсмукване на хранителните вещества. Крехкото растение обаче си пускаше чифт крачета, изтръгваше или откъсваше корените си и се преместваше на по-богата почва. Крачетата окапваха, но на тяхно място се появяваше нов комплект, вече по-дълги и по-здрави. След три последователни премествания растенията оставаха върху корените си до достигане на естествената си големина. По земните стандарти периодът на достигане на зрелост беше невероятно къс.
	Много от тях, разбира се, биваха изяждани от слонове, лосове и други животни, за които растенията бяха основна диета. И все пак оцеляваха достатъчно, за да поставят началото на безброй мигриращи горички.
	Тримата имаха обикновените проблеми с бабуини, кучета и други хищници. Към тях се добави и някаква огромна птица, която никога преди не бяха виждали. Размахът на крилата й достигаше петдесет стъпки, макар тялото й да бе относително малко. Главата й бе аленочервена, очите студеножълти, клюнът зелен, дълъг, крив и остър. Крилете и тялото бяха синкави, а късите здрави крака с остри нокти — оранжеви. Птицата се спускаше от небето малко след стъмване, нанасяше удара си и отнасяше жертвата. Слабата гравитация би й позволила да вдигне дори човешко тяло. На два пъти Анана едва се спаси от подобни атаки. Веднъж се хвърли, без да мисли, на земята в мига, в който Кикаха бе изкрещял предупреждението си, иначе щеше да бъде отнесена.
	— Не мога да схвана как преживява тази птица, когато не е на сателита — чудеше се Кикаха. — Тя никога не би могла да да вдигне голямо тяло от повърхността на планетата. Какво ли прави между катаклизмите?
	— Може би само се носи из въздуха, консумира от тлъстините си и чака следващото откъсване — предположи Анана.
	Двамата замълчаха, представяйки си тези огромни въздушни същества, безшумно планиращи във въздуха на петдесет мили височина, полузаспали по-голямата част от времето, очакващи майката-планета отново да откъсне част от плътта си.
	— И все пак не трябва ли да каца някъде на повърхността на сателита, за да се нахрани. Как се размножава? И къде? — питаше Кикаха.
	— Защо толкова искаш да знаеш?
	— Имам една идея, но е толкова безумна, че още не искам да говоря за нея. Присъни ми се снощи.
	Неочаквано Анана го стисна за ръката и посочи нагоре. Той и МакКей вдигнаха поглед. Там, може би половин миля над главите им, минаваше дворецът.
	Наблюдаваха го, без да проговорят, чак докато не се скри зад някакви високи планини.
	— Изглежда когато е на автопилот, обикаля сателита — въздъхна Кикаха. — Уртона сигурно го е програмирал по този начин, за да може да наблюдава луната. Дявол да го вземе! Толкова близко и едновременно с това така далече!
	Повелителя изглежда бе изпитвал удоволствие да съзерцава промените на повърхността и борбата на хора и животни да се адаптират към тях. Но той не би могъл да живее сам в него. Кой ли му беше правил компания, откъде ли намираше партньори за секс? Дали не отвличаше местни жени, за да ги върне след като им се е наситил? А може би просто ги изритваше навън и ги наблюдаваше да падат от стотици мили височина, съпровождайки ги, докато изживяват последните мигове от живота си в ужас и наслаждавайки се на писъците им.
	Сега това нямаше значение. Самият Уртона и неговите жертви бяха мъртви. Най-важното сега бе да оцелеят по време на сливането на спътник и планета.
	Анана си спомни думите на чичо й, че около месец преди това събитие сателитът отново претърпявал изменение на формата. Превръщал се от сфера в паралелепипед, обикалял около планетата пет пъти и започвал да се спуска, докато не стане част от нея.
	Само животните върху горната му част имали шанс да оцелеят. Онези от долната страна щели да бъдат размазани и останките им щели да изгорят. Подобно на животните върху планетата в района, където щяло да стане сливането.
	Все пак Уртона бе дал шанс и на привидно обречените. Беше им вградил инстинктивен механизъм, който ги караше да бягат с все сили от опасното място, над което се снижаваше спътникът. Низходящата орбита винаги бе една и съща и така животните се „досещаха“, че е време да напуснат въпросния район. За нещастие само онези близо границата разполагаха с необходимото време.
	Растенията, естествено, бяха много бавни, но инстинктите им ги караха да пръскат семената си.
	Всичко това силно интересуваше Кикаха. Главната му грижа обаче бе да определи от коя страна на луната ще се окажат тримата, когато започне промяната от сфера в паралелепипед. Защото бе жизнено важно да бъдат върху противоположната на планетата страна.
	— Няма никакъв начин да разбереш предварително — каза му Анана. — Трябва да се надяваме само на късмета си.
	— Случвало ми се е да разчитам на него в миналото — отвърна й той. — Но сега не ми се иска. На късмета си можеш да се осланяш само когато нищо друго не ти е останало.
	Той отдели много време на размисли за ситуацията, в която бяха попаднали. Дните и нощите минаваха. Луната бавно се въртеше, правейки една обиколка около оста си за около трийсет дни. Огромната маса на планетата над главите им висеше, обърната към тях със страната, където все още се виждаха следи от незаздравялата рана на откъсването. Струваше си да се радват, че са на сателита, защото язвата върху лицето на планетата бавно се запълваше, но с цената на страхотни по мащаба си промени. Когато нямаше облаци те с лекота можеха да наблюдават срутването на стените в бездната, помитащите всичко пред себе си земни лавини с невъобразима, но забележима даже оттук височина. Дори околните морета вероятно бяха здраво разтърсвани от глобалните изменения.
	— Уртона сигурно много се е наслаждавал на това зрелище, докато плавно е обикалял над него в двореца си — изкоментира Кикаха. — Понякога ми се иска да не го беше убила, Анана. Тогава той щеше да е там, най-сетне осъзнал на какви ужаси е подлагал съществата, които сам е прехвърлил в своя свят.
	Една сутрин Кикаха разказа на спътниците си присънилия му се сън. В съня си той ентусиазирано им бе разказал за плана, по който биха могли да избягат оттук. Те го бяха намерили за великолепен и бяха започнали веднага работа по него. Първо, бяха отишли до онази планина, на чийто връх спяха гигантските птици, които всички вече наричаха рок. Изкачиха се на него и видяха една вдлъбнатина, в която птиците рок спяха през деня.
	Бяха се плъзнали по гладките стени на вдлъбнатината и всеки от тях се бе прокраднал до една от почиващите птици. След това всеки бе убил своята птица, забивайки нож или пръчка с остър връх в окото й. После се бяха скрили под крилете на жертвите си и бяха изчакали другите птици да се събудят и да отлетят. Накрая бяха отрязали крилете им и опашното оперение и ги бяха отнесли в лагера си.
	— И защо постъпихме така? — поинтересува се Анана.
	— За да използваме крилете и опашките и да си направим от тях делтаплани. Прикрепихме ги към дървени корпуси и…
	— Извинявай — усмихна се Анана, — просто досега не ми беше споменавал, че можеш да летиш и на делтаплан.
	— Как ще ти го спомена, когато не мога. Но съм чел по въпроса и дори имам няколко часа обучение в „Пайпърс Клъб“, колкото да мога да летя сам. Наложи се да прекъсна поради липсата на пари.
	— Не съм се качвала на такова нещо поне от трийсет години — призна Анана. — Но аз лично съм изработила много такива и имам поне три хиляди летателни часа с тях.
	— Чудесно! Тогава ще ни научиш двамата с Мак. Както и да е… В съня ми ние прикрепихме крилете към корпусите и за да не се огъват, наложи се да ги укрепим с дървени летви по дължината на костта. Вместо кабели за управление на кормилните плоскости, използвахме кожени въжета…
	— А как изобщо управляваше този самоделен делтаплан? — прекъсна го отново Анана.
	— Чрез изместване на тежестта. Точно както са правили Джон Монтгомери, Пърси Пилчман, Ото и Гюстаф Лилентал. Те увисвали на ремъци или висяща седалка между крилата и доколкото знам, справяли се отлично. Ъ-ъ… докато Джон, Ото и Пърси не загинали един ден.
	— Колко съм доволен, че това е само сън — обади се МакКей.
	— Така ли? Ти чувал ли си, че сънищата са трамплини за реалността?
	МакКей простена и прошепна:
	— Господи, усещах, че във всичко това има и нещо сериозно.
	Анана, която едва се сдържаше да не избухне в смях, каза:
	— Е, предполагам, че ще можем да изработим делтаплани от дърво и кожи на антилопа. Те никога не биха могли да летят на планета с нормална сила на тежестта и дори не съм сигурна, че ще полетят тук. Така че нещата не стоят кой знае колко несериозно… Но дори да съумеем да се изкачим на някоя по-висока планина и да намерим възходящо въздушно течение, едва ли ще се издигнем много нависоко. По повърхността на тази луна липсват онези неравности на терена, които са в основата на термалните потоци. Тук няма изорани ниви, няма асфалтирани пътища, няма паваж… няма нищо.
	— Има ли смисъл да говорим тогава? — опита се да приключи темата МакКей.
	— Така времето минава по-лесно — отвърна му тя. — Е, Кикаха, как смяташ да издигнеш делтапланите достатъчно нависоко, за да преодолееш силата на лунното притегляне?
	— Ами ако се изстреляме нагоре, „нагоре“ от наша гледна точка, всъщност ние ще полетим надолу от гледна точка на хората, стоящи на повърхността на планетата. Трябва само да попаднем в нейното гравитационно поле и тогава ще преминем в контролирано падане.
	— Да се изстреляме ли? — обезпокоено повтори израза му МакКей.
	Имаше основание за безпокойство. Червенокосият вече бе успял да го въвлече в няколко крайно опасни премеждия, просто заради любовта си към риска.
	— Ето как се развиха нещата в съня ми. Намерихме една батарея дървоиди, убихме четири от тях и го домъкнахме в лагера. Окастрихме им клоните, както и стълбчетата на очите им, за да станат стволовете по-гладки. После…
	— Почакай малко — спря го Анана. — Мисля че разбирам накъде биеш. Искаш да кажеш, че сме преправили тези живи оръдия в ракети? Завързали сме делтапланите за тях, изстреляли сме ракетите и след като сме се издигнали на достатъчна височина сме се освободили от ненужния ни баласт, така ли?
	Кикаха кимна. Анана се смя дълго и високо.
	— Това е само сън, нали? — предпазливо се осведоми МакКей.
	Без да му обръща внимание Кикаха се обърна към Анана с почервеняло лице:
	— Чуй ме, отработил съм всеки детайл. Това е възможно. Освен това…
	— Може да стане насън — отсече тя. — Но в действителността ти не разполагаш с начин да постигнеш контролирано изгаряне на барута. За да се издигнеш на приемлива височина ще трябва да напълниш цялото дуло с барут. Когато горивото експлодира — а точно така и ще стане: то ще експлодира, всичкото и изведнъж — рязкото ускорение ще откъсне конструкцията от ракетата, ще я натроши на парчета, а като капак на всичко ще убие и теб.
	— Анана — примоли се Кикаха с още по-червено лице, — няма ли някакъв начин да постигнем регулирано горене на барута?
	— Не с подръчните ни материали. Не, забрави тази идея. Хубав сън, но… но… ха… ха-ха-ха-ха!
	— Колко съм щастлив, че в една жена може да има толкова много здрав разум! — въздъхна удовлетворено МакКей. — Чудя се как си доживял до тази възраст — погледна той Кикаха.
	— Предполагам благодарение на това, че не се втурвах сляпо да реализирам всичките си диви идеи. Ти какво си мислиш? Аз съм само полупобъркан, не напълно. Но ние трябва да се измъкнем оттук. Ако се окажем от долната страна, когато започнат промените, това ще е краят на всичко. Една голяма прощална целувка за всички ни.
	Настъпи дълго мълчание.
	Накрая Анана се обади:
	— Прав си. Трябва да направим нещо. Трябва да потърсим материали, от които да изработим делтаплани, които ще могат да летят в атмосферата на планетата. Големият въпрос обаче е откъсването от гравитационното поле. Не виждам как…
	— Балон с горещ въздух! — извика Кикаха. — Той ще ни издигне заедно с делтапланите надалече от тук.
	Идеята на Кикаха бе, че ако намерят подходящи материали за изработване на балон и на летателни апарати, излитането трябва да стане, когато луната започне да се променя. Тогава тя ще се сплеска и това вероятно ще намали силата на притеглянето на повърхността. В такъв случай балонът ще има още по-голяма подемна сила.
	Анана призна, че в разсъжденията му има известна логика. Но опасностите от катастрофалната промяна бяха неизвестни и твърде големи. Те можеха да не оцелеят тази фаза. Или ако те оцелееха, можеше да не издържи балонът. А след началото на метаморфозата нямаше да има нито време, нито възможност да се търсят нови материали.
	Накрая Кикаха се съгласи с нея.
	След това подхванаха дълга дискусия за делтапланите. След известно замисляне Анана заяви, че е по-добре да се спрат на паракрила. И поясни, че паракрилата са вариант на парашута и представляват нещо като полу-делтаплан, чийто полет може да се контролира.
	— Главният проблем отново са материалите — заключи тя. — Може би балон от частично ощавена кожа на антилопа ще ни издигне на достатъчна височина, отчитайки слабата сила на тежестта. Но как ще скрепим заедно отделните парчета? Нямаме лепило, а съшиването им най-вероятно няма да доведе до нищо. Горещият въздух просто ще излиза през пролуките. И все пак…
	Стоящият до тях МакКей извика. Те се обърнаха, за да погледнат в посоката, в която той гледаше.
	Гигантски обект плавно излизаше иззад близката планина с форма на пагода и бавно плуваше във въздуха към тях. Дворецът на Уртона. Носеше се над равнината величествено бавно на около двеста стъпки височина.
	Изчакаха го да се приближи, което стана след около два часа. Бяха се изтеглили настрани, за да могат по-добре да го огледат от горе до долу. Изглеждаше като издялан от единствен блок гладък камък, защото материалът, от който бе направен, изглеждаше като камък. Променяше цвета си на всеки петнайсетина минути, проблясваше с ярка светлина, минаваше през целия спектър и завършваше с калейдоскопична комбинация в синьо, бяло, зелено и розовочервено. После цикълът се повтаряше.
	Наистина се виждаха кули, минарета, пристройки към стените… хиляди на брой. Навсякъде имаше врати и прозорци — квадратни, кръгли, ромбовидни, шестоъгълни, осмоъгълни. Дори на плоското и гладко дъно имаше прозорци. Кикаха преброи над двеста балкона, после се отказа.
	— Знам, че не можем да го стигнем — проговори Анана. — Но смятам да изпробвам Рога.
	Във въздуха се разнесе мелодията от седем ноти. Както и очакваха, не се появиха блестящите очертания на врата, на която предстои да се отвори.
	— Трябваше да измъкнем с изтезания кодовата дума от Уртона — въздъхна Кикаха. — Ако не друго, поне щяхме да го изпечем на бавен огън.
	— Това едва ли би ни помогнало в тази ситуация — каза Анана.
	— Ей! — извика МакКей. — Ей! Я вижте там!
	От един прозорец на дъното към тях надничаше лице. Лице на мъж.

>	Двайсета глава

	Прозорецът беше кръгъл и с диаметър, по-голям от ръста на мъжа. Дори от това разстояние се виждаше, че той се движи, но не можаха да различат Уртона ли е или Червения Орк. Беше невъзможно да се каже и колко бе висок. Косата му бе кестенява и събрана в нещо като опашка. Лицето му имаше красиви черти. Беше облечен в костюм с кройка, каквато Кикаха никога по-рано не бе виждал, на за която Анана по-късно обясни, че била модерна сред Повелителите преди много, много години. Сакото блестеше, сякаш бе на райета от неонови тръби с пулсираща светлина. Ризата беше разкопчана на врата.
	Прозорецът с мъжа на него ги подмина, но минута по-късно той се появи на друг. Видяха го да тича покрай прозорците. Накрая се измори, спря и опря лице в стъклото на ъгловия прозорец. Малко по-късно се скри от погледа им.
	— Позна ли го? — попита Кикаха.
	— Не, но това нищо не означава — спокойно отговори Анана. — Преди време имаше много Повелители, а дори и да съм го познавала преди, след толкова години може да съм го забравила.
	— Искаш да кажеш, че не е бил достатъчно гаден, за да ти е направил впечатление, нали? — поусмихна се Кикаха. — Добре де, щом не е един от тях, какво прави тогава в двореца на Уртона? Как е влязъл там? И ако сме му били интересни, което личи от начина, по който се държеше, защо тогава не направи нищо, за да спре двореца?
	— Как бих могла да знам?
	— Не съм и очаквал да ми кажеш. Може би той не знае как да премине на ръчно управление. Може да е в капан. Искам да кажа, попаднал е някак в двореца и сега не може да го напусне.
	— А може и а е намерил контролната зала, но не смее да влезе в нея понеже знае, че ще се натъкне на неприятна изненада.
	— А може би ще измисли начин да влезе в нея, без да пострада — изрази надежда МакКей.
	— Това може да стане след толкова време, че той вече да не е в състояние да ни намери, дори да иска — напомни тя.
	— Този дворец пак ще мине насам — замислено промълви Кикаха. — И тогава…
	— Съмнявам се, че дворецът е на постоянна орбита — поклати глава Анана. — Най-вероятно се движи по спирала.
	На планетата дворецът се носеше само на няколко стъпки над повърхността. По някакви причини тук летеше на височина над сто стъпки. Анана предположи, че това е съзнателно заложено в програмата му, защото дворецът щеше да съпроводи луната по падането й.
	— По този начин той е могъл да се спуска редом с нея, да се наслаждава на фантастичната картина отблизо и все пак да е на достатъчно разстояние, така че да не бъде застрашен от удара.
	— Ако това е така, тогава този удар едва ли е чак толкова силен. Защото ако беше, почвата като нищо би могла да излети и на много повече от стотина стъпки. А какви ли предпазни мерки е взел срещу падане на планина върху него?
	— Това не знам. Сигурна съм, че всичко което Уртона е направил, е подчинено на някаква логика. За наше нещастие това ни лишава от всякакви шансове да се доберем до него, докато сме на луната.
	Не видяха повече двореца. Изглежда той наистина следваше спирална орбита.
	Последваха дълги дни и нощи, посветени на техния проект. В допълнение към лова, който и без това им отнемаше много време, те трябваше да събарят и убиват дървета, както и да дерат кожите на убитите антилопи. Окастряха клоните на дърветата и ги оформяха с ножа и секирата. Кожите изстъргваха и обезкосмяваха, макар Анана да не бе много доволна. Тя майстореше дървени игли и съшиваше кожите една за друга. После изрязваше излишните парчета и така постигаше точно желаната форма. След това фиксираше триъгълното парче върху дървената структура.
	В крайна сметка се получи триъгълно хвърчило. Тънки кожени ремъци заместваха кабелите за управление. Анана се бе надявала, че ще може да използва триъгълен трапец за управлението му. Но всичките им усилия да изработят солиден дървен триъгълник, здраво свързан в ъглите, се провалиха. Конструкцията, която се получаваше, не вдъхваше никакво доверие. Тя най-вероятно щеше да се разпадне веднага след като се подложеше на по-сериозно усилие.
	Затова се спря на правоъгълната конструкция. Пилотът поставяше мишници върху опорите и хващаше вертикалните пръти. Надеждата й бе, че насочването ще става само с изместване тежестта на тялото.
	Когато конструкцията бе завършена, Анана я погледна критично и се намръщи:
	— Не знам дали ще издържи на усилията. Както и да е, вече има само един начин да разберем.
	Тя застана на позиция под делтаплана. После, вместо да се затича, както би постъпила на планетата, приклекна и отскочи във въздуха. Издигна се на трийсет и пет стъпки, вдигна малко носа нагоре, опитвайки се да хване вятър и измина късо разстояние. Уби скоростта точно преди кацане и леко се приземи.
	Двамата мъже се придвижиха до нея на едри скокове. Тя обяви с широка усмивка на лицето:
	— Първият делтаплан от антилопска кожа в историята, току-що извърши успешен пробен полет.
	После продължи кратките си скокове и спря едва след като измина две мили. Върнаха се обратно и получавайки инструкции за двайсети път, Кикаха изпробва уменията си. Последва го МакКей и понеже всичко свърши без злополуки, решиха че денят е бил успешен.
	— Утре отново ще тренираме в равнината — каза Анана. — В други ден ще се качим ниско в планините и ще опитаме късмета си там. Искам вие двамата да се научите да управлявате делтаплана в относително дълъг полет. Не очаквам от вас да станете професионалисти. Просто искам да добиете чувство за ориентация във въздуха.
	На петия ден от тренировките започнаха да опитват завои. Анана ги предупреди да наберат достатъчно инерция, преди да пробват, понеже долното крило губело скорост. И ако тя паднела под определена граница, делтапланът просто пропадал. Двамата последваха съвета й и всичко мина без инциденти.
	— Ще бъде добре, ако можем да скачаме от скала и да политаме от нея — обясняваше тя. — Това наистина ще ви бъде от полза. За нещастие тук няма възходящи термални потоци. И все пак така ще можете да летите на по-далечни разстояние. Дали да не опитаме.
	Спътниците й казаха, че изгарят от желание да го направят. Наложи се да почакат докато съседната планина придобие нужната им форма. Защото на тях им трябваше планина, която да има един относително плавен склон, по който да се качват с делтаплана и друг почти вертикално спускащ се склон за скачане. Докато чакаха, тя построи първото си паракрило. То не можеше да се разгръща при скока понеже кожата бе прекалено твърда. Необходимата форма бе получена с помощта на лека дървена рамка.
	След това изкачиха планината. Без да се колебае Анана прихвана крилото и го вдигна над главата си с връх, насочен надолу, за да попречи на вятъра да го подхване. След това скочи от извисяващия се на четири хиляди стъпки корниз, отпусна се, намести се между ремъците и полетя. Мъжете отскочиха от корниза точно навреме, защото миг по-късно той се откърти.
	Наблюдаваха спускането й и прецениха, че беше по-твърдо, отколкото с делтаплан, видяха я как свива носа му, за да пикира с по-голяма скорост, после как го изнася нагоре, за да намали и как ловко манипулира с ремъците, избирайки място за кацане.
	Когато се убедиха, че е жива и здрава, те се обърнаха и спуснаха по склона, по който се бяха качили.
	На следващия ден скочи МакКей, а на по-следващия Кикаха. И двамата кацнаха без проблеми.
	Анана се зарадва на успешното им представяне. Но не беше доволна от всичко:
	— Крилото е прекалено тежко, за да се използва на планетата. Трябва да намерим по-леко дърво и нещо значително по-леко от кожата на антилопа за обличане на конструкцията.
	Кожата вече миришеше отвратително. Наложи се да я изхвърлят, защото привличаше различни насекоми.
	Анана направи ново крило с известни подобрения: процепи за маневриране и клапи на носа, които трябваше да предотвратят пълната загуба на скорост. Този път се качиха на друга планина, откосът на която бе не по-висок от хиляда стъпки. Анана отново скочи първа и се справяше отлично, когато от небето се спусна птица рок и заби нокти в крилото. После пое нагоре, размахвайки дългите си криле и се насочи към планината, където живееше.
	Анана запрати секирата си нагоре. Острието едва докосна шията на птицата и падна. Но тя явно реши, че се е заловила с опасен противник. Освободи ноктите си и паракрилото полетя свободно. В продължение на няколко минути птицата я следваше. Ако бе решила да я атакува на земята, Анана вероятно щеше да бъде напълно беззащитна. Но тя само остро пикира над главата й, дрезгаво изграчи и отлетя в търсене на по-малко опасна и не толкова чуждоземна плячка.
	Анана изгуби близо час в търсене на секирата, но накрая се отказа, без да я намери, и побягна към дома, защото а далечината се появи една моа. На следващия ден в търсенето взеха участие и тримата. Чак по обед МакКей се натъкна на секирата, скрита зад една скала, издигнала се от земята докато търсеха.
	Следващата фаза на проекта предвиждаше да направят малък изпитателен балон. Но първо им трябваше заслон от вятъра. Вятърът, който се създаваше от движението на луната в атмосферата, имаше скорост към десет мили в час и никога не спираше да духа. А това означаваше, че те не биха могли да завършат пълненето на балона, преди вятърът да им го изтръгне от ръцете.
	Работата им отне четири седмици. Копаха земята с ножове, със секирата и заострени колове. Когато се получи полукръгъл насип с височина шестнайсет стъпки, поставиха му покрив, държащ се върху забити в земята умрели дървета.
	Тогава се захванаха с лов на антилопи. В края на продължилото два дни ловуване и пренасяне на кожите от най-различни и по правило отдалечени места, пред тях се издигаше огромен куп от кожи. Все в различна степен на разлагана.
	Нямаше време за никаква почивка. Изстъргаха тлъстините и частично обезкосмиха кожите. Нарязаха ги, после Анана и Кикаха съшиха отделните парчета. МакКей се занимаваше да прави кожени ремъци и да плете мрежа от тях.
	На сутринта очите им бяха зачервени и сълзяха. Въпреки това запалиха огън върху пръстения под на малката кошница. Използвайки дървени подпори изправиха отпуснатия балон, така че горещината на огъня да влиза право в тясното гърло. Балонът постепенно се пълнеше. Когато им се стори, че е готов да се отлепи от земята, те сграбчиха висящите краища на ремъците на мрежата и го изтеглиха изпод покрива. Вятърът го подхвана и потътри кошницата по земята. Изглежда огънят се размести, защото кошницата започна да дими. Но балонът продължаваше да се раздува и което бе по-важното… издигаше се!
	През шевовете се просмукваше бледосин дим.
	— Знаех че ще липсва уплътнение — поклати глава Анана.
	Аеростатът се издигаше и издигаше. Кошницата, висяща на ремъци от сурова кожа, пламна, единият й край пропадна и остатъците от огъня се изсипаха през дупката. Балонът се издигна още малко, после започна да се спусна, а малко по-късно стремително летеше надолу. Беше изминал поне пет мили по хоризонтала и се бе издигнал на близо една миля нагоре. Беше минал над края на планината, без съмнение бе подплашил животните там и бе дал възможност на кучета, бабуини и лъвове да уловят лесна плячка.
	— Съжалявам, че нямах камера — въздъхна Кикаха. — Единственият балон от необработена сурова кожа в историята на човечеството!
	— Дори да намерим материал, с който да запечатаме пролуките между парчетата, той пак ще има животински произход — каза със съжаление Анана. — И следователно ще гние прекалено бързо.
	— Мисля че местните жители знаят как частично да щавят кожа — каза Кикаха. — А също могат и да знаят къде да намерим дърво и покритие каквото ни трябва. Защо не потърсим някой, който да ни каже?
	Четири седмици по-късно вече бяха на прага да се откажат от търсенето на човешки същества. Дадоха си още три последни дни. На втория ден забелязаха едно малочислено племе да се придвижва по надигащата се равнина. Зад тях, може би на миля разстояние, се виждаше малка фигурка, седнала в центъра на пустошта.
	Няколко часа по-късно стигнаха до фигурката. Тялото беше покрито с одеяло от сурова кожа. Кикаха пристъпи напред и дръпна одеялото. Под него седеше много стара жена, кръстосала кривите си крака, скрила отпуснатите си гърди под едната си ръка, хванала остър кремък с другата. Очите й бяха затворени, но като усети, че одеялото го няма, тя ги отвори. Постепенно те станаха огромни. Беззъбата й уста се разтвори в изражение на ням ужас. После, изненадвайки Кикаха, тя се усмихна, затвори отново очи и започна да пее някаква странна песен на висок глас.
	Анана мина зад нея, погледна извития гръб, изпъкналите ребра, подутия стомах, редките бели кичури и задържа поглед върху едното й ходило. Изглеждаше като сдъвкано от лъв преди много време. Три от пръстите липсваха, през него минаваше дълъг белег и беше извито под неестествен ъгъл.
	— Прекалено стара е, за да върши някаква работа и за да върви сама — отбеляза Анана.
	— Така че са я оставили да умре от глад или да бъде изядена от хищниците — допълни Кикаха. — Но за какво й е този кремък? Какво се очаква да направи с него? Да си пререже вените?
	— Вероятно — отвърна Анана. — Може би затова и се усмихна като ни видя. Сигурно е решила, че ние ще я избавим от страданията веднага.
	Тя опипа коженото одеяло.
	— Но бърка. Може да ни каже как се щавят кожи, а кой знае… може би ще ни разкаже още много неща. Ако не се е смахнала съвсем.
	Оставиха МакКей да пази старицата и отидоха на лов. Върнаха се късно. Всеки носеше по част от тялото на газела. Донесоха още и цяла торба, пълна с плодове, набрани от едно дърво, което бяха повалили. Върху кожата на Кикаха ясно се виждаше къде го бе улучило размахващото се пипало на отбраняващото се дърво. Предложиха вода и плодове на старицата и след кратко колебание тя прие. Кикаха разчука част от плешката, за да стане месото по-крехко и й го подаде. Слабите й зъби едва го дъвчеха. Като видя това, той изкопа по-късно дупка в земята, наля вода в нея, нагорещи няколко камъка, пусна ги във водата и добави към нея късчета месо. Супата не беше нито гореща, нито хубава, но се получи силна и тя можа да се нахрани с нея.
	Преспаха без проблеми, на сутринта направиха още супа, добавяйки малко плодове под формата на експеримент и старицата изпи всичко, което й поднесоха. След това започна ученето на езика й. Трябваше й известно време да разбере, че не я угояват, за да я изядат, и от този момент нататък тя се превърна в истински учител.
	На следващия ден Кикаха тръгна по следите на племето, което я бе изоставило. Два дни по-късно се върна с кремъчни наконечници за копия, бойни секири и няколко бумеранга.
	— Беше много лесно. Промъкнах се една нощ, докато хъркаха след като се бяха натъпкали с развалено слонско месо. Взех каквото исках и си тръгнах. Дори пазачите им спяха.
	Езиковото обучението напредваше бързо. След три седмици Шубам им разказваше шеги. На всичко отгоре се оказа, че е истинска съкровищница на знания.
	Натъпкани с информация, тримата се хванаха на работа. Докато единият охраняваше Шубам, другите излизаха да търсят материалите, които им трябваха. Убиваха растенията, за които им бе казала, че може да съдържат галотанин или неговия еквивалент. Имаше едно друго дърво, което откриха и убиха, и което имаше изключително лека дървесина, оказала се в допълнение и много здрава.
	Кикаха направи на Шубам патерица, така че отново да може да се придвижва, а Анана отделяше всеки ден по малко време, за да масажира полупарализираните крака на старицата. Не след дълго тя не само започна да обикаля наоколо, ами и наддаде на тегло. И все пак, макар да обожаваше да разказва на тримата най-различни истории и да се чувстваше така полезна както не се бе чувствала от дълго, тя не беше щастлива. Липсваше й племенния живот и най-много й липсваха внучетата. Но в нея имаше от стоическата твърдост на дивака, която й позволяваше да приема като лукс всичко, което за тримата бе минимално необходимото за оцеляването им.
	Така изтекоха няколко месеца. Кикаха и спътниците му работеха от сутрин до късно след падането на нощта. Накрая дойде моментът, в който пред тях лежаха три паракрила, превъзхождащи предишното по тегло, якост и издръжливост. Конструкцията им бе фиксирана с дървени ребра и поради това крилата не можеха да се сгъват.
	Знаейки от Шубам, че има едно дърво, чиято кора съдържа силна отрова, Кикаха и Анана тръгнаха да търсят горичка от подобни дървета. Най-сетне намериха такава, повалиха една дузина с ласата си и ги убиха. Не беше толкова лесно разбира се, защото едва се изплъзнаха на пипалата, които можеха да ги ужилят със същата силна отрова. Старицата им бе разказала как да извлекат отровата.
	Кикаха бе много щастлив когато откри, че клоните на отровното дърво много приличат на земния тис. Той не пропусна възможността да си направи лъкове от тях, а за тетива се спря на кози черва. Постави на стрелите кремъчните наконечници, които бе взел от племето на Шубам и ги потопи в отровата.
	Едва сега можеха да се захванат с лов на слонове. Макар дебелокожите тревопасни да имаха имунитет срещу отровата на много дървета, отровата на „тиса“ бе прекалено силна дори и за тях. След още един месец групата разполагаше с необходимия запас от ципа на слонско шкембе, необходима за уплътнение. И това не беше приумица, защото карантията на слоновете се оказа поне на две трети от теглото на същото количество кожи на газела. Анана свали обшивката на крилата и я смени с ципата.
	— Сега вече мисля, че крилата са достатъчно леки, за да ги използваме дори и в гравитационното поле на планетата — каза Анана. — Всъщност мога да кажа, че съм сигурна. Не бих могла да кажа същото и за кожите.
	Едно друго растение им даде — не без много усилия и разочарования в началото — лепкава субстанция. С нея можеха да запечатват краищата на лентите, от които щяха да ушият обшивката на балона. Направиха опит с няколко слонски ципи, слепени с новото лепило. Дори след двайсетчасов престой над огъня лепилото не се предаде. Започна да се разлага едва на трийсетия час.
	— Това е добре — заключи Анана. — Надявам се да не летим с балона повече от един час. Освен това просто няма как да вземем дървета за горене за по-дълго.
	— Изглежда като че ли най-сетне сме на прага да успеем — обади се Кикаха. — Но какво ще правим с нея? — и той посочи към старицата. — Нали точно тя ни спаси или най-малкото ни даде шанс да се преборим. Как да постъпим, когато дойде моментът да се понесем нагоре? Не можем просто така да я оставим. Още по-малко можем да я вземем с нас.
	— Не се безпокой, аз вече обсъдих този въпрос с нея — успокои го Анана. — Тя разбира, че един ден ще трябва да си тръгнем. И е благодарна, че е доживяла до тази възраст, да не говорим, че ние й дадохме повече храна, отколкото някога е виждала.
	— Така ли? И какво казваш ще стане с нея, когато решим да си вървим?
	— Обещах да й прережа вените на китките.
	Кикаха примижа.
	— Ти си по-силна и от мен. Не мисля че бих могъл да го сторя.
	— Имаш ли по-добре идея?
	— Не. Щом трябва да бъде така. Радвам се, че не аз трябва да го сторя.

>	Двайсет и първа глава

	Анана реши, че ще е по-добре да използват три малки вместо един голям балон.
	— Разберете. За една и съща здравина материалът за големия балон трябва да е много по-як и по-тежък спрямо материала за по-малкия балон. Като правим три малки балони ние печелим в якост и икономисваме в тегло. Така че всеки от нас ще се издигне в собствен аеростат… Освен това малките балони имат по-малка площ и следователно ще се управляват по-лесно при този вятър.
	Кикаха беше загубил прекалено много спорове с нея, за да се опита да възразява.
	МакКей ненавиждаше да му бъде нареждано от жена, но съзнаваше, че тя знае какво прави.
	Последните приготовления им костваха много усилия. Дори Шубам им помагаше макар да знаеше какво я очаква в деня на заминаването. Това не бе способно да помрачи ведрото й настроение. Дори да чувстваше скръб или печал, тя не го показа.
	Накрая бяха готови. На земята лежаха три големи торби, проснати зад заслона. Бяха поставени в мрежа, изплетена от тънка, но много издръжлива щавена ципа. За нея бяха завързани въжета, на които висеше кошът. Анана би желала кошът да виси на отделна халка, привързана за мрежата. Това щеше да гарантира по-добра стабилност. За нещастие беше се оказало невъзможно да издълбаят три халки от дърво. Освен това, щом халката трябваше да издържи теглото на пасажера и на коша, значи тя трябваше да е достатъчно солидна, следователно и тежка.
	Краищата на въжетата бяха завързани за ъглите на коша, който бе изработен от слепени едно за друго парчета здрава кора на дърво. В центъра му насипаха плътен слой пръст, върху който бяха подредени съчки. Дървените стърготини под тях имаха за цел огънят лесно да подхване. Имаше и прахан, кремък, който щеше да даде искра след удар в нож или секирата.
	Насипът земя, който играеше роля на заслон, се бе срутвал четири пъти поради тектонични промени на терена. Петият насип беше два пъти по-висок и четири пъти по-дълъг от предишните. Покривът беше от клонки, поставени върху кръстосани пръти, крепящи се на изправени трупи.
	В близост до отворения край имаше три макари, които трябваше да изиграят ролята на примитивни кранове. Здраво въже, изплетено от кожени ремъци, минаваше през горния край на мрежата, в която лежаха балоните.
	Тримата изправиха празните торби на балоните и МакКей, който не искаше да чака и поради това държеше да излети пръв, запали огъня. Дим започна да изпълва увисналата торба.
	Когато неговият балон започна да добива форма, Анана запали своя огън. Кикаха изчака няколко минути и последва примера й.
	В небето вече се забелязваха ивиците на настъпващата „зора“. Откъм равнината се дочуваха ревове, ръмжене и излайвания. Животните се събуждаха за поредния ден, през който някои щяха да бъдат изядени, а други щяха да се нахранят с тях. Вятърът духаше без пориви със скорост към осем мили в час.
	Балонът на МакКей се издуваше. Когато стана ясно, че ще се отдели от земята, МакКей скочи и преряза ремъка, привързан в горната му част. Изчака още една минута, после издърпа летателния апарат изпод хоризонталната греда, за която допреди малко беше завързан.
	След малко Анана и Кикаха направиха същото.
	Шубам беше седнала настрани. Стана и подпирайки се на патерицата, изкуцука до Анана. Каза й нещо тихо. Анана я прегърна и някак изненадващо за Кикаха замахна с ножа през китките й. Кикаха потисна желанието да извърне глава, преценявайки, че след като е оставил някой друг да свърши мръсната работа, той поне трябва да има смелостта да гледа.
	Старицата се отпусна до коша на Анана и подхвана протяжна предсмъртна песен. Той й махна с ръка за сбогом, но тя изглежда не го забеляза.
	По бузите на Анана се стичаха сълзи. Наведе се и някак прекалено старателно се зае да стъкмява огъня.
	— Сбогом! — извика МакКей. — Дано все пак се видим по-нататък.
	Изтегли балона си на открито. Бързо се качи в коша, хвърли още малко съчки на огъня и зачака. Вятърът над покрива изтегли балона настрани. Той започна да се издига, миг по-късно бе подхванат от пълната сила на течението и започна да се отдалечава от земята под ъгъл.
	Балонът на Анана полетя няколко минути по-късно. Кикаха ги последва последен.
	Той погледна нагоре. Паракрилото все още бе прикрепено към мрежата и изглеждаше наред. Бяха решили да го привържат към горната част на балона още докато беше на земята. На един наблюдател в далечината това би изглеждало като че ли някакъв молец е кацнал върху гигантска електрическа крушка.
	Полетът му доставяше особена тръпка. Липсваше каквото и да е било усещане за летене. Кикаха си помисли, че сигурно би се чувствал така и върху летящо килимче. Естествено не се долавяше никакъв вятър, защото балонът се носеше със скоростта на вятъра.
	Някъде над него се издигаха другите два балона. Той видя че Анана му махва с ръка и отвърна на поздрава й. След това реши, че трябва да обърне повече внимание на огъня.
	Сети се да погледне надолу към мястото, от което бяха излетели. Шубам се бе превърнала в мъничка фигурка, която след малко бе закрита от покрива.
	Полезрението му се разширяваше — хоризонтът сякаш отскачаше назад. Появяваха се нови и нови планински вериги и равнини между тях, разделени от водни площи, където временно се бе насъбрал падналия дъжд.
	Над главите им висеше огромната от това разстояние планета. Грандиозната рана в мястото на откъсването на сателита вече бе заздравяла. Планетата-майка очакваше да посрещне детето си и сякаш всичко бе стихнало в предусещане на предстоящия катаклизъм.
	Ята от птици и непознати крилати млекопитаещи прелетяха покрай него. Държаха курс към планетата, а това означаваше, че в най-скоро време и тук щяха да започнат тектонични промени. Напускаха точно навреме.
	Балонът навлезе за малко в облак от издигнали се в атмосферата семена.
	Пламъкът на огъня ненаситно поглъщаше приготвените дървета и Кикаха си помисли, че запасът, с който са тръгнали, не е чак толкова голям. Успокояваше се с факта, че колкото повече дърва изгаряха, толкова повече олекваше балонът и толкова по-бързо се издигаше.
	По негова преценка вече се намираше на петнайсет мили височина и щеше да може да поддържа огъня още за около пет.
	Неясно защо МакКей се отдалечаваше от двамата. Анана се намираше на около половин миля от Кикаха, но от известно време насам разстоянието между тях оставаше непроменено.
	На двайсет мили височина — поне доколкото Кикаха можеше да прецени — той хвърли в огъня последната цепеница. Когато и тя изгоря, той смете още горещата пепел пред надветрената страна, а след малко изхвърли и пръстта от огнището. После затвори кожената клапа на отвора на балона. Така нагорещеният въздух щеше да изстине по-бавно.
	Свършил работата си почти за миг, той отново се облегна на коша. Скоро балонът щеше да започне да пада. Тогава трябваше да се възползва от паракрилото, за да кацне обратно на повърхността. Спасението им тогава щеше да зависи единствено от това дали щяха да се окажат от горната страна след завършване на метаморфозите на сателита и преди сливането на двете небесни тела.
	Неочаквано го лъхна топла вълна. Ухили се и махна на Анана макар да не очакваше, че тя ще го види. Рязката промяна в температурата на околния въздух означаваше, че балонът се е издигнал до онова, което Уртона бе нарекъл гравитационен интерфейс. Тук гравитационните полета на планета и луна донякъде се неутрализираха и възходящият въздушен поток щеше да увлече със себе си балоните… поне за известно време. Надяваше се това да продължи по-дълго. Температурата се покачваше, така че той отвори отново клапата и дори я отряза с ножа си. Не беше ясно какво точно става. Всъщност балонът се спускаше, но издигащият се горещ въздух го изтласкваше нагоре със скорост, по-голяма от скоростта на спускането му. Още топлият въздух в затворения обем постепенно се охлаждаше, свиваше се и на негово място през отвора нахлуваше горещ въздух отвън. И все пак обшивката започваше постепенно да се свива. Може би нямаше напълно да се изпразни. Независимо от всичко, след време щеше да падне.
	И понеже вече не се носеше от вятъра, Кикаха започваше все по-осезателно да го усеща. Когато падането се ускореше, вятърът щеше да засвисти между въжетата. Звук, който не искаше да чува.
	Подът на коша започна леко да се накланя. Той хвърли поглед към балона на Анана. Да, тя се издигаше бавно, а обвивката бе започнала леко да се върти.
	Бяха стигнали така наречената „точка на обръщане“. Сега трябваше да действа бързо, без колебание и без суетене.
	Някакви объркани от присъствието им, но незагубили целеустремеността си птици, прелетяха покрай него.
	Кикаха се изкачи върху мрежата по въжетата и усети, че около него става още по-горещо. За шейсет секунди околната температура се бе покачила от малко под 40°С до над 50°С. Потта се стичаше в очите му и почти заслепен той напипа паракрилото и започна да реже прикрепящите го въжета. Обшивката не бе чак толкова гореща, че да изгори ръцете и краката му. Избърса потта, свърши с въжетата и започна да се намества в летателния апарат. Не беше много лесно, защото с едната си ръка трябваше да се държи здраво за мрежата през цялото време. На няколко пъти се подхлъзва, но все пък съумя да вмъкне ходилото си между мрежата и обшивката.
	Едва сега си позволи да се огледа. Докато се бе трудил, обръщането бе станало факт. Сега под краката му се намираше повърхността на планетата, а много по-малката маса на сателита висеше непосредствено над главата му.
	Балонът на МакКей се бе зареял някъде из червеното небе. И Анана не се виждаше, което означаваше, че се намира от другата страна на неговия балон. Сигурно и тя се бореше с трудностите по вмъкване и навличане на паракрилото.
	Изведнъж въздухът се разхлади. Започна да усеща наличието на вятър. Обшивката на балона се свиваше с тревожна бързина и се носеше към земята.
	Вмъкнал се най-сетне в пристягащите ремъци на паракрилото, той започна да реже предпоследния ремък, притискащ носа му към обшивката на балона. Последният придържаше опашката, сочеща в момента надолу. Няколко пъти Анана го бе предупреждавала да пререже ремъка на опашката след този на носа. Обяснението бе, че в противен случай идващото отдолу-нагоре въздушно течение щеше да я заметне обратно върху обшивката. Самият Кикаха щеше да бъде изхвърлен нагоре и щеше да остане да виси така почти безпомощен. Крилото щеше да бъде притиснато с горната си част върху изпуснатата обшивка от все по-силното въздушно течение.
	За Кикаха може би щеше да бъде непосилно да се спусне обратно по въжетата, за да отреже погрешно останалия последен ремък.
	— Разбира се — беше се опитала да го успокои Анана, — ти ще разполагаш с много време. До повърхността ще има още близо осемдесет мили, а и ти си способен на чудеса. И все пак не бих искала да се обзаложа, че на всяка цена ще успееш.
	Кикаха се спусна по въжетата към задния край на крилото, сграбчи възела, държащ го за мрежата, и го сряза с ножа в другата си ръка. Сила, от внезапността на която дъхът му направо спря, го изтегли нагоре. Балонът се стрелна покрай него и той се разлюля под ремъците на крилото. Усети че се впиват в бедрата му.
	Дръпна въжетата за управление, за да свали носа надолу. И веднага се гмурна към повърхността. Или, ако се погледнеше на ситуацията от по друг ъгъл, започна да пада относително бавно.
	Но къде беше Анана? Вече доста дълго време не можеше да я види в червеното небе. И точно в същия момент забеляза малък предмет, за който не беше сигурен дали е тя или е птица. Намираше се вляво под него. Наклони се и започна да пикира натам. Стори му се че времето е спряло. После точката започна да се уголемява и не след дълго се превърна в познатото му паракрило. Ловко манипулирайки с ремъците за управление Кикаха скоро се изравни с Анана. Когато го видя и тя зави. Не след дълго двамата падаха почти редом на не повече от двайсетина стъпки със въздуха.
	— Добре ли си? — изкрещя той.
	— Да! — потвърди също така крещейки тя.
	— Видя ли МакКей?
	Тя поклати глава отрицателно.
	Два часа по-късно той различи голям предмет с формата на птица на около две хиляди стъпки под него. Това можеше да бъде или МакКей или птица рок. След дълго взиране той се увери, че е птица. Във всеки случай спускаше се бързо и ако продължеше все така, щеше да се приземи далеч от тях.
	Ако все пак беше МакКей, той трябваше да се погрижи сам за себе си. Нито Кикаха, нито Анана, му дължаха нещо.
	Само няколко секунди по-късно вече беше забравил за възможните проблеми на МакКей. Първото ято мигриращи от луната птици го подмина. Бяха големи като гъски и наброяваха милиони. След малко към тях се смесиха други — големи и малки. Въздухът буквално потъмня от тела, а шумът от пляскащи криле, тракащи клюнове, цвъркане, грачене, беше оглушителен.
	Примитивните им летателни апарати се стрелнаха през ято жерави, които се разделиха, за да им отворят път между тях. Първоначално Кикаха помисли, че са респектирани от странните натрапници, но миг по-късно вече не бе така сигурен. Ако имаше някаква причина, това сигурно бе появилата се армада от птици рок.
	Те се подредиха в нещо подобно на ескорт. Най-близката до Анана дори се обърна и нагло я изгледа със студеното си жълто око. А когато опита да се приближи на опасно разстояние, Повелителката изкрещя и заплашително посегна с ножа. Не стана ясно дали това я изплаши, но поне я накара да се отдръпне. Но ако някоя от гигантските птици решеше да атакува, жертвата просто щеше да бъде напълно безпомощна.
	Огромните птици изглежда обаче имаха нещо друго наум. Те останаха на същата височина, докато паракрилата продължаваха да се спускат. След малко се превърнаха в малки точки на фона на небето.
	Анана го бе предупредила, че това може и да не се окаже най-дългото му пътуване, което някога е предприемал, но със сигурност ще бъде най-болезненото. И по тази причина ще му се стори безкрайно. После беше описала в най-големи подробности какво щеше да им се случи и какво трябваше да направят. Беше я изслушал и онова, което чу, ни най-малко не му хареса. Оказа се обаче, че въображението му просто е било безсилно да предугади реалността.
	Когато се използва като делтаплан, паракрилото се спуска със средна скорост от четири стъпки в секунда. Простата сметка показваше, че ако решеха просто да планират, спускането им щеше да продължи двайсет часа. А това означаваше сигурна гангрена в краката.
	В ролята си на парашут обаче, паракрилото пропада с двайсет стъпки в секунда. По груба оценка това би ги свалило на повърхността за около шест часа.
	Така че след като се намериха, двамата намалиха площта носещите плоскости и от този момент нататък продължиха като с парашут. Кикаха периодично раздвижваше краката си, за да помогне на кръвообращението си и понякога накланяше крилото малко повече, за да пропадне дори още по-бързо. Разбира се, това бе допустимо само от време на време. Прекалено честото натоварване на носещите плоскости можеше да ги разхлаби до опасна степен.
	На десет хиляди стъпки от земята той усещаше крайниците си като отлетели обратно на луната. Висеше като чучело с изключение на редките обръщания на главата, за да види какво прави Анана. Тя беше над него, защото бе по-лека и следователно би следвало да се спуска по-бавно. Само че нейното паракрило бе с по-специална конструкция, позволяваща й да лети надолу със скоростта на Кикаха. Но и тя висеше отпусната.
	Едно от опасенията му бе, че може да се натъкнат на силно възходящо течение, което би ги забавило още повече. За щастие до момента всичко се развиваше по най-добрия за тях начин.
	Под краката им се различаваха планини и полета. На височина четири хиляди стъпки се разбра, че се насочват към обширна водна площ. Поредната падина, запълнена временно с дъждовна вода. В момента дъното на долината се надигаше под наклон. Водата се оттичаше в единия край през проход между двете най-близки планини. Животните в непосредствена близост панически опитваха да избягнат прииждащия потоп. Милиони земноводни се катереха по ниските брегове, спасявайки се от стихията.
	Кикаха не можеше да разбере защо точно земноводните се мъчат да избягат от езерото. Но след малко забеляза стотина огромни тела с формата на крокодили да се носят на пълна скорост през водата. Те преследваха лесната плячка.
	Влагайки всичките си сили, той дръпна ремъците за управление. Десет секунди по-късно падна във водата непосредствено до брега. Анана се приземи секунди след него. Беше убил скоростта си в най-удобния момент, за да се измъкне от ремъците, в които бе висял толкова дълго. Водата се затвори над главата му, той потъна надолу, опря с крака в дъното и опита да се изтласка с тях нагоре.
	Краката му отказаха да се подчинят.
	Успя с мъка да изплува, загребвайки с безчувствените си ръце. Анана вече плуваше към брега, отстоящ на трийсетина стъпки от тях. Плуваше, без да използва крака.
	Измъкнаха се на брега като тритони, без да си помагат с краката. След непоносимо дълъг период на болезнени бодежи, кръвообращението им постепенно се нормализира. Тогава се изтеглиха още по-нагоре по брега. Четирикраки създания и други с перки, тътреха слузести тела покрай тях. Някой съскаха, други щракваха със зъби, но никое не се опита да ги нападне. Увеличената сила на тежестта, след дългия престой на луната, ги притискаше към земята. Но те трябваше да вървят. Крокодили с габаритите на хипопотами вече лазеха нагоре по склоновете на брега.
	Не можеха и да си представят, че ще бъдат в състояние да преминат планинския хребет. И все пак го направиха, а след това се проснаха в пълно изнемощение. Възстановиха дишането си и едва тогава заспаха като пребити. Нямаха сили да се тревожат за неща като крокодили, лъвове, кучета и всякакви твари, които биха могли да проявят апетит към тях. Не ги интересуваше нищо, дори луната да паднеше върху им.

>	Двайсет и втора глава

	Кикаха и Анана тичаха със скорост, която можеха да поддържат мили наред, без да почувстват умора. Бяха голи както майка ги е родила, с изключение на коланите, на които висяха ножовете им, Рога и приличащото на ръчен часовник устройство, пристегнато на китката на Анана. Бяха изпотени и дишаха тежко, но знаеха, че този път ще стигнат до двореца… ако нищо не им попречеше.
	Още някой преследваше колосалната постройка. Яздеше лос. Макар да се намираше на миля пред тях, височината и бронзовочервената му коса го идентифицираха. Можеше да бъде само Червения Орк.
	Кикаха реши да рискува загубата на ритъм и проговори:
	— Не знам как е стигнал дотук и изобщо не мога да си представя какво смята да прави като настигне двореца. Той не знае кодовите думи.
	— Не — задъхано се съгласи Анана. — Но онзи, когото видяхме на прозореца, може да му отвори вратата.
	Поне до момента Орк не бе поглеждал зад гърба си. Това беше много добре, защото десет минути по-късно един прозорец, или по-скоро висока френска врата, се отвори за него. Ръцете му сграбчиха рамката и с помощта на намиращия се в двореца, той се озова вътре. Вратата моментално се затвори. Лосът спря галопа си и бавно се насочи към близката групичка мигриращи дървета.
	Кикаха се надяваше невидимият обитател да бъде така услужлив по отношение и на тях. Но ако Орк ги бе видял, той щеше да се погрижи да предотврати всякакви опити за помощ.
	Те бавно се доближаваха до извисяващата се сграда. Босите им крака глухо тупкаха в тревата. Дишането им свистеше. Потта им се стичаше в очите. Краката им все по-трудно откликваха на сигналите на мозъка. Усещаха как мускулите им блокират от изливащата се в тях отрова.
	Но най-лошото бе, че дворецът се насочваше към една планина на около една-две мили от тях. Ако започнеше да се изкачва нагоре, скоростта му щеше да остане все същата. Но на двамата преследвачи щеше да се наложи да се изкачват.
	Най-накрая се озоваха под десния ъгъл на двореца. Забавиха ход, почти ридаейки от изтощение. Не беше трудно да поддържат скорост от един километър в час, докато бяха на равно. Но когато съоръжението поемеше нагоре по склона, щяха да им бъдат необходими резерви от сила, каквито не притежаваха.
	Точно в ъгъла имаше висок прозорец, който обхващаше и двете стени. Той обаче се вписваше толкова точно в тях, че не оставяше никакви ръбове за захващане, които да използват, за да се качат през него.
	Насилиха се отново леко да се затичат. Минаваха покрай прозорци, зад които имаше ярко осветен коридор. Стените им излъчваха сияние във всички цветове на дъгата. Вътре се виждаха окачени картини, а през равни интервали бяха поставени статуи в чисти пастелни цветове, които сякаш охраняваха входове към другите помещения. Тогава стигнаха до няколко прозорци, които бяха част от голяма стая. Беше мебелирана, а в далечния й край имаше огромна камина, в която гореше огън.
	Висок около четири стъпки робот с куполообразна форма и на колела, бършеше праха от необятна маса. Дългата му ръка, която можеше да се извива във всички посоки, държеше над плота на масата плосък диск. Друга ръка движеше независимо от първата нещо като прахосмукачка над килима.
	Кикаха ускори ход. Анана не изоставаше. Намерението му бе да стигнат до фасадата, преди дворецът да започне да се изкачва. Тогава предната стена щеше да се намира само на няколко стъпки от земята, но поради необходимостта подът да поддържа хоризонталното си положение, задният край щеше да се издигне прекалено високо, за да го достигнат без специални съоръжения.
	Успяха да излязат успоредно с фасадата в момента, когато дворецът стигна основата на склона. Сега им предстоеше онова, което искаха да избягнат — катеренето.
	Въпреки че бяха минали покрай много прозорци, през никой от тях не бяха видели и следа от живот.
	Тичешком заобиколиха ъгъла, който изглеждаше досущ като задния. И тук видяха първата си възможност да се качат на движещата се постройка. Половината от предната стена представляваше голям балкон. Без съмнение Уртона го бе построил с идеята да излиза на чист въздух и да се наслаждава на прекрасната гледка. Но те едва ли щяха да могат да проникнат оттук. Освен ако непознатият вътре не бе оставил безгрижно незаключена някоя от вратите. Беше малко вероятно, но поне вече нямаше да тичат.
	И все пак едва не се провалиха. Възходящата посока на движение на двореца, в комбинация с подтичването им пред него, доведе до доста неудобен начин на придвижване. Въпреки трудностите, продължаваха да не изостават. Веднъж Кикаха се препъна. Той залитна, хвана се за дъното, задържа се като по чудо, беше повлечен, после се пусна и се претърколи на земята покрай Анана, която го сграбчи за китката, изправи го на крака и го тласна напред. Тя самата падна назад, но двамата някак съумяха да продължат гонитбата, без да позволят на двореца да ги затисне отгоре.
	След няколко неуспешни опита, най-сетне достигнаха парапета на балкона и се прехвърлиха през него. После останаха дълго да лежат върху прохладния метален под, поемайки всяка глътка въздух като че ли беше последната на този свят. Когато възстановиха дишането си, изправиха се в седнало положение и се огледаха. Двете френски врати позволяваха достъп до огромна стая, но не и за тях. Кикаха натисна грамадната, лишена от дръжка врата, без да разчита на успех. Интересното бе, че дръжка нямаше и от вътрешната страна. Без съмнение вратата се задействаше с бутон или с изричането на кодова дума.
	Надявайки се да няма алармена инсталация, Кикаха стовари дръжката на ножа си върху прозрачния материал. Никакъв шанс. Не се появиха дори пукнатини. Но той и не бе очаквал да се появят.
	— Е, добре, поне се возим — въздъхна той. Вдигна поглед към балкона над главите им. Беше поне на двайсет стъпки височина, следователно, недостижим. — И сега какво? Не разполагаме с никакви варианти. Каква ирония! Да успеем след толкова усилия, само и само за да умрем от глад на прага на една врата!
	Бяха изтощени и ги мъчеше нечовешка жажда. Но не можеха да си позволят да изоставят така дълго преследваната от тях цел. От друга страна… имаха ли избор?
	Той отново вдигна поглед нагоре, този път към събиращите се в небето тъмни облаци.
	— Скоро ще завали. Поне ще се напием. Какво ще кажеш да почиваме тук тази нощ? Утре може да ни дойдат някои по-свежи идеи.
	Анана се съгласи, че това е най-доброто, което могат да направят. Два часа по-късно се отприщи порой, продължил без отслабване поне няколко часа. Утолиха жаждата си, но бяха като полуудавени кученца, когато стихията отмина. Беше им студено, трепереха и бяха мокри от глава до пети. И все пак когато падна нощта, вече бяха изсъхнали и заспаха в прегръдките си.
	Към обяд на следващия ден коремите им ръмжаха като гладни лъвове, обикалящи около клетка, пълна с месо.
	— Ще трябва да излезем на лов, Анана, преди съвсем да отпаднем — каза Кикаха. — Винаги ще можем пак да се върнем тук, макар тази мисъл да не ми е особено приятна. Ако можехме да направим кука с въже, качването на балкона над нас не би било проблем. Кой знае, може неговата врата да не е заключена. Пък и защо ли трябва да я заключват?
	— Защото Уртона не би поел и най-малък риск — отговори му Анана. — Както и да е, докато направим куката и изплетем въжето за нея, дворецът ще ни се е изплъзнал. Може дори да загубим следите му.
	— Права си — Кикаха отново се обърна към вратата и я заблъска с юмруци. В центъра на огромната стая зад нея се виждаше голям фонтан. Струята бликаше от рога на мраморен тритон. Кикаха замръзна на мястото си и прошепна: — О, о! Не мърдай, Анана! Някой идва насам!
	Анана се намираше встрани от вратата, така че бе извън полезрението на евентуалните обитатели на двореца.
	— Това е Червения Орк! Видя ме! Вече е късно да се крия! Прехвърли се през балкона! Там има някакви орнаменти, на които можеш да увиснеш. Не знам какво ще се опита да ми стори, но ти би могла да го изненадаш по някакъв начин. Ще изиграя ролята на примамка!
	С периферното си зрение той я видя да се премята през парапета и да изчезва от балкона. Остана където си беше, без да отмества поглед от чичо й. Орк бе облечен във великолепни одежди от блестяща материя. Стигащите до средата на прасците му панталони бяха обтегнати, ботушите бяха аленочервени с извити върхове, сакото бе двуредо, ръкавите широки, ризата набрана и с голяма островърха яка, украсена с брилянти.
	Усмихваше се, но в ръката си държеше зловещо изглеждащ лъчемет.
	Спря за миг зад вратата. Отиде до двата й края, за да разгледа балкона. После вдигна ръка към стената, очевидно натискайки невидим за Кикаха бутон. Вратата се плъзна нагоре.
	Държеше оръжието, без да го отмества от гърдите на Кикаха.
	— Къде е Анана?
	— Умря — отговори Кикаха.
	Орк се усмихна отново и натисна спусъка. Кикаха бе отхвърлен назад и се заби в парапета. Отпусна се на пода на полупарализиран. Някакво все още действащо ъгълче на съзнанието му регистрира, че Орк излиза на балкона, навежда се през него и изрича:
	— Качи се, Анана! Играта ми е напълно ясна! Но на твое място бих хвърлил ножа.
	Секунда по-късно тя се прехвърли обратно през парапета. Орк отстъпи назад през вратата, държейки я под прицел. Анана погледна към Кикаха и попита:
	— Мъртъв ли е?
	— Не, лъчеметът беше настроен на минимална мощност. Видях и двама ви още снощи, след като алармата се задейства. Твоят глупав жребец-леблабий има неблагоразумието да блъска по вратата. А датчиците са много чувствителни.
	— Значи си ни наблюдавал — отбеляза Анана. — Искал си да видиш какво ще опитаме.
	— Да, разбира се — пак се усмихна Орк. — Макар да знаех предварително, че няма какво да направите. Но ми харесваше да гледам как се мъчите да измислите нещо.
	Той премести поглед върху Рога, пристегнат на рамото й.
	— Най-сетне е в ръцете ми. И сега вече ще мога да се махна оттук.
	Той натисна повторно спусъка и Анана падна върху парапета. В този момент Кикаха почти се беше възстановил, макар все още да бе малко замаян. Но ако Орк се приближеше достатъчно до него…
	Повелителя не направи нищо подобно. Той отстъпи няколко крачки, каза нещо и през вратата излязоха два робота. На пръв поглед бяха като истински човешки същества. Но мъртвият взор в очите им, известната скованост в движенията им, на които липсваше естествената грациозност на хора или животни, показваха, че под онова, което се възприемаше като естествена кожа, има пластмаса и метал. Единият взе ножа на Кикаха и го изхвърли през балкона. Другият свали миниатюрното устройство от китката на Анана. После изтеглиха и двамата за краката в стаята. От едната страна имаше голяма полусфера от плътно преплетени жици, поставена на платформа с шест колела. Роботът леко вдигна Анана и я напъха през малкия отвор на клетката. Вторият направи същото с Кикаха. Вратата щракна и двамата пленници се озоваха в нещо като гигантска мишеловка.
	Орк се наведе и бръкна под клетката. После се изправи и поясни:
	— Току-що включих захранването. Не докосвайте жиците. Няма да умрете, но ще загубите съзнание.
	После нареди на роботите да го последват заедно с клетката. Държейки Рога, който беше взел от Анана, той се отправи през стаята към високия коридор.
	Кикаха изпълзя до Анана.
	— Добре ли си?
	— След минута ще съм наред. В момента просто нямам никакви сили. За сметка на това главата ме цепи.
	— И с мен е така. Е, поне най-сетне сме вътре.
	— Никога не падаш по гръб, а? Понякога този ти оптимизъм ме… нищо, няма значение. Какво мислиш е станало с човека, пуснал Орк вътре?
	— Ако още е жив, сигурно съжалява за хуманната си постъпка. Едва ли е Повелител. Ако беше, никога не би допуснал да го изиграят по такъв левашки начин.
	Кикаха извика на Орк, питайки го кой се е оказал непознатият. Орк не отговори. Спря в края на коридора, където той се разделяше. Каза тихо нещо на стената — кодовата дума, разбира се, — след което част от нея леко се плъзна назад и се спусна в специално отделение. От другата страна имаше малка квадратна стая със страна двайсет стъпки. Беше асансьор.
	Орк натисна бутон на панела. Асансьорът се стрелна нагоре. Спря когато светещият символ на индикатора показа, че са стигнали четиридесетия етаж. Орк натисна още два бутона и хвана с два пръста малко лостче. Кабината излезе в някакъв неестествено широк коридор и се плъзна над пода му. Орк наклони лостчето и кабината зави, за да поеме по следващия коридор, по който измина над двеста стъпки. Спря в края, опряла отвора си срещу стената.
	Орк извади малък черен бележник от джоба си, отвори го, направи справка на една от страниците, произнесе някаква безсмислица и вратата се отвори. Прибра бележника, излезе от кабината и стъпи встрани, докато тя навлезе към центъра на голяма стая, където спря.
	Орк отново произнесе нещо неразбираемо. Някакви механизми, монтирани по стените на височина около десет стъпки над пода, протегнаха металните си ръце. В края на всяка от тях се виждаше лъчемет. На срещуположните стени имаше по два пазача и всички оръжия сочеха към клетката. Над лъчеметите се виждаха обективите на малки камери, които без съмнение бяха видеоочи.
	— Чувал съм те да се хвалиш, че няма нито затвор, нито капан, който да те удържи, Кикаха. Но не мисля, че някой отново ще те чуе да изричаш подобно твърдение.
	— Имаш ли нещо против да ни кажеш какво възнамеряваш да правиш с нас? — попита Анана със скука в гласа.
	— Ами ще погладувате — отговори й той. — Няма да умрете от жажда, понеже ще ви се дава достатъчно вода. Но след известно време — а аз няма да ви кажа кога — независимо дали сте живи или не, лъчеметите ще ви изпепелят… Макар това да ми изглежда абсурдно, дори да се измъкнете от клетката и по някакъв начин, който не мога да си представя, да се изплъзнете от лъчеметите, няма да можете да излезете от тук. Има един-единствен изход — вратата, през която влязохме. Но няма да можете да я отворите, ако не знаете кодовата дума.
	Анана отвори уста и изражението на лицето й показваше, че е готова да помоли за милост. После я затвори и изражението изчезна. Колкото и да бе безнадеждна ситуацията, тя нямаше да се унижава без шансове да промени нещо. Но за миг само се бе поддала на слабостта.
	— Би могъл поне за задоволиш любопитството ни — обади се Кикаха. — Кой беше онзи, който те пусна вътре? И какво се случи с него?
	— Изплъзна ми се — направи гримаса Орк. — Успях с известно забавяне да намеря лъчемет и щях да го тикна в клетка. Но той скочи през някакъв отвор в стената, за който не подозирах. И предполагам се пренесе в някой друг свят. Знам че датчиците в двореца не регистрират чуждо присъствие тук.
	— Благодаря ти за информацията — захили се Кикаха. — Но кой беше той?
	— Твърдеше, че бил землянин. Говореше английски макар и малко странен. Прозвуча ми като английски от осемнайсети век. Така и не ми каза името си. Бърбореше непрестанно, обяснявайки ми, че се озовал в този капан, когато се измъкнал от света на Вейла, за да избяга от нея. Отнело му доста време да разбере как се активира врата за друга вселена, без да бъде убит. И точно се готвел да го направи, когато ме видял да галопирам след двореца. Решил да ме пусне вътре, понеже явно не съм бил местен жител. Мисля, че не беше съвсем с всичкия си.
	— Не, той направо е бил луд за връзване, щом се е доверил на един Повелител — подметна Анана. — Спомена ли нещо за нас, каза ли че ни е видял тримата с МакКей? Той мина над нас, докато бяхме на луната.
	— Били сте на луната? — повдигна вежди Орк. — И сте оцелели след сливането? Не, нищо не ми каза за вас. Което не означава, че това не му е направило впечатление, нито че не би стигнал и до този момент. — Той поспря, поусмихна се и продължи: — О, почти бях забравил! Ако огладнеете, единият от вас може да изяде другия.
	Кикаха и Анана не бяха в състояние да прикрият шока си. Орк избухна в гръмък смях. Когато накрая се успокои, той изтегли нож от ножницата на пояса. Беше дълъг към шест инча и блестеше като изкован от злато. Мушна го през жиците до краката на Анана.
	— Е, ще ви трябва нещо остро, защото как иначе ще нарежете пържоли и котлети. Това ще ви свърши работа, но се заблуждавайте, че ще можете да окъсите с него жиците. Направен е от непроводящ материал.
	— Ако не познавах Анана — извика с ярост Кикаха, — бих се убедил за сетен път, че вие Повелителите сте безнадеждно непоправими и трябва да бъдете избивани в мига, в който човек ви срещне. Не знам… но има нещо, в което съм абсолютно уверен и то е, че специално в теб няма и искрица почтеност. Ти си напълно недостоен да бъдеш наречен човек.
	— Ако под това имаш предвид човешката природа на леблабия, съгласен съм.
	Анана вдигна ножа и опипа плоската му страна, която беше някак зърниста и гладка едновременно.
	— Не знам дали се досещаш, че вече не е наложително да умрем от гладна смърт — каза тя. — С това нещо винаги можем да се убием, преди мъките ни да станат непоносими.
	— Ваш проблем — сви рамене Орк.
	После каза нещо на роботите-хуманоиди и те го последваха през вратата в кабината на асансьора. Той се обърна и им махна за сбогом, докато вратата се плъзгаше обратно на мястото си.
	— Може онзи англичанин все още да е тук — каза Кикаха. — И може би той ще ни освободи. Между другото, я ми подай този нож.
	Анана вече се бе досетила за намерението му и режеше като с трион една жица в мястото, където тя влизаше в пода. Десет минути по-късно тя остави ножа.
	— Нито драскотина поне. Металът на жиците е много по-твърд от този на ножа.
	— Естествено. Но трябваше да се убедим, че е така. Е, добре, мисля, че е безсмислено да отлагаме решението за момент, когато ще отслабнем толкова, че дори няма да можем да отрежем къс месо. Кой от нас ще бъде?
	Шокирана от думите му, тя се обърна с лице към него. Видя го че се усмихва.
	— Ах, ти! Трябва ли да се шегуваш и с това!
	В същия миг видя, че част от пода на клетката зад гърба му се плъзва встрани. Извика и той се обърна да види какво й беше направило впечатление. Някакъв куб се издигна на няколко пръста височина. Горната му плоча се надигна, макар да не се виждаха никакви панти. Под нея имаше вода.
	Пиха бързо, понеже не знаеха колко дълго ще остане кубът. Две минути по-късно капакът се затвори и кубът се спусна обратно, докато не се изравни с пода.
	Появяваше се все така пълен с вода на всеки три часа. Нямаше никакъв съд за загребване, така че трябваше да лочат на четири крака, като животни. На всеки четири часа кутията се появяваше празна — ясен знак, че трябва да я използват вместо тоалетна. Когато се възползваха и кутията се появи отново, стана ясно, че не е изчистена добре.
	— Какво ли удоволствие е доставил този дребен нюанс на Орк, а? — подметна Кикаха.
	Нямаше как да измерват времето, защото светлината не гаснеше. Но вътрешното чувство на Анана й казваше, че са затворени поне от петдесет и осем часа. Коремите им бяха хлътнали и червата им куркаха. Ребрата им започваха да открояват все по-отчетливо. Крайниците им изтъняха, скулите им изпъкнаха. Започваха де се чувстват все по-слаби. Пищните гърди на Анана провиснаха.
	— Не можем да живеем от тлъстините си, понеже нямаме такива — въздъхна Кикаха. — И без това бяхме доста изтънели след всички изпитания, през които трябваше да минем.
	Наставаха дълги периоди на мълчание, макар всеки от тях да проговорваше в мига, в който сметнеше, че има какво да каже. Тишината все повече заприличваше на спокойствието на смъртта и скоро това сигурно щеше да стане истина.
	Бяха опитали да заклещят ножа в пролуката под куба с вода. Не знаеха дали това можеше по някакъв начин да им помогне, но мислеха, че ще могат да се възползват от смущаването на работата на механизмите. За нещастие ножът не можа да проникне.
	Анана смяташе, че вече са престояли в клетката към седемдесет часа. Никой не бе казал и дума за предложението на Орк единият да изяде другия. Някак негласно се бяха споразумели да не обръщат внимание на тази кошмарна възможност. Не знаеха дали Орк не ги слуша и наблюдава с помощта на някоя скрита камера.
	Сънищата им се въртяха все около храна. Кикаха се бе унесъл в неспокойно дрямка, сънувайки огромни порции печено свинско, картофено пюре, полети обилно със сос, когато чу някакво щракване. Остана да лежи по гръб, питайки се защо ли му се е присънил този странен звук. Готвеше се отново да се потопи в оргията на пира, когато една мисъл го преряза и го накара да се изправи в седнало положение, сякаш някой му бе поднесъл сандвич с топла пастърма под носа.
	Дали Орк не се опитваше да разнообрази изтезанието по някакъв начин? Не беше много вероятно, но…
	Той се изправи на четири крака и пролази до малката вратичка. Натисна я и тя се отвори навън. Щракването, което го бе събудило, се оказа отключване на ключалката.

>	Двайсет и трета глава

	Когато се измъкнаха от клетката, лъчеметите ги проследиха. Кикаха се отправи към вратата. И четирите оръжия стреляха едновременно и алените им лъчи се забиха в стената пред и зад него. При нормална работа лъчите бяха невидими, но Орк ги бе оцветил, така че пленниците му да виждат колко наблизо се разминават със смъртта.
	— О, не! — простена Анана. — Пуснал ни е само за да ни измъчи допълнително!
	Кикаха най-сетне посмя да помръдне.
	— Да. Но тези лъчемети би следвало да ни улучват.
	Осмели се да направи една крачка. И отново лъчите за малко не се забиха в него.
	— По дяволите! Програмирани са така, че да минават на косъм от нас! Поредната гавра!
	И той решително тръгна към вратата, а тя го последва. Два от лъчеметите се пренасочиха към нея, но лъчите им минаваха на милиметър от кожата й. Независимо от това беше доста страшно да гледат мятащите се току под носовете им алени лъчи. И докато се приближава към изхода, лъчите ги проследиха, стрелкайки се покрай бузите им.
	Би следвало да нанесат някакви поражения на стените, но тя явно бяха изработени от материал, неподатлив дори на тяхната разрушителна мощ.
	Когато застана пред вратата, лъчите буквално посипаха пода пред прага. Докосването им до вратата обаче предизвикваше слабо съскане като от отровна змия, издигнала глава, за да ухапе.
	Двамата останаха така, обгърнати от алена пелена.
	— Изглежда не трябва да я докосваме — предположи Кикаха. — А може би това е само следващият ход в играта на мъчение, която е подхванал с нас.
	Той се обърна и тръгна назад към най-близкия лъчемет. Лъчът се стрелкаше точно пред краката му, принуждавайки го да забави ход. Но все пак се забиваше пред него.
	Когато спря непосредствено под лъчемета, той сочеше право в гърдите му. Кикаха се премести така че да не може да се насочва към него. Това, разбира се, го постави под прицела на другия лъчемет. Сега поне бяха спрели да стрелят.
	Оказа се, че оръжието много лесно може да се свали като се извади фиксиращия го върху поставката му щифт. Кикаха го дръпна и със сила изтегли устройството от свързващите го кабели. Анана последва примера му с лъчеметите, които сочеха към нея. Другите два лъчемета започнаха да стрелят, придържайки се към досегашната си стратегия на сплашване, но скоро и те бяха обезвредени.
	— До момента правим точно онова, което Орк иска от нас — каза Кикаха. — Той е предвидил всичките ни ходове. Защо ли обаче?
	Те стигнаха до вратата и я бутнаха навън. Тя леко се завъртя на пантите си и зад нея се разкри коридор, в който нямаше нито следи от живот, нито дори роботи. Стигнаха до първото разклонение и завиха. В края се виждаше отворената врата на асансьорната шахта. Кабината беше там, сякаш пратена от Орк да ги изчака.
	Поколебаха се дали да влязат в нея. Не бе изключено това да бе капан и Орк да спре кабината между два етажа или просто да я остави да падне на дъното на шахтата.
	— Ако е така, той сигурно се е досетил, че ние можем да предпочетем стълбището — замислено каза Кикаха. — Така че се е погрижил и за тях.
	Влязоха в кабината и натиснаха бутона за първия етаж. Пристигнаха без да им се случи нищо. Излязоха и тръгнаха без посока през салони и стаи, докато накрая се озоваха в необятно луксозно обзаведено вътрешно помещение. До величествена маса от полиран оникс стояха изправени два робота. Анана поръча обяд на езика на Повелителите. Поднесоха им го само след пет минути. Ядоха докато започна да им се повдига, но след кратка почивка пак хапнаха, макар и по-леко. Два часа по-късно се нахраниха отново. Тя заповяда на един от роботите да ги заведе до някой апартамент. Изкъпаха се с гореща вода и легнаха да спят на легло, което се носеше на три стъпки над пода. Полъхваше ги едва доловим прохладен въздух. Тиха и нежна музика ги обгръщаше сякаш отвсякъде.
	Когато се събудиха, вратата на апартамента се отвори, преди да успеят да слязат от леглото. Един робот избута количка, отрупана с подноси с топла и апетитно изглеждаща храна и чаши с нектар от мускатов пъпеш. Нахраниха се, отново се изкъпаха в банята и излязоха от нея. Роботът ги чакаше с дрехи, които им станаха като шити по мярка.
	Кикаха не знаеше как точно им бяха взели мярката, но дори не изпитваше любопитство по този въпрос. Вълнуваха го много по-важни неща.
	— Това специално отношение започва да ме безпокои. Имам чувството, че Орк само ни подготвя за неприятна изненада.
	Роботът дискретно почука на вратата. Анана му каза да влезе. Той спря пред Кикаха и му подаде бележка. Кикаха я разгъна и каза:
	— На английски е. Не познавам този почерк, но трябва да е на Орк. — И прочете на глас: „Погледнете през някой прозорец“.
	Ужасени от мисълта за онова, което можеха да видят, но прекалено любопитни, за да се въздържат, те бързо минаха през няколко стаи и един дълъг коридор. През прозореца в края му се разкриваше картина, която в по-голямата си част представляваше въздух. Далече под тях в празното пространство бавно се носеше мъничка сфера. Светът на Уртона.
	— Ето го и номерът! — отбеляза Кикаха. — Орк е извел двореца в космоса! И естествено се е погрижил да не ни остави път за връщане долу!
	— И е дезактивирал всички врати, разбира се! — предположи Анана.
	Следващият ги робот издаде звук, точно наподобяващ онзи, с който един вежлив иконом би привлякъл вниманието на господаря си. Те се обърнаха и роботът подаде на Кикаха следваща бележка. После проговори на английски:
	— Господарят ми поръча да ви предам надеждите му, сър, че това ви е доставило удоволствие.
	Кикаха прочете: „Дворецът е в низходяща орбита“.
	— Имаш ли още съобщения за нас? — обърна се той към робота.
	— Не, сър.
	— Можеш ли да ни отведеш до централния пулт за управление?
	— Да, стр.
	— Тогава води ни, МакДъф*.
	[* леко изменена фраза от пиесата „Макбет“, използвана иронично, за да бъде помолен някой да ви отведе до някакво място — Бел.пр.]
	— Какво означава „МакДъф“, сър?
	— Изтрий думата от паметта си. Как те наричат? Искам да кажа, какъв е идентификационния ти номер?
	— Едно, сър?
	— Нека бъде Едно тогава.
	— Не, сър. Не „едно тогава“. Само „Едно“.
	— В името на Илмаруолкин — въздъхна Анана, — ще престанеш ли да се правиш на клоун?
	Те последваха Едно в огромно помещение, където имаше голямо открито возило на колела, позволяващо да се качат на него едновременно четирима. Роботът седна на мястото на водача. Те двамата се наместиха на задната седалка и колата пое тихо и гладко. След като минаха по цялата дължина на няколко коридора, роботът влезе с колата в голямата кабина на асансьор. Слезе, натисна няколко бутона и кабината се изкачи на трийсет етажа. Роботът, който се бе върнал зад волана, подкара колата по коридор и измина по него близо четвърт миля. Тогава спряха пред една врата.
	— Входът на центъра за управление, сър.
	После слезе и застана до вратата. Те го последваха. Вратата беше заварена за стената.
	— Единственият вход ли е това?
	— Да, сър.
	Ставаше ясно, че Орк е взел мерки да не могат да влязат. Всякакви средства, с които биха могли да отворят вратата, включително лъчемети, сигурно бяха изхвърлени от двореца. А може би играта на Орк продължаваше и той просто правеше нещата по-трудни? Дали все пак не бе оставил някакви инструменти, които да открият след дълго търсене, може би за да установят след като влязат в центъра, че всички органи за управление са унищожени?
	Намериха прозорец и отново погледнаха в червеното пространство.
	— Ще мине известно време, преди да паднем на планетата — отбеляза Кикаха. А междувременно можем да се храним, да пием, да се любим и да спим. И да търсим като побъркани някакъв начин да се измъкнем от тази каша. Но ако Орк си мисли, че ще страдаме, докато се носим надолу, той просто не ни познава.
	— Да, но стените и вратата сигурно са направени от импервиум, както стаята, в която бяхме затворени. Никакви лъчемети няма да ни помогнат. Нямам ни най-малка представа как е успял да завари вратата за стените, но някак е успял да го направи. Така че не виждам начин да проникнем вътре.
	Започнаха с оглед на цялата сграда, отнел им дни наред, макар да пътуваха с колата. Намериха хангар, в които имаше празни отделения за пет летателни апарата. Орк дори не се бе потрудил да затвори вратата. Вероятно ги бе изстрелял на автопилот.
	Откриха и мощен енергиен реактор. В него се намираше гравитонният двигател, който поддържаше изкуствена сила на тежестта в двореца. Иначе сега биха плували в безтегловност.
	— Цяло чудо е, че не го е изключил — подхвърли Анана. — А колко елегантен начин за мъчение би било това.
	— Е, никой не е идеален — отбеляза Кикаха.
	Не се натъкнаха на никакви инструменти, с чиято помощ биха могли да проникнат в центъра за управление. Не бяха и предполагали, че могат да намерят.
	Кикаха обсъди ситуацията с Анана, която знаеше много повече за парашутите от него. След това подробно инструктира няколко робота как да изработят два парашута от копринени завеси.
	— Трябва само да скочим и да се спуснем долу — каза той. — Колкото и да не ми допада идеята да свърша живота си на онзи нещастен свят. Може и да е по-добре, отколкото да си мъртъв, но според мен разликата не е много голяма.
	Имаше сигурно хиляда, а дори и две хиляди телепортиращи врати в стените, в пода, а защо не и на таваните. Но без кодовите думи, с които се активираха, не можеха нито да ги намерят, нито да ги използват.
	Питаха се къде ли е вратата, използвана от англичанина, избягал пред погледа на Червения Орк. Ако тръгнеха систематично да я търсят, това щеше да им отнеме повече време от онова, с което разполагаха. Тогава Кикаха се сети да попита роботите Едно и Две дали са били свидетели на бягството. За негова приятна изненада, оказа се, че и двамата са присъствали. Отведоха хората до въпросната стена. Кикаха бутна панела и видя метална тръба за спускане, която отиваше надолу и после завиваше, изчезвайки от погледа им.
	— Няма какво да загубим — обърна се той към Анана. Мушна крака в тръбата, понамести се в седнало положение и се понесе по извивките надолу, докато не бе изхвърлен в тясно, слабо осветено помещение. Извика нагоре към Анана, за да й каже, че продължава нататък. Но не след дълго стигна до задънен край.
	След дълго чукане по стените и опипване в полумрака, той се върна при тръбата и помагайки си с ръце се изкачи обратно при нея.
	— Или има друг отвор в стената, който не успях да намеря или в помещението долу има телепортираща врата — и той й разказа какво се бе случило.
	Изпратиха роботите до склада за дрелка и чукове. Макар бургиите да бяха прекалено слаби, за да се преборят със защитната обвивка на пулта за управление, той разчиташе, че те ще се справят с пластмасата, от която бяха изработени стените на скритото помещение. Когато роботите се върнаха, Кикаха и Анана се спуснаха по тръбата заедно с тях и пробиха дупки в стените. Описаха голяма окръжност с поредица близко разположени дупки и Кикаха изби отвора с чука.
	През него близка силна светлина. Той предпазливо надзърна вътре. И ахна.
	— Дявол да ме вземе, ако това не е Червения Орк!

>	Двайсет и четвърта глава

	В центъра на голямата зала се намираше прозрачен куб с ръб към дванайсет стъпки. На обитателя на куба правеха компания стол, тясно легло, маса и малка червена кутия на пода до стената. Човекът вътре наистина бе Орк. Кикаха забеляза дебелата тръба, която излизаше от основата на стената на стаята, проникваше през прозрачния материал и свършваше в червената кутия. Можеше да се предположи, че тук постъпваше вода и някаква полутечна храна. По-малка тръба, прокарана през по-голямата вероятно опресняваше въздуха.
	Червения Орк седеше на стол до масата и наблюдателите можеха да видят профила му през дупката в стената. По липсата на реакция от неговата страна ставаше ясно, че затворът му е звуконепроницаем. Иначе той отдавна щеше да е чул виенето на дрелките и блъскането с чука. На масата пред него лежаха Рога и лъчемет. Кикаха разбра, че стените на куба са неподатливи за лъчите на оръжието.
	Червения Орк, някогашният Повелител на Двете Земи, беше като олицетворение на човешкото нещастие. И нищо чудно. Бе проникнал в центъра за управление през телепортираща врата, очаквайки да се пренесе в друга вселена, притежавайки Рога — най-ценното за всеки Повелител съкровище, оставил да умрат двама от най-страшните си врагове. Но Уртона бе приготвил капана си много умело и вместо на свобода, Орк бе попаднал в непроницаемия затвор.
	От негова гледна точка никой не знаеше, че той е заключен в тази стая. Нямаше никакво съмнение какви мисли го вълнуваха в момента: питаше се колко ли остава до падането на двореца на Уртона върху планетата и до момента, когато сам той щеше да се превърне в кървава пихтия на дъното на своята килия, хванат в собствения си капан.
	Кикаха и Анана разшириха отвора в стената, за да могат да влязат. През това време Орк най-сетне забеляза движението навън. Той стана от стола си и втренчи поглед в тях. Лицето му беше пепеляво бледо. Знаеше че не може да очаква никаква пощада. Единствената промяна в ситуацията щеше да бъде по-бързата му смърт.
	Но племенницата му и нейният любим съвсем не бяха сигурни, че изобщо нещо се е променило. Щом той не можеше да си пробие път отвътре, те едва ли щяха да могат да направят нещо за него отвън. Още повече, че за разлика от него те нямаха дори и лъчемет. За щастие тръбата, която обезпечаваше живота на Орк, бе от мед. След като роботите изработиха по негово указание няколко специални инструмента, Кикаха най-сетне успя да пререже медната тръба пред сглобката с импервиума.
	Получи се отвор, през който Орк получаваше въздух и можеше да комуникира с външния свят. Но Кикаха и Анана не застанаха непосредствено пред отвора. Орк спокойно би могъл да ги застреля през него.
	— Правилата на играта се промениха, Орк — бяха първите думи на Кикаха. — Ти имаш нужда от нас, ние — от тебе. Ако ни сътрудничиш, аз обещавам да ти позволя да отидеш, където пожелаеш, при това жив и здрав. Ако откажеш… е, тогава ще умреш. Може би и ние, но дали това ще ти свърши някаква работа?
	— Не мога ти вярвам, че ще удържиш на думата си — мрачно отговори Орк.
	— Щом така предпочиташ, така да бъде. Но аз и Анана няма да допуснем да загинем просто ей-така. В момента изработваме парашути. Да, това значи, че ще останем на този свят, но поне ще сме живи.
	— Парашути ли? — изразът на лицето му подсказваше, че тази мисъл изобщо не бе минала през главата му.
	— Да. Една стара американска поговорка казва, че има много пътища за постигане на дадена цел. А аз съм роден да намирам всякакви пътища. Аз… Анана и аз… ще се измъкнем от тази каша. Но ни трябва информация, която можеш да ни дадеш. Сега… ще ни я дадеш ли, което би означавало, че може би и ти ще живееш? Или ще се цупиш като разглезено дете и ще предпочетеш да умреш?
	Орк скръцна безсилно със зъби и примирено попита:
	— Добре тогава! Какво искаш?
	— Точен разказ как попадна тук. С всички подробности, които биха могли да имат някакво значение.
	Орк разказа как бе изследвал огромната зала с множеството пултове за управление. Задачата му била значително ускорена след разпита на роботи Едно и Две. После разбрал как да активира няколко от вратите. Бил крайно предпазлив и преди да опита сам, карал роботите да ги активират. Така че те да станат нищо неподозиращите жертви, ако е заложен някакъв капан.
	Една от тях осъществявала връзката с множество телепортиращи врати, скрити из разни канари, пръснати по цялата планета. Изглежда Уртона разполагал със средство да ги идентифицира. Вероятно се бе надявал да разпознае една от тези врати по време на странстванията си долу. И тогава, изговаряйки една-две кодови думи, щял да се прехвърли в двореца. Явно не бе имал късмет.
	Орк идентифицирал три врати към други светове. Едната извеждала в света на Джадауин, другата — в Земя-1 и третата — в света на вече покойния Уризен. Имало още много, но Орк не искал да ги активира. Страхувал се да не му изневери късметът. По някакво чудо до момента не бил задействал никакви клопки. И накрая, всичко от което имал нужда, била вратата към Земя-1.
	И така, уверил се, че пътищата му за отстъпление не са затворени, Орк наредил на Едно и Две да запечатат вратата.
	— Значи си се погрижил да програмираш мъченията ни предварително? — осведоми се Анана.
	— А защо не? — попита Орк. — Ти не би ли постъпила по същия начин?
	— Едно време бих го направила. Всъщност ти ни направи услуга, освобождавайки ни да се насладим на ужаса от падането. Макар да не си предполагал, че е така.
	— Най-голямата услуга е направил на себе си — подчерта Кикаха.
	Тогава Орк активирал вратата за Земя-1. Преминал през отвора между двете вселени, основателно очаквайки да се озове в някоя пещера. През вратата се виждала долина, отвъд която се извисявали гористите склонове на планина. Помислил, че това е същата пещера, през която Кикаха и Анана били пристигнали в Калифорния*.
	[* виж „Зад стените на Тера“ — предишната (четвърта) книга от цикъла — Бел.пр.]
	Но Уртона просто бил създал умела симулация с цел да притъпи бдителността му. За да бъде илюзията пълна, бил програмирал и роботите за в случай, че някой крайно недоверчив Повелител се накани да използва точно тази врата. Или поне Орк предполагаше, че е така. Защото наредил на робота, наречен Шест, да мине през вратата. Шест се подчинил, разходил се из пещерата, надникнал през отвора й навън и се върнал обратно през вратата.
	Едва сега Орк заповядал на Едно и Две да запечатат командния център със сплав от импервиум. И минал през вратата.
	— Този лукав шаг (вид пор) е предвидил, че някой ще използва робот за проверка на безопасността. И е взел необходимите мерки с робота нищо да не се случи.
	— Уртона винаги се отличаваше с голяма хитрост — подчерта Анана. — Но залагаше прекалено много на технологическите средства за защита. Затова когато остана да разчита на собствените си сили, той не се оказа на обичайната си висота. — Тя направи кратка пауза, помисли и допълни: — Абсолютно същото се отнася и до тебе, чичо.
	— Е, аз не се представих чак толкова зле — озъби се той с почервеняло лице.
	Кикаха и Анана избухнаха в смях.
	— Не — съгласи се тя. — Как можа да ми хрумне. Виж къде се намираш.
	Орк бил прехвърлен обратно само на няколко крачки от изхода на пещерата или по-скоро на онова, което приел за пещера. Миг по-късно вече се намирал в куба.
	Кикаха дръпна Анана в единия от ъглите, за да поговорят, без да бъдат чути.
	— По някакъв неясен начин онзи тайнствен англичанин е намерил врата за друга вселена в стената, която се намира в края на коридора — обясни той. — Може да е попаднал на бележника с кодови думи на Уртона. Както и да е, там където е минал един, могат да минат и други. Рога би ни помогнал. Но не можем да се доберем до него… Какво обаче би попречило на Орк да изсвири нотите вместо нас? Ще запишем мелодията и ще я използваме, за да отворим вратата.
	— Де да беше възможно — поклати глава Анана. — Този номер е толкова очевиден, че е опитван и преди. Оказва се, че в механизма на Рога има някакъв компонент, който изцяло отсъства в записа.
	— Опасявах се, че може да е така — призна той. — Но трябваше да попитам. Ето какво, Анана. Уртона сигурно е монтирал врати навсякъде из двореца си. Сигурно сме минали покрай десетки, без да подозираме, защото са скрити в стените. Логиката изисква повечето от тях да обезпечават пътища за бягство от едно място в тази сграда до друго. Това би позволило на Уртона да надхитри всеки, който би се опитал да си играе на игрички с него тук… Със сигурност обаче има и няколко врати, които му позволяват да се прехвърли в други светове. И те могат да бъдат използвани само в случай на изключителна опасност. Една от тях е телепортиращата врата в края на съседния коридор. Мисля…
	— Не е задължително — досети се за мислите му Анана. — Не разполагаме с никаква информация и тази врата може просто да води в командния център или някое друго място в двореца.
	— Не. Ако беше така, датчиците биха разкрили пред Орк присъствието на англичанина тук.
	— Заблуждаваш се. Уртона спокойно може да е оставил места без датчици, където да се скрие, ако врагът случайно завладее командния център.
	— Смятам се за хитрец номер едно и въпреки това понякога си мисля, че вие Повелителите ме слагате в джоба си. Добре… само минутка. Нека попитам Орк нещо.
	Той се върна при куба. Изпълнен с подозрение Повелителя го попита:
	— Какво замисляте сега?
	— Нищо, което не би могло да ти помогне — поусмихна се Кикаха. — Само вземаме предпазни мерки да не ни изиграеш отново. Кажи ми нещо сега… Индикаторите в командния център показват ли дали тук има скрита система от допълнителни датчици?
	— Защо питаш?
	— Дявол да те вземе! — извика Кикаха. — Губиш ни времето. Защо не разбереш, че трябва да те извадя на свобода, та макар само и само да си получа обратно Рога!
	Орк се поколеба, но отговори:
	— Да, има скрити датчици. Отне ми доста време да ги открия. Всъщност аз дори не ги търсих. Натъкнах се на тях, докато търсех нещо съвсем различно. Проверих ги и забелязах, че се контролират от стаи, необхванати от главната система за наблюдение. Понеже никой не използваше тези стаи реших, че и никой не се крие в тях. Беше трудно да приема, че там може да има някой, който доброволно да се лиши от възможността сам да узнае къде съм аз.
	— Надявам се паметта ти да е добра. Къде са те?
	— Паметта ми е отлична — сухо го увери Орк. — Аз не съм ти някое от вас, нещастни низши създания!
	Кикаха направи гримаса. Повелителите бяха най-надменните и труднопоносими същества, с които някога се бе срещал. От друга страна това беше добре за него. Никога не би оцелял след сблъсък с Повелител, ако той не използваше непрестанно част от съзнанието си, за да подхранва собственото си его. Те наистина не бяха способни на стопроцентова мисловна концентрация.
	Е, добре, егото на Кикаха също не бе за пренебрегване. Но не бе болно, както тяхното.
	Повелителя помнеше само няколко от местата, където бяха монтирани датчиците на допълнителната тайна система за наблюдение. Едва ли бе възможно да знае всичките, понеже те бяха много. Все пак можа да опише на Кикаха къде се намираха три от тях. Освен това му разказа как да задейства системата.
	За да не пренебрегне нито един възможен източник на информация, Кикаха разпита роботи Едно и Две за датчиците. Те знаеха само за онези в командния център. Уртона не бе счел за необходимо да им довери повече, отколкото бе счел за необходимо за своето спокойствие и защита.
	Кикаха си помисли, че ако беше на мястото на господаря на този дворец, той би програмирал роботите иначе. Те трябваше да отказват отговори на определени въпроси. Или поне да се престорят, че не ги знаят.
	Изведнъж ми мина мисълта, че може би те точно това и правеха. Макар от друга страна да му бяха дали данни, с които Уртона едва ли бе искал враговете му да разполагат. Значи може би не го лъжеха.
	Той взе Едно със себе си, оставяйки Анана да държи под око чичо си. Не беше много вероятно, че той ще може да отиде където и да е или че ще бъде в състояние да направи нещо интересно. Но човек никога не знае…
	Пултът за управление на системата тайни датчици се намираше зад една стена в стая на десетия етаж. Понеже не знаеше кодовата дума за телепортиране в стаята, той заповяда на Едно да разбие част от стената. Включи захранването на пулта и с помощта на Едно провери цялата сграда на двореца. Проверката мина много бързо. Присвяткващите планове на отделните стаи се сменяха върху екрана с такава бързина, че Кикаха ги възприе като слети в едно. Но компютърът в главата на Едно можеше да осмисли постъпилата информация.
	Когато операцията завърши, Едно съобщи:
	— Има сто и десет помещения, останали непокрити от датчиците.
	Кикаха изруга наум и попита:
	— Да не искаш да кажеш, че ще трябва да минем през всички тях, за да се уверим лично, че няма никой?
	— Това е единият от начините.
	— Има ли друг?
	— Тази система позволява визуален контрол на контролната зала. Това става с помощта на този превключвател — и той посочи за какво говореше. — С негова помощ операторът може да се подвключи и към датчиците, контролирани оттам. Така става възможно да се погледне във всяка от сто и десетте стаи. Онзи, който се нарича Орк, не знаеше това. Освен това превключвателят не е на лицевата страна на пулта за управление. Той е под лицевия панел и надписът върху него казва, че става дума за управление на един от генераторите на енергия. Само господарят знае това.
	— А ти откъде знаеш в такъв случай?
	— Научих за него, докато гледах постъпващата тук информация.
	— Защо не ми каза по-рано?
	— Защото не си ме попитал.
	Кикаха с мъка потисна поредното проклятие. Умните и едновременно с това толкова тъпи роботи…
	— Свържи системата към онази на контролната зала.
	— Да, господарю.
	Едно величествено се отправи към пулта и завъртя превключвателя, надписан на езика на Повелителите с думата „Топлина“. Каква топлина? Сега вече прозираше идеята да се направи този превключвател толкова невзрачен, че всеки неупълномощен оператор, озовал се тук случайно или не, да го игнорира. Започнаха да примигват лампички, друг превключвател се завъртя сам и един от големите видеоекрани над главите им се включи.
	Кикаха гледаше в някаква зала от камера, разположена високо на стената и насочена надолу към централното кресло от редицата пет-шест кресла, подредени пред главния пулт за управление. Там седеше мъж, обърнат с гръб към Кикаха.
	За момент си помисли, че това може да е англичанинът, помогнал на Орк. Но този мъж беше много по-едър от човека, който Орк бе описал, а и косата му не беше кестенява, а жълта.
	Той гледаше екрана пред себе си. На него бяха изобразени Кикаха и робота, които от своя страна гледаха към екран с мъжа.
	Операторът се надигна с гневен вик, скочи от креслото и замахна с юмрук към камерата, която предаваше изображението му.
	Беше Уртона.

>	Двайсет и пета глава

	Повелителят беше облечен в раздърпана кожа, увита около кръста му. Дълъг вдлъбнат белег от раната със секирата минаваше по средата на гръдния му кош. Косата му падаше под раменете. Кожата му бе изплескана с мазната почва на собствения му свят. Цицина на челото му подсказваше, че неотдавна се е ударил в твърд предмет. На всичко отгоре носът му беше счупен.
	Кикаха остана като замръзнал няколко секунди, после скочи в действие. Бързо изтича до превключвателя с цел да го завърти в обратна посока. Едновременно с това чу крясъка на Уртона:
	— Едно! Убий го! Убий го!
	— Кого да убия, господарю? — спокойно попита роботът.
	— Скапан метален идиот! Онзи човек! Кикаха!
	Кикаха завъртя ключа и рязко се извърна. Роботът пристъпваше към него, разперил ръце с полусвити юмруци.
	Кикаха изтегли ножа си. В този миг през неподвижните устни на робота се разнесе гласът на Уртона:
	— Виждам те, леблабий! И ще те убия!
	В продължение на цяла секунда Кикаха не разбра какво се бе случило. Едва след това го осени прозрението. Уртона беше задействал трансивера в тялото на робота и сега говореше през него. И най-вероятно гледаше бъдещата си жертва през очите на Едно.
	Тази ситуация предоставяше на Кикаха едно предимство. Уртона не можеше едновременно да наблюдава битката между човек и робот от контролната зала, и да върви насам.
	Кикаха скочи към робота, спря се, отскочи назад и замахна с ножа, единствено с цел да провери бързината на неговите рефлекси. Роботът обаче дори не направи опит да блокира ръката му или да му отнеме ножа. Просто продължаваше да върви към Кикаха.
	Той скочи покрай Едно и рязко удари. И улучи. Острието разби материала, оформен да изглежда като човешко око. Дали обаче беше повредило и видеокамерата в него?
	Нямаше време да провери. Отново се приближи, този път отляво. Роботът още не бе завършил завъртането си, когато ножът пръсна и другата очна ябълка.
	Кикаха разбра, че Едно не е достатъчно бърз за него. Нямаше никакво съмнение, че е много по-силен, но в момента важна бе бързината. Той изтича зад Едно и спря. Роботът продължи да се движи напред. Сигурно беше лишен от зрение, а това означаваше, че Уртона веднага ще предприеме ответен ход.
	Кикаха бързо се огледа. Зад дългите голи стени можеше да съществуват телепортиращи врати. Уртона най-вероятно щеше да избере да дойде през врата, скрита от погледа на противника му. Например в пространството зад конзолата на пулта за управление. Тя не беше опряна до стена.
	Той изтича и се скри зад нея. Минаха секунди, после минута. Може би Уртона се бавеше, за да намери оръжие. Ако бе така, той вероятно бе отишъл в тайния си оръжеен склад, тъй като Орк се бе погрижил да изхвърли всичкото оръжие, на което се бе натъкнал.
	Или бе решил да остане в контролната зала, където се намираше в безопасност. Оттам той можеше да нареди на всички роботи в двореца, а те бяха няколко десетки, да обградят тази стая.
	И най-сетне дали не се бе прехвърлил в някоя съседна стая и сега се прокрадваше към своя враг. В този случай той наистина би се погрижил да не припарва насам без лъчемет в ръка.
	Разнесе се глух удар от сблъскването на робота със стената. Или поне Кикаха се надяваше звукът да е от това. Не му се искаше да подава глава, за да провери.
	Единственото му предупреждение бе трепкащия светещ кръг с диаметър по-голям от ръста на висок човек, който се появи на стената вдясно от него. Кръгът бързо се превърна в отвор в стената. През него пристъпи Уртона, но Кикаха вече се бе хвърлил върху му, с надеждата двамата да се озоват обратно в контролната зала, преди вратата да се затвори.
	Паднаха на пода. Кикаха съумя да остане върху Повелителя, стиснал с все сила китката на ръката, в която бе оръжието. Другата ръка опря ножа в шията му. Погледът в очите на Уртона бе размътен след удара на главата му в пода.
	Кикаха безжалостно изви китката и лъчеметът издрънча. После бързо се претърколи, сграбчи оръжието и се изправи.
	Озъбен, Уртона разтърсваше глава, опитвайки се да стане. Но веднага се отпусна обратно на пода, когато Кикаха му заповяда.
	Към двамата се отправи робот Шест. Кикаха бързо нареди на Уртона да каже на робота да не предприема никакво действие. Повелителя се подчини и роботът се върна обратно при стената.
	— Никога не съм си мислил, че е възможно да дойде ден, когато ще бъда доволен да те видя — усмихнато проговори Кикаха. — Но ето че е точно така. Ти, така да се каже, си ръката, която извади кестените от огъня за мен. За мен и за Анана.
	Уртона изглеждаше като човек, неспособен да повярва, че това се случва точно на него след всички лишения, през които бе минат, след множеството изпитания, след които бе оживял, след късмета да се натъкне на врата за двореца. Защото сигурно си бе мислил, че всичките му врагове или бяха безнадеждно загубени някъде по планетата, или по-вероятно бяха мъртви. Така че се виждаше отново като крал в двореца си.
	Какъв ли шок бе изживял, когато бе видял заварената врата на командния център. Значи някой все пак се бе промъкнал дотук. Може би Повелител от друг свят, успял по някакъв начин да открие начин да проникне тук. Съвпадението във времето с другите му неприятности правеше тази възможност малко вероятна. Уртона сигурно се бе досетил, че Орк, Анана или Кикаха бяха успели да се доберат до двореца му. Но те не биха могли да влязат в командния център, където бе концентрирана цялата му мощ. Първото, което бе направил, бе да коригира низходящата орбита. След като се бе уверил, че няма опасност дворецът да падне на повърхността, той бе започнал проверки с помощта на датчиците. Първо с главната система. Нямаше никакво съмнение, че една от мигащите червени лампички на пулта пред него му бе разкрила, че някой се е хванал в заложения капан. След като бе проверил, той бе видял, че Орк е попаднал в куба.
	Но тогава трябва да бе видял и Анана. Беше ли наредил на робот Две да я убие?
	Попита Уртона. Повелителя поклати глава като човек, опитващ да се отърси от неприятностите си.
	— Не — каза той бавно, — видях я да стои там, но тя не правеше нищо, което би могло да ме застраши по някакъв начин в момента. Подхванах проверка по тайната система за контрол, за да се уверя, че наистина няма никой друг. Още не бях стигнал до залата, в която се намираше ти. Но вие се свързахте с контролната зала… и… Дявол да те вземе! Само ако я бях проверил няколко минути по-рано!
	— Всичко е въпрос на време — съгласи се Кикаха усмихнато. — Добре, нека се захващаме за работа. Ти може би си мислиш, че ще те убия или че най-малкото ще те завра в онази килия на колела и ще те оставя да умреш от естествена смърт. Признавам, идеята никак не е лоша, но аз съм привърженик не на съзерцанието на теорията, а на прилагането й в практиката… Обещах на Орк да го пусна, ако ми сътрудничи. Е, не бих казал, че ми помогна кой знае колко, но не съм дребнав. Той нямаше възможност да го стори… Така-а… Сега правя същото предложение и на тебе, Уртона: ще те оставя да живееш и няма да те подложа на изтезания. Трябва да извадя Орк, любимия ти брат, от онзи капан, с единствената цел да си върна Рога. Но първо ще проверя дали разказът ти е истина. И Бог да ти е на помощ, ако установя, че си ме лъгал!
	Той застана зад Повелителя на безопасно разстояние, лишавайки го от шанса да се обърне и да се опита да му отнеме лъчемета. Беше го настроил на минимална мощност, която би предизвикала само временна парализа. Уртона задейства системата и тайните датчици надникнаха в командния център, където бе кубът. Орк все още беше в него, а Анана и Две стояха до дупката в стената.
	Кикаха я повика по име. Тя вдигна глава с възклицание на изненада. Предупреди я да не се плаши и описа най-общо какво се бе случило.
	— Така че нещата за пореден път отиват към оправяне — каза той. — Орк, брат ти ще те извади от куба. Първо обаче ще оставиш лъчемета си на масата. Не се опитвай да правиш каквото и да е било. Ще те наблюдаваме. Дръж в ръка Рога. Това е. Сега иди в ъгъла, където беше, когато се озова в куба. Така. Не се движи. Не помръдвай, защото ще загубиш пръст или крак.
	Уртона посегна към един от бутоните.
	— Почакай — нареди Кикаха. — Не съм свършил. Анана, знаеш за къде тръгнах. Иди там и остани до стената зад конзолата. Мини през вратата, когато се появи. О, ще се натъкнеш на един сляп робот, нещастният Едно. Ще му заповядам да спре да се движи, така че няма да ти пречи.
	Уртона се отправи малко вдървено към един от пултовете в края на огромната зала. Юмруците му бяха леко свити, беше стиснал силно челюсти и цялото му тяло трепереше.
	— Ха — отбеляза с подигравателна изненада Кикаха, — та ти би трябвало да подскачаш от радост. Защото ще живееш. И може би някой ден да ти се отвори друг шанс да отмъстиш на трима ни.
	— Нали не очакваш да ти повярвам?
	— Защо да не ми повярваш? Правил ли съм някога нещо, което си очаквал да направя?
	Той нареди на Повелителя да му покаже ненадписаните органи за управление, с чиято помощ щяха да извадят Орк обратно. Уртона отстъпи крачка назад, давайки на Кикаха да извърши операцията сам.
	— Не, ти го направи — дръпна се червенокосият.
	Беше напълно възможно да падне поразен от високо напрежение, ако задействаше лостчетата и бутоните в указания ред.
	Уртона сви рамене. Щракна един ключ, натисна бутон и отстъпи от конзолата. Вляво от тях на стената се образува светещ кръг. От него започна да се оформя полусфера от стремително носещи се светлини, която след малко се пръсна. Червения Орк се материализира с гръб, почти опрян в стената.
	— Остави Рога на пода и леко го бутни с крак към мен — нареди Кикаха.
	Повелителя се подчини. Държейки ги под око и двамата, Кикаха се наведе и взе Рога.
	— Ха! Ето че пак си е мой!
	Пет минути по-късно Анана мина през същата врата, през която бяха паднали Кикаха и Уртона.
	Чичовците й изглеждаха като стигнали до края на пътя. Явно бе че очакваха да бъдат убити всеки миг. Едно време Кикаха би се подразнил, че никой от двамата дори не си представя, че напълно заслужава да бъде екзекутиран. Това вече не можеше да го разстрои. Отдавна се бе научил да не си разваля настроението от фарисеи и психопати, ако между тях изобщо съществуваше някаква разлика.
	— Преди да се разделим — започна той, — искам да изясним между нас някои неща, ако е възможно. Уртона, знаеш ли нещо за някакъв англичанин, роден през осемнайсети век? Червения Орк го намерил тук, когато влязъл в двореца.
	— Още някой ли е успял да влезе? — обезпокои се Уртона.
	— Да, ясно е какво знаеш. Добре, може би ще се срещнем с него при друг случай. Уртона, твоята племенница ми обясни някои неща за конвертора на енергия, който захранва този вълшебен летящ дворец. Тя ми каза, че всеки конвертор може да се нагласи в режим, който ще го претовари, но системите за автоматично регулиране ще се намесят в критичния момент. Ако разбира се не са изключени преди това. Искам от теб да програмираш режим на претоварване, който да стигне максимума си след точно петнайсет минути. Искам също да изключиш автоматичната регулировка.
	— Но защо? — пребледня Уртона. — Ти искаш да ме… взривиш?
	— Не. Когато дворецът избухне, ти отдавна няма да си в него. Намерението ми е да унищожа двореца ти. Така че никога повече да не можеш да го използваш.
	Уртона не попита какво ще се случи, ако откаже да се подчини. Под зоркия контрол на Анана, той извърши необходимите манипулации. Върху пулта започна да мига голям червен индикатор. На един от екраните се появи надпис на езика на Повелителите: „Претоварване!“. Разнесе се пронизителен звуков сигнал.
	Дори Анана изглеждаше неспокойна. Кикаха се усмихна, въпреки че и той се тревожеше.
	— Окей. Сега да активираме вратите за Земя-1 и света на Джадауин.
	Той беше запомнил ключа, с който можеше отново да включи автоматичния регулатор, в случай, че Уртона опита някой отчаян номер.
	— Знам че е в кръвта ти да си коварен и лукав, Уртона — предупреди го Кикаха. — Постарай се за малко да подтиснеш естествената си злоба. Стисни зъби и не опитвай нищо поне за кратко. Лъчеметът ми е настроен на рязане. Ще те направя на филии при първото съмнително движение.
	Уртона не отговори.
	Върху високата гола стена се появиха два светещи кръга. После се изчистиха. През единия се виждаше вътрешността на пещера — същата, през която Кикаха и Анана бяха пристигнали в южна Калифорния. През другия се разкриваше гледка надолу по склона на залесена долина, на дъното на която течеше зелена река. Някъде в далечината имаше малко селце. От комините на къщите му се издигаше дим, а върху скалния откос над него се издигаше каменен замък. Небето бе ярко зелено.
	Кикаха изглеждаше доволен.
	— Прилича ми на Драхеланд. Трето ниво, Абхархплунта. Бил ли е някой от вас там някога?
	— Промъквах се на няколко пъти за кратко в света на Джадауин — отговори неохотно Уртона. — Планирах някой ден да… го…
	— Да го отнемеш от Джадауин? А-а-а, забрави това! Сега, Уртона, отвори врата, която ще те прехвърли на повърхността на твоята планета.
	— Но нали каза…! — заекна пребледнелият Уртона. — Нима…? Искаш да ме изоставиш тук?
	— А защо не? Този свят е твое творение. Ще можеш да живееш в него до края на живота си. Който несъмнено ще е кратък и достатъчно нещастен. Както казват земляните „Нека наказанието да отговаря на престъплението!“.
	— Това не е справедливо! — извика Уртона. — Ти позволяваш на Орк да се върне на Земята. Не бих казал, че е кой знае какъв свят, но в сравнение с този, е направо рай.
	— Я виж кой говори за справедливост! Защо ми се струва, че ти си готов да молиш за милост? Ти, господар сред Повелителите!
	Уртона разкърши рамене.
	— Не. Но ако си мислиш, че се виждаме за последен път…
	— Знам, знам. Мисля че вече се досещам. Да, не бих се изненадал, ако се окажа прав. Обзалагам се, че някъде на планетата има врата, маскирана в канара, която извежда в друг свят. Е, ти никога няма да си признаеш дали е така. Надяваш се, че някой ден ще ме изненадаш на някой свят, нали? Когато намериш канарата… ако това някога стане. Е, успех! Кой знае, когато се срещнем може и на мен да ми е доскучало и да имам нужда от сблъсък с корав съперник. Да вървим.
	Уртона се отправи към стената.
	— Кикаха! Спри го! — каза с остър глас Анана.
	— Спри или ще стрелям! — извика той на Повелителя.
	Уртона спря, но не се обърна.
	— Какво има, Анана?
	Тя погледна огромния хронометър на стената.
	— Не усещаш ли, че опасността още не е отминала? Откъде знаеш какво смята да направи? Какво ще се случи когато произнесе кодовата дума? Най-добре да изчакаме до последния възможен момент. Нека Орк се прехвърли, за да деактивираме вратата след него. След това ще се прехвърлим и ние. А после нека заминава и Уртона. Но аз предлагам да го направи, когато остане сам.
	— Да, права си — призна Кикаха. — Бях толкова нетърпелив да изчезваме оттук, че малко прибързах.
	— Уртона! — извика Кикаха. — Обърни се и ела обратно!
	Така и не го чу да произнася нищо. Сигурно го бе направил с много тих глас. Но достатъчно силно, за да задейства автоматиката.
	От пода, стените и тавана се разнесе силно съскане. Безброй малки дупчици се отвориха и през тях нахлуха тънки струйки зелен газ.
	Кикаха вдиша малко, но достатъчно, за да се задави от металния мирис. Тогава задържа дъха си, но очите му вече бяха насълзени, така че не видя кога Уртона успя да избяга. Изведнъж и Червения Орк изчезна от погледа му. Анана — една смътно различима фигура в зеленикавата мъгла — стоеше обърната към него. С едната ръка стискаше носа си, а другата бе сложила през устата си. Даваше му ясен сигнал да не диша.
	Предупреждението й обаче можеше да дойде прекалено късно. Ако сам не бе съобразил, сега без съмнение вече щеше да е мъртъв. Или поне в безсъзнание.
	Газът изглежда не действаше през кожата. Иначе и Уртона щеше да падне в собствената си клопка.
	Анана се обърна и изчезна в зелената мъгла. Явно отиваше към вратата за Света на нивата. И той се затича нататък, макар от очите му да се стичаха сълзи. За миг видя Червения Орк да се хвърля през вратата за Земя-1.
	А след това смътно различи гърба на Уртона, който също на скорост мина през вратата на обичния за Кикаха свят.
	Кикаха с мъка подтисна желанието да се изкашля. Много добре разбираше, че едно вдишване може да причини смъртта му.
	Миг по-късно вече беше преминал през вратата. Не знаеше на каква височина върху склона се отваря вратата, но нямаше време да проявява предпазливост. Падна веднага, приземи се по задник и болезнено се плъзна надолу по острите камъни. Спусна се под четиридесет и пет градуса спрямо хоризонта в продължение на близо двеста стъпки и изведнъж пропадна. Превъртя се в последния миг по корем и впи пръсти в камъните. Те се забиваха в ръцете и гърдите му, но той не обръщаше внимание на това, независимо от болката.
	Разкашля се. Сега вече можеше да си го позволи. Беше излязъл от зеленикавите облаци, които струяха през дупката върху склона.
	Най-сетне спря. Безкрайно бавно, страхувайки се да не полети отново надолу в резултат от някое непредпазливо движение, започна да се катери нагоре. Тогава видя Анана. Тя се беше прилепила до самия край на вратата и се държеше с една ръка за каменния перваз. С другата стискаше Рога. Очите й бяха огромни, а лицето й — пребледняло.
	— Ела нагоре и да се махаме! — извика му тя. — Колкото можеш по-бързо! Конверторът всеки миг ще избухне!
	Не беше забравил за него. Извика й да се маха оттам. Каза че ще се изкачи след минута. Тя за миг се поколеба дали да не се спусне, за да му помогне, после започна да си проправя път нагоре. Той също залази под ъгъл на перваза, за който се бе държала. На няколко пъти се плъзна надолу, но все успяваше да се задържи в последния миг.
	Накрая премина през каменния сипей. Изправи се полуприклекнал, заби пръсти в тревата и се изтегли върху корниза. Пазейки равновесие с една ръка, започна да се отдалечава с максимална скорост от дупката.
	Едва беше стигнал зад едно естествено прикритие, когато планината се разтресе и отекна глух тътен. Някаква сила го отлепи и го запрати в посоката, в която бе тръгнал.
	През ръба полетяха безброй камъни и след малко сипеят под него изглеждаше като че ли някой бе минал отгоре му с гигантска метла.
	Настъпи тишина с изключение на птичите крясъци в далечината и шумът от свличането на последните камъни, запълващи долината в краката им.
	— Това е краят, Кикаха — прошепна Анана.
	Той се обърна и видя, че се беше скрила зад една скала.
	— Вратата се е затворила в момента на унищожаване на активатора й. Затова тук проникна само част от енергията на експлозията. Иначе цялата планина щеше да хвръкне във въздуха.
	Той се изправи и погледна надолу. В сриналата се каменна лавина нещо стърчеше. Ръка?
	— Успя ли Уртона да се измъкне?
	Тя поклати глава:
	— Не, той полетя през ръба. Не падна отвисоко, сигурно не повече от двайсет стъпки, преди да се удари върху втория склон. Но камъните го настигнаха.
	— Ще слезем, за да се убедим, че е мъртъв — каза той. — Последният му номер ме освобождава от всякакви обещания, които му дадох.
	Оказа се обаче, че трябва само да натрупат още малко камъни върху трупа му, за да попречат на птиците да го изкълват.

>	Двайсет и шеста глава

	Измина месец. Все още бяха в планината, макар и от другата й страна и близко до полите й. Долината не беше населена от хора, макар от време на време да се появяваха случайно отбили се насам ловци от селцето, което бяха видели на излизане през вратата. Кикаха и Анана ги отбягваха.
	Първо си построиха навес. После си направиха лъкове и стрели от ясен, сложиха им кремъчни накрайници, убиха сърни, каквито имаше в изобилие, и ощавиха кожите им. От тях си построиха индианска палатка, добре скрита в шубраците. Близкият поток им даваше достатъчно прясна вода. От него разнообразяваха менюто си с риба.
	Облякоха се в дрехи от еленова кожа и спяха на мечи кожи. Почиваха, но и възвръщаха формата си. Ходеха на лов, беряха плодове, любеха се. Дори наддадоха на тегло. След толкова глад, трудно им беше веднага да намерят точната мярка. Част от диетата им беше хляб и масло, което откраднаха една нощ от селото. Цели две кожени торби.
	Подслушвайки разговорите на селяните Кикаха се бе уверил, че наистина се намират в Драхеланд. Допълнително бе подразбрал, че селото е в земите на Улрих фон Найфен.
	— Негов суверен, теоретически погледнато, е херцог Вилехалм фон Хартмот. Сега вече знам приблизително къде се намираме. Ако се спуснем до онази река и тръгнем по нея, ще стигнем до реката Пфаве. Триста мили по-надолу ще се озовем в земите на Зигфрид фон Листбат. Той ми е добър приятел. Поне очаквам, че още ми е такъв. Дадох му замъка си, а на всичко отгоре се съгласих да се ожени за бившата ми съпруга. Не че аз и Изоте не се разбирахме. Просто тя не можа да се примири с дългите ми отсъствия.
	— Колко дълги?
	— Е, от няколко месеца до няколко години.
	Анана се изсмя.
	— Отсега нататък, когато потегляш за някъде, аз ще те придружавам.
	— Да. Ти ще можеш да ми бъдеш равен партньор, но Изоте не би могла. А дори и да можеше, не би пожелала.
	Споразумяха се да посетят фон Листбат след около месец. Кикаха бе поискал да слезе на долното ниво, което наричаше Америндия, и да намери там племе, което да го приеме за свой член. От всички нива, Америндия беше любимото му. Там имаше величествени планини, покрити с вечни гори, необятни равнини, в потоците и реките течеше най-чистата вода, наоколо бродеха гигантски бизони, мамонти, антилопи, мечки, саблезъби тигри, диви коне, бобри, а в небесата се носеха милиарди птици. Човешкото население бе малочислено, но индианците бяха с горещ темперамент. Макар второто ниво да покриваше територия, по-голяма от Северна и Централна Америка, взети заедно, малко бяха местата, които Кикаха-Хитреца не познаваше.
	Крайната им цел беше дворецът-крепост на върха на този свят, свят създаден като една гигантска Вавилонска кула. Оттам щяха да се прехвърлят отново на Земя-1. Нямаха особено желание да го правят, понеже никой от двамата не държеше много на онзи свят. Беше пренаселен, замърсен и всеки момент можеше да изчезне в пожара на атомна война.
	— Дано Улф и Хризеис са се прибрали, когато стигнем горе. Това наистина ще бъде чудесно.
	Още бяха в планината, някъде над долината, с извиващата се по дъното й река, когато той изрече тези думи. Надолу по склона растяха брези, от които щяха да си издълбаят кану. Дим се издигаше от комините на малкото селце над завоя на реката. Въздухът беше опияняващо чист, а земята под краката беше неподвижна. Огромен черноглав орел се спусна остро от небето, а два ястреба се оставиха на вятъра да ги поеме и понесе над реката, която гъмжеше от риба. Мечка-гризли изсумтя в малинака зад тях.
	— Чудесен е този свят, Анана. Джадауин може и да е негов Повелител, но това наистина е моят свят — светът на Кикаха!
