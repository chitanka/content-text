E>
	Мягко стелеть, жестко спать.
@	Руска народна поговорка
E$
	Макар да е намръщен и студен,
	той страшен, злоумишлен не изглежда.
	И неговият вид успокоен
	дори подклажда някаква надежда.

	И ето че наивните деца
	от все сърце се радваха, когато
	той заоплита с бели влакънца
	градините, полята и къщята.

	Настана бяла, мека тишина
	и въздух чист и чистота кристална.
	Земята заприлича на жена —
	облечена в блестяща рокля бална.

	И сякаш че безкрайно тържество
	и време на безгрижие настана.
	Малцина подозираха какво
	се крие под блестящата премяна.

	И всичко живо сепна се едва
	когато почна остър студ да хапе,
	когато кървавият лед скова
	що живинка докопа в своите лапи…

	А облакът засипва с глъхнещ сняг
	гори, долища, къщи и ливади.
	И мек е и приятен е все пак…
	Защото той с памук душите вади!
