P>
	Нямането — зло голямо,
	глупави момчета,
	то накарва на кривдата
	правдата да шета.

	* * *

	Нямането — зло голямо,
	глупави момчета,
	то накарва роб да стане
	човек на човека.

	* * *

	Нямането — звяр без милост,
	глупави момчета,
	наще дарби, сили, младост
	то алчно поглъща.

	* * *

	Нямането принуждава,
	пъргави юнаци,
	син баща си да продава,
	майка — дъщеря си.

	* * *

	Нямането, много хора,
	момци, е убило,
	много сърца, като стъкло,
	без жалост разбило,

	* * *

	Нямането е и мене,
	момци, принудило
	зло да казвам на доброто,
	на черното — бяло.

	* * *

	Нямането, нямането —
	пусто да остане!
	То ме кара да се кланям
	на тез истукани.

	* * *

	Ех, мои момци, аз сам зная
	тук какво усещам,
	като ги слушам, кат гледам,
	и кат им поддаквам.

	* * *

	Но кажете, що да сторя?
	крадците богати,
	а пък тука всяко нещо
	дават за дукати.

	* * *

	Аз имам жена, деца,
	не съм като вази,
	грехота е те да ходят
	голи, гладни, боси.

	* * *

	Поклоних си аз главата —
	тям добро да бъде.
	Но какво ми това струва,
	сам си Господ види.

	* * *

	Ех, недейте ме презира,
	слаб е человека.
	Помислете, на бедността
	аз съм верна жертва.

	* * *

	Постигна ме безчестие
	посред земя чужда.
	Аз го приех — поклоних се,
	но то бе от нужда…

	* * *

	Нямането, нямането —
	пусто да остане!
	То накарва человека
	безчестен да стане!

@@	Гюргево, 20 февр. 1877
P$
