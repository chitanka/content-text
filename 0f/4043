P>
	Зеленей се горо-сестро,
	зеленей се, хубавей,
	нека в твойто клоне често
	жална песен славей пей!
	Нека пее вместо попа
	над моя труп изранен,
	ази скоро под тоя дъб
	ще издъхна млад, зелен.
	Ще се гостят с месата ми
	твойте хищни зверове,
	ще развлекат костите ми
	в дърлбоките долове.
	И в черепа, дето мисъл
	свещена съм аз хранил,
	ти ще видиш смок-усойник
	гнездо как си е завил.
	Ще да видиш!… Ех, какъв е
	лъжовния тоя свят —
	всичко в него, що живее
	рано-късно става прах.
	Не ме е жал, че незнаен
	сред гората ще умра,
	на тежките рани жертва,
	на жаждата и глада.
	Че не ще ме в гроб положи,
	че не ще ме поп опей,
	че вятъра по полето
	моя прах ще да развей!
	Най ми е жал, че не можа
	да сполучи моя план,
	че народа пак остана
	роб на бесния тиран.
	Че не можих както исках
	да си дода във града,
	и кир Янка във гърдите
	с ножа си да пробода.
	Защото е тоя Юда
	много хорица убил,
	и народа със турците
	колил, бесил, грабил, бил.
	Ех, види се горо-сестро,
	такваз била мойта чест,
	да умра, без да наситя
	праведната своя мест.
	Да умра преди да видя
	моя край освободен,
	и предателя наказан,
	и тиранина строшен!
	Но, послушай, горо-сестро,
	аз усещам пред смъртта,
	че след малко ще възкръсне
	България из калта!
	Че ще дойде Избавител,
	той турците ще строши,
	и свободата, ред и правда
	в таз страна ще въдвори.
	Тогаз, горо, вместо мене
	на народа ти кажи,
	да не слуша голи думи
	и измислени лъжи
	Да не вярва, че крадеца
	във честта си се кълне,
	да говори убиеца,
	че за правда ще умре.
	Да не вярва, че вълка е
	вече нрава си сменил,
	и с овцете че живее
	мирно се е съдружил.
	Да не вярва предателя,
	че ще стане патриот,
	да не суша съветите
	на сегашен(?) идиот…
	………………
P$
