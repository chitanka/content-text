P>
	На, стана толкова време
	във робство ти лежиш,
	на, стана толкоз векове
	мълчиш, търпиш стоиш!
		И работиш за другите,
		и теглиш като вол,
		но виждат се месата ти
		и пак си гладен, гол.
	И нямаш нищо ти добро,
	с което да се утешиш,
	натиснало те е отвред зло,
	а ти мълчиш, търпиш.
		Народе клет, я ми кажи,
		се тъй ли ще търпиш,
		се тъй ли враговете си
		ще храниш, ще кърмиш?
	Кога кажи ще станеш ти
	и с силен, страшен глас,
	ще кажеш: „Тук изедници,
	отпреде ми на съд!
		Търпях аз толкова време
		и работих кат вол —
		вик сити сте, облечени,
		пък аз се гладен, гол.
	У вас палати мраморни,
	аз нямам де да спя,
	у вас безценни камъни —
	пък аз от глад да мра!
		И всичко, що вий имате,
		се мой е то имот,
		що плюскате, що пръскате —
		на моя труд е плод.
	Без мярка вий ме мъчихте
	и пихте мойта кръв,
	сега ще ми отплащате —
	аз искам «кръв за кръв!»“
		Кога, народе, турците
		от твоята земя
		ще махнеш, чорбаджиите
		ще смажеш кат зъмя?
	Кога и ти ще заживейш
	свободен, нов живот?
	Пред себе си и другите
	ще казваш „Не съм роб!
		Погина вече моят враг,
		добих си нов живот,
		и заживя сякой човек
		от своя собствен труд.
	Аз нямам ни началници,
	ни господин, ни роб.
	Ний синца сме работници —
	свободен сме народ…“

@@	Одеса, 1873 год.
P$
