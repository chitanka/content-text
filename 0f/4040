P>
	Спи спокойно, мой детенце,
	нани, нани, нани, на!
	В твойта люлчица сюрмашка
	грее златната луна.
		Ти ще станеш млад войвода.
		ти ще станеш главатар.
		Нани, нани, мой детенце,
		нани, мой планински цар!
	Ще избавиш братята си
	от техните теглила.
	Нани, нани, мой юначе,
	ще те помни теб света.
		Спи спокойно, мой детенце,
		нани, нани, нани, на!
		В твойта люлчица сюрмашка
		грее златната луна.
	Теб баща ти бе войвода,
	там на Стара планина,
	но умря горкия Димо
	от предателска ръка.
		Спи спокойно, мой детенце,
		спи, расти и порасти.
		и за твоя юнак-баща
		ти си люто отмъсти.
	Събери отбор дружина,
	ти стани им главатар.
	Нани, нани, мой детенце,
	нани, мой планински цар.
		Па тръгни по планината,
		дигни бунт за свобода.
		Страшен ще си за турците,
		мил за бедната рая…
	За на Бога ще се моля
	да те пази във боя.
	Ще се върнеш с Божа воля
	жив и здрав ти у дома.
		Ще изляза да те срещна
		с венец росен във ръце,
		на глава ти ще го турна,
		нани, нани, мой дете!
	И народа ще извикне:
	Да живее тоз юнак!
	Нани, нани, мой детенце,
	нани, мой войвода млад!

@@	Гюргево, ноември 1875 г.
P$
