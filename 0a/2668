	Един сиромах човек се заловил на работа в една ковачница и се трудил цели двайсет години. Най-сетне решил да, си ходи и рекъл на ковача:
	— Дай ми сметката, защото трябва да си ида у дома и да видя какво е станало.
	Ковачът го помолил:
	— Аз свикнах с тебе, както баща свиква с чедото си. Постой още някоя и друга година! Ти ми беше дясната ръка в ковачницата.
	— Не мога — отвърнал работникът. — Когато тръгнах от село, оставих младата си невеста. Тя ми се закле да ме чака двайсет години. Ще си ходя вече, защото ако и тая година не се върна, моята невеста ще напусне къщата ми.
	— Тръгвай, щом като е тъй — рекъл ковачът, — но ела по-напред да ти броя парите.
	Отвел ковачът работника в една потайна стая, отключил едно сандъче и изкарал отвътре три жълтици.
	— Ти ми беше верен човек, затуй искам да ти платя добре. Но аз не съм богат. С чука и наковалнята човек не може много пари да спечели. Тук съм скътал три жълтици. Вземи ги и трите. Те не са много, но знай, че ти ги давам от сърце. Ако донякога ти потрябвам, пак ела. Готов съм да ти отстъпя и ковачницата си.
	Работникът се навел и прибрал трите жълтици. Простил се с ковача и тръгнал към село. Като вървял по пътя, на стигнали го трима пътници — двама по-млади, с цървули, а третият — старец, с побеляла глава, щъпукал по чехли. Младите запитали работника откъде иде, каква работа е вършил и колко е спечелил. Работникът почнал да разговаря с тях, а старецът мълчал, нищичко не продумвал, само отвреме навреме, като слушал какво си приказват птичките по крайпътните клончета, се усмихвал под мустак.
	— Какъв е този мълчалив старец? — попитал ковашкият работник.
	— Баща ни е — отвърнали двамата млади мъже.
	— Ами защо се усмихва под мустак?
	— Той разбира езика на птиците и навярно чува какви смешни работи си хортуват ония пилци, дето са кацнали по клоните над пътя.
	— Ами защо мълчи? — повторно попитал работникът.
	— Защото за всяко отваряне на устата трябва да му се плаща.
	— Колко взема? — За две-три думи иска жълтица.
	Работникът с трите жълтици в джоба си помислил:
	„Аз съм беден човек, няма да осиромашея повече, ако дам на този брадат човек една жълтица. Поне ще го чуя какво приказва“.
	Извадил от джоба си една от трите жълтици и я подал на стареца.
	Тогава старецът си отворил устата и продумал:
	— Мътна вода да не газиш! — и пак млъкнал.
	Продължили пътя си. Работникът вървял подир стареца, гледал как се подпира на една чепата тояга и си мислел:
	„Чуден старец! Гласовете на птиците разбира и за всяко отваряне на устата взема жълтица. Какво ли ще каже, ако му дам и втората жълтица?“
	И пак бръкнал в джоба си.
	Старецът поел втората жълтица и проговорил:
	— Видиш ли някъде, че се вият орли, иди да разбереш какво има!
	И пак млъкнал. Работникът се почесал по врата и си рекъл:
	„Гледай какви думи казва! Колко пъти съм гледал орли да се вият, но никога не съм се отбивал от пътя да видя какво има. Я да дам и третата жълтица — каквото с една жълтица, такова и без нея“.
	За трети път бръкнал в джоба си и подал последната златна пара.
	— Преди да сториш нещо, брой до двадесет и пет.
	Повървели още малко четиримата заедно, спрели на един кръстопът и се разделили. Бащата и синовете поели нагоре, а ковашкият работник — надолу към своето село. Стигнал до една река. Тя била дълбока и мътна. Влачела горска шума, дървета и грозно бучала. Работникът си спомнил първите думи на мълчаливия старец и не посмял да нагази. Седнал на брега, измъкнал от торбата хляб да похапне.
	— Сетне — рекъл си той — ще диря мост или брод.
	По едно време по пътя затрополил конник. Пристигнал един търговец на бял кон.
	— Хей, побратиме — викнал търговецът, — защо не минаваш отвъд?
	— Не смея да газя мътна вода.
	„Ей, че дивак!“ — помислил си търговецът и смушкал коня си.
	Конят се хвърлил в дълбоката вода. Силното течение повлякло и добичето, и търговеца надолу. В един въртоп търговецът изведнъж потънал и се удавил. Конят, като усетил, че му олекнало, се обърнал назад и се измъкнал на брега, мокър вир-вода. Работникът отишъл, хванал коня, яхнал го, слязъл надолу край брега, намерил мост, преминал отвъд и препуснал към село. Като минал край една зашумена долчинка, видял, че над нея се вият три големи орела.
	— Чакай да видя какво има в тая долчинка — рекъл си конникът, слязъл от коня и се мушнал в шумака. На едно потулено място заварил двама мустакати хора — мъртви. До тях видял кожена торба с жълтици. Мъртвите били раз бойници. През нощта те обрали някого, дошли в долчинката да си поделят плячката, но не могли да се спогодят, из мъкнали пищовите и се изпотрепали.
	Нашият пътник прибрал торбата, мушнал в пояса си един от пищовите и продължил пътя си. Надвечер стигнал пред своята къща. Бутнал пътната врата, влязъл, скочил от коня, вързал го под стряхата и тръгнал към къщи. Преди да при стъпи вътре, рекъл си:
	„Я да надзърна да видя какво прави моята жена.“
	Прозорецът бил отворен. Вътре било светло. Насред къщи имало наредена трапеза. На трапезата седели двама души: жена му и един мъж — гърбом към прозореца. Като видял мъжа, ковашкият работник изтръпнал. Помислил си:
	„Каква невярна жена! Клетва даде да не се жени, додето се върна, а е прибрала чужд мъж в къщата ми!“
	Измъкнал пищова и го насочил да гръмне и двамата. Но тъкмо в туй време му минали през ум думите на стареца, купени с последната жълтица: „Преди да сториш нещо, брой до двайсет и пет“.
	— Ще броя до двайсет и пет — рекъл си, — сетне ще гръмна, те няма да побягнат.
	Докато броял, мъжът, дето бил вътре, се обърнал към жената и рекъл:
	— Мале, утре тръгвам да диря тате по света. Домъчня ми за него. Колко години минаха, откакто е излязъл?
	— Станаха вече двайсет години, сине. Когато баща ти замина, ти беше детенце на три месеца.
	— Брей, какво щях да направя, ако не бях почнал да броя до двайсет и пет! — прехапал устни гостенинът и викнал през прозореца:
	— Сине, жено, ставайте да ме посрещнете!
