
	Седяла лисицата на брега на една река и си мислела:
	„Как да си похапна прясна рибица?“
	Не щеш ли, по речицата се задал пън, а на пъна — две чайки.
	Лисицата попитала:
	— Какво правите вие, чайки?
	— Ловим риба.
	— Вземете и мене със себе си!
	— Скачай!
	Скочила лисицата. Пънът се преобърнал, чайките отлетели, а Лиса паднала във водата.
	Течението я понесло надолу по речицата и я отнесло в морето.
	Погледнала Лиса — наоколо вода. Рекла си: „Хайде, лапи, бъдете ми весла! Хайде, опашко, стани ми кормило!“
	И заплувала Лиса като в лодка. Лапите и — същински весла — загребвали водата, а опашката й се въртяла като кормило — насам-нататък.
	Само че Лиса забравила да каже на опашката си да кара към брега и опашката я отвела в открито море.
	Лисицата плувала, плувала, а брегът все се не виждал. Стигнала до средата на морето. И вече не знаела накъде да плува.
	Тогава срещнала тюлена.
	Тюленът й рекъл:
	— Накъде плуваш, Лисо? Навярно си се заблудила в нашето море и няма да доплуваш до брега.
	— Зная аз къде плувам — отвърнала лисицата. — Тръгнала съм да видя има ли още животни в морските води. Чух, че сте останали вече съвсем малко.
	— Не — отвърнал тюленът, — в морските води има още много животни — и тюлени като нас, и моржове, и китове.
	— Как не — рекла лисицата, — докато сама не видя, да ме убиеш, няма да повярвам. Я излезте вие, всички животни, от морската дълбочина и се наредете в една редица до самия бряг. А пък аз ще броя.
	Тогава всички тюлени, моржове и китове излезли и налягали по водата в една редица — до самия бряг.
	А Лиса хукнала по гърбовете им като по мост. Тичала и брояла:
	— Един тюлен, два тюлена, три тюлена… Един морж, два моржа, три моржа… Един кит, два кита, три кита…
	И тъй Лиса дотърчала до брега. Изскочила на брега и викнала на тюлена:
	— Право каза, Тюлене: в морските води има още много глупави животни. През цялото море може да се построи мост от вас! А сега идете, където поискате, пък аз ще почивам!
	Морските животни отплували, пък Лиса си свалила кожуха и го окачила да се суши на храстчето, а опашката си сложила на камъка да съхне.
