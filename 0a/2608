	Живял някога един дядо. Той имал трима сина: двамата били умни, а третият не бил чак толкова умен и му викали Иванушка Глупака.
	Посял веднъж старецът жито. Родило се добро жито, само че някой се научил да го тъпче.
	Старецът рекъл на синовете си:
	— Мили мои деца! Пазете житото поред всяка нощ, заловете ми крадеца.
	Настанала първата нощ.
	Отишъл най-големият син да пази житото, но сънят го надвил. Покачил се на сеното и спал до заранта.
	На заранта се прибрал в къщи и рекъл:
	— Не съм спал цяла нощ, вардех житото! Здравата намръзнах, но крадеца не видях.
	Втората нощ отишъл средният син, ала и той проспал цялата нощ на сеното.
	На третата нощ дошъл ред на Иванушка Глупака.
	Сложил той в пазвата си една баничка взел въже и тръгнал. Отишъл на нивата и седнал върху един камък. Седи, не спи, крадеца чака.
	Тъкмо посред нощ дотърчал в житото един кон — едното му косъмче сребърно, а другото златно. Като тича, земята трепери, от ушите му дим на стълбове излиза, а от ноздрите пламъци изскачат. И започнал този кон да яде житото. Не го яде толкова, колкото го тъпче.
	Иванушка се промъкнал до коня и мигом метнал въженцето на шията му.
	Конят се дръпнал с всички сили — но напусто! А Иванушка се метнал върху него и се хванал за гривата му. Конят го носил-носил по широкото попе, скачал-скачал, но не можал да го изтърси.
	Тогава конят започнал да се моли:
	— Пусни ме на свобода, Иванушка! Ще ти се отплатя богато.
	— Добре — отвърна Иванушка, — но сетне как ще те намеря?
	— Излез на широкото попе, свирни три пъти юнашки, надай богатирски вик: „Конче Вихрогонче, застани пред мене като невеста пред свекър!“ Аз тутакси ще дойда.
	Иванушка Глупака накарал коня да му обещае, че няма повече да яде и тъпче житото и го пуснал.
	На заранта Иванушка се прибрал в къщи.
	— Е, какво видя там? — запитали го братята му.
	— Хванах коня — рекъл той, — едното му косъмче сребърно, а другото — златно.
	— Ами къде е този кон?
	— Че той обеща да не ходи повече в житото и аз го пуснах.
	Братята не повярвали на Иванушка и от сърце му се присмели. Само че от тази нощ вече никой не тъпчел житото…
	Наскоро след това царят пратил пратеници по всички села и по всички градове да разгласят:
	— Съберете се, боляри и дворяни, търговци и прости селяни, на сгледа на царската дъщеря Елена Прекрасна! Седи Елена Прекрасна на прозорчето на високата купа. Който скочи с коня до княгинята и вземе от ръката и златния пръстен, той ще се ожени за нея!
	И ето, в уречения ден, братята се наканили да идат в царския дворец — не толкова самите те да скачат с конете, колкото да погледат другите А Иванушка Глупака почнал да им се моли да вземат и него:
	— Братя, дайте ви каквото и да било конче, да дойда и аз да погледам Елена Прекрасна.
	— Къде ще вървиш, глупчо! Хората ли искаш да разсмиваш? Стой си на печката и пресявай пепелта!
	Отишли братята, а Иванушка Глупака рекъл на братовите си жени:
	— Дайте ми една кошничка, поне в гората да ида — гъби да набера!
	Взел кошничката и уж отишъл да бере гъби.
	Излязъл Иванушка в широкото поле, на воня и простор, хвърлил кошничката под един храст, свирнал по юнашки, надал богатирски вик:
	— Конче Вихрогонче, застани пред мене като невеста пред свекър!
	Конят тича, земята трепери, от ушите му дим като стълб се издига, от ноздрите пламъци изскачат. Дотърчал и застанал пред Иванушка като закован:
	— Какво искаш, Иванушка?
	„Тъй и тъй“ — отвърнал Иванушка.
	— Хайде, влез в дясното ми ухо и излез от лявото.
	Иванушка влязъл в дясното ухо на коня, излязъл през лявото и се превърнал на чуден юнак — невиждан, нечуван, да гледаш, да му се ненагледаш!
	Яхнал кончето и се понесъл право към града.
	По пътя настигнал братята си и се изравнил с тях.
	Гледат те Иванушка и се чудят — за първи път виждат такъв юнак!
	Пристигнал Иванушка на площада тъкмо пред царския дворец. Гледа — народ, колкото щеш, а във високата кула, на прозореца седи княгинята — Елена Прекрасна. На ръката и блести пръстен и този пръстен цена няма! А пък княгинята — хубавица над хубавиците!
	Всички гледат Елена Прекрасна, но никой не се решава да скочи до нея: никой не иска да си счупи главата.
	Тогава Иванушка ударил коня по коравите хълбоци… Конят запръхтял, зацвилил и подскочил — само че скочил три педи по-ниско от княгинята.
	Народът се зачудил, а Иванушка обърнал коня и се понесъл.
	Развикал се народът:
	— Кой е този? Кой е този?
	А от Иванушка и следа не останала. Видели откъде дошъл, но не видели накъде отишъл.
	Излязъл Иванушка от града, стигнал с коня в широкото поле, слязъл от него, влязъл в лявото му ухо, излязъл от дясното и отново станал Иванушка Глупака.
	Пуснал кончето да си върви, взел кошничката, набрал в гората мухоморки и ги занесъл в къщи.
	Братовите му жени се разсърдили:
	— Какви гъби си донесъл, глупчо! Яж си ги самичък’.
	Иванушка се усмихнал и се покатерил на печката, седи си там.
	Братята се върнали и заразправяли на жените си какво видели в града:
	— Да знаете, невести, какъв юнак дойде при царя! Такъв юнак не сме виждали, откакто сме се родили. Скочи само с три педи по-ниско от княгинята.
	А Иванушка лежи на печката и се подсмива:
	— Братя, може пък и аз да съм бил там!
	— Откъде накъде ще бъдеш там, глупчо! Стой си на печката и лови мухи!
	На другия ден по-големите братя пак отишли в града, а Иванушка взел кошничката и отишъл за гъби.
	Излязъл в широкото поле, на воля и простор, захвърлил кошничката, свирнал по юнашки, надал богатирски вик:
	— Конче Вихрогонче, застани пред мене като невеста пред свекър!
	Конят тича земята трепери, от ушите му дим като стълб се издига, от ноздрите му пламъци изскачат.
	Дотърчал и застанал пред Иванушка като закован.
	Влязъл Иванушка в дясното ухо на коня, излязъл през лявото и се превърнал на юнак над юнаците. Яхнал коня и литнал към двореца.
	Гледа — на площада още повече народ, отколкото преди. Всички се любуват на княгинята, но кой ти мисли да скача; никой не иска да си счупи главата!
	Тогава Иванушка ударил коня си по коравите хълбоци. Запръхтяло Конче Вихрогонче, подскочило — и само с две педи не стигнало до княгинята.
	Обърнал Иванушка кончето и се понесъл. Видели откъде дошъл, но не видели накъде отишъл.
	Иванушка пуснал коня да си върви и се върнал в къщи. Седнал на печката, седи чака да си дойдат братята му.
	Прибрали се братята в къщи и заразправяли:
	— Невести, оня юнак пак дойде! Скочи само с две педи по-ниско от княгинята.
	А Иванушка им рекъл:
	— Братя, може пък и аз да съм бил там.
	— Стой си на мястото, глупчо, и си трай…
	На третия ден пак дошла вест от царя. Братята захванали да се гласят за път, а Иванушка рекъл:
	— Братя, дайте ми какво и да е конче, макар и лошо ще дойда и аз с вас.
	— Стой си в къщи. И без тебе може там!
	Казали и тръгнали.
	Иванушка излязъл в широкото поле, на воля и простор, свирнал по юнашки, надал богатирски вик:
	— Конче Вихрогонче, застани пред ’мене като невеста пред свекър.
	Тича конят, земята трепери, от ушите му дим като стълб се издига, от ноздрите пламъци изскачат. Дотърчал и застанал пред Иванушка като закован.
	Влязъл Иванушка в дясното ухо на коня, излязъл през лявото. Превърнал се в юнак над юнаците и се понесъл към царския палат.
	Пристигнал Иванушка при високата кула, шибнал коня с камшика… Зацвилил конят по-силно, отколкото преди, подскочил и стигнал до прозореца!
	Целунал Иванушка княгинята по алената буза, взел от пръста и скъпия пръстен, обърнал коня и се понесъл.
	Тогава всички почнали да викат:
	— Дръжте го! Хванете го!
	А от Иванушка и следа не останала. Изгубил се от очите им.
	Пуснал той коня да си върви и се върнал в къщи. Едната му ръка превързана с мръсна кърпа.
	— Какво се е случило с тебе? — запитали го братовите му жени.
	— Търсих гъби и се убодох на едно трънче…
	И се качил на печката.
	Върнали се братята му, започнали да разправят какво станало и как станало.
	— Невести, оня юнак, като подскочи днес, стигна чак до княгинята взе пръстена от пръста и!
	А Иванушка седи до комина и все едно и също повтаря.
	— Братя, може пък и аз да съм бил там!
	— Стой си на мястото, глупчо, не дрънкай врели-некипели!
	Тогава на Иванушка се дощяло да погледне скъпоценния пръстен на княгинята.
	Като развързал парцала, цялата къща светнала!
	— Престани да си играеш с огъня! — креснали братята му. — Току-виж, че си запалил къщата. Време е съвсем да те изгоним от дома!
	Иванушка не им отвърнал нищо.
	След три дена царят отново пратил да разгласят: целият народ, колкото го има в царството, да се събере при него на угощение, никой да не смее да остане в къщи. Който не уважи царската трапеза, ще остане без глава!
	Няма що, тръгнали братята на угощение, повели със себе си и Иванушка Глупака.
	Пристигнали, седнали на дъбовите маси с покривки шарени, пият, ядат и разговарят.
	А Иванушка се покатерил на печката, в къта, седи си там.
	Обикаля Елена Прекрасна, гощава гостите. Всекиму поднася вино и медовина и гледа не е ли на ръката на някого любимият и пръстен. Който носи пръстена на ръката си, той ще и бъде годеник…
	Но у никого не видяла пръстена си…
	Обиколила всички, приближила се най-сетне до Иванушка. А той седи на печката, дрехите му сиромашки, а едната ръка превързана с парцал.
	Братята му гледат и си мислят: „Я гледай, княгинята поднася вино и на нашия Иванушка!“
	А княгинята подала чаша вино на Иванушка и го запитала:
	— Защо ти е превързана ръката, юначе?
	— Ходих в гората за гъби и се убодох на едно трънче.
	— Развържи я, покажи!
	Иванушка развързал ръката си, а на пръста му — любимият пръстен на княгинята. Всички огрял!
	Зарадвала се княгинята, хванала Иванушка за ръката, завела го при баща си и рекла:
	— Татко, ето моя годеник!
	Умил се Иванушка, вчесал се, облякъл се и престанал да бъде Иванушка Глупака, а станал юнак над юнаците, просто да не го познаеш!
	А след веселото угощение дигнали сватба.
	И аз бях на угощението, ядох и пих, по мустаците ми тече, но в устата ми нищо не влезе.
