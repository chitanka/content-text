
	Живели си някога сговорно дядо, баба и щерка. Щерката станала мома за женене, а на бой порасла колкото вретено. Макар такава малка, тя била умна и паметлива, весела и работлива. Затова старците я обичали. Не се харесвало това на Йома — злата вещица. Тя дошла в колибата и рекла:
	— Имате си щерка, колкото вретено на бой. Аз пък имам синче, голямо горе-долу като нея. Хайде да ги задомим. Ако не се съгласите, ще ви разсипя живота. Ще запуша комина, ще залостя портата, та да не можете да излезнете навън и ще се задушите от лютия дим.
	Изплашили се старците. Що да сторят? Рекли на Йома:
	— Ще ти дадем дъщеря си за снаха.
	Стиснала злата Йома девойката за ръка, повлякла я към тъмната гора. Срещнала ги по пътя една бабичка, Погледнала ги и поклатила жалостиво глава.
	Йома довлякла девойката в своята къщурка. А там, разбира се, нямало никакъв син. Душевадката искала да погуби момичето — ей тъй, от лошотия.
	Още не отдъхнали от пътя, тя му рекла:
	— Искам да ти оплета шарени чорапи, ала нямам вълна. Иди на горската поляна. Там пасат моите овце. Острижи ги и ми донеси вълната!
	Тръгнала девойката, колкото вретено голяма, към горската поляна. А насред пътя я причакала същата онази бабичка и я попитала:
	— Мило момиченце, хубаво птиченце, къде отиваш?
	— Йома ме прати в гората да острижа овцете и.
	— Ох, клетото ти! — заклатила глава бабата. — Злата Йома те праща на смърт. Ами че нейните овце са сивите вълци. Почакай! Аз ще ти кажа какво да направиш, за да се избавиш.
	Бабата я научила да отиде на горската поляна, да се качи на една елха и да запее:
P>
	Овчици сиви Йомини,
	бърже при мен се сберете,
	сами се острижете
	и вълната ми оставете!
P$
	Тозчас от разни страни надошли сиви вълци. Започнали един друг да се дерат с нокти. Поляната се покрила с вълча козина. След това зверовете се разбягали, кой откъдето бил дошъл.
	Девойката събрала козината и я отнесла на Йома. Вещицата се учудила:
	— Гледай ти! Как стана тъй, че сивите ми овчици ти дадоха вълна, а не те изядоха? Хайде сега изтичай в горската долчинка. Там пасат моите крави. Издой ги и донеси млякото!
	Тръгнала девойката към горската долчинка. А насред пътя пак я причакала старата бабичка и я попитала:
	— Мило момиченце, хубаво птиченце, къде отиваш?
	— Да издоя Йомините крави.
	— Знаеш ли какви са нейните крави? Мечки-стръвници. Ама слушай добре! Ще те науча какво да правиш, та да се избавиш.
	И старата баба пак и дала съвет. Умната девойка отишла в горската долчинка, качила се на една елха и запяла:
P>
	Кравички кротки
	Йомини, бърже при мен
	се сберете, сами се
	издоете и млякото си оставете!
P$
	Тозчас от всички страни надошли мечки-стръвници. Стълпили се под елхата, издоили се една друга, налели млякото в брезовото ведро и се разбягали.
	Девойчето отнесло млякото. Злата Йома не повярвала на очите си:
	— Че как тъй моите кравички ти разрешиха да ги издоиш? Я сега да идеш при по-старата ми сестра! Тя живее през гората, отвъд планината. Поискай и да ти даде брезовата кошничка да наберем гъби.
	А пък на ума си казала: „Аз не можах да се отърва от това омразно момиче, ама сестра ми е по-умна от мене, тя ще го погуби.“
	Послушната девойка се затичала към Йомината сестра. А насред пътя пак я причакала добрата бабичка.
	— Мило момиченце, хубаво птиченце, къде отиваш?
	Девойката и разправила къде я праща вещицата. Бабичката заклатила бялата си глава:
	— Ох, чедо! Не те праща на добро място тази Йома. Ами че нейната сестра е също такава зла вещица. Тя ще иска да те убие и изяде. Ала слушай добре. Ще ти кажа как да се избавиш!
	И бабичката и дала бучка масълце, шепа булгурец, дървено гребенче, един брус и кошничка със смола. Дала и всичко това и пак повторила — така и така ще сториш, нищо да не забравиш, та дано се избавиш.
	Момичето поблагодарило на бабичката и се затичало през гората. Щом прехвърлило планинския връх, видяло в долината къщата на Йомината сестра. Почукало на пътната врата:
	На прага излязла рошавата Йома: носът и като клюн, зъбите — тесли. Запитала:
	— Какво те води при мене, девойко?
	— Лельо Йома, лельо Йома! — изчуруликало момичето. — Праща ме сестра ти. Дай ми твоята брезова кошничка да набера гъби за кашичка.
	Старата Йома веднага се досетила защо сестра и праща момичето. Рекла:
	— А, брезовата кошничка ли? Ще я дам. Ти влез, почини си, пък аз ще отида в килера да я донеса.
	Отишла старата Йома в килера, взела да си точи зъбите на точилото. Девойката разбрала какво я чака и си рекла:
	„Бежте, крачета, да бягаме, от тая беда да се спасим!“
	Спуснала се към вратата. Дърпа, блъска — тя не се отваря. Спомнило си момичето думите на бабата: пантите с масълце намазало и вратата сама се отворила. Но щом се показало на двора, върху него връхлетели Йомините черни птици. Загракали грозно, зашибали с криле момичето по главата, още малко ще му изкълват очите. То им подхвърлило шепата бупгурец, както бабата го била научила. Птиците се спуснали да кълват и го оставили на мира.
	А старата вещица вече си наточила зъбите; те станали като ножове остри, като игли бодливи. Излязла от килера и извикала:
	— Ей сега ще те изям!
	Погледнала тук-там — няма я девойката. Спуснала се към вратата и заудряла с юмрук:
	— Ах, ти! Защо пусна девойката да излезе?
	Вратата отвърнала:
	— Защо да я задържа? Четиридесет години вече ти служа, а ти дори не ме погледна. Пък момичето ми намаза пантите с масълце и така ми олекна, че мога и да запея.
	Йома изтичала на двора и започнала да хвърля камъни по черните птици.
	— Ах, вие! Защо оставихте девойката да избяга? Защо не и изкълвахте очите?
	Черните птици отвърнали:
	— Ето вече четиридесет години ти служим, а не можахме дори трошичка от трапезата ти да клъвнем. Пък момичето ни даде булгурец.
	Без повече да се мае, рошавата Йома седнала в чутурата, шибнала я с черяслото и се втурнала да догони момичето.
	Чутур-бутур, чутур-бутур — загърмяла чутурата по камънака и ето — Йома почти настигнала момичето. Тогава то се сетило за думите на добрата бабичка, метнало през лявото рамо гребенчето и рекло:
P>
	Гребенче, мило гребенче,
	посади гора висока,
	висока и неизбродна
	зад мене, мило гребенче,
	пред Йома, мило
	гребенче, та да ни, мило,
	разделиш, и да ме, мило,
	ти спасиш!
P$
	И мигом зад гърба на момичето и пред носа на рошавата Йома се извишила до облаците неизбродна, гъста гора. Йома се залутала из драките. Търсила тук, търсила там — никъде не намерила пътечка, само си издрала лицето и си скъсала дрехите. Върнала се в къщи, взела своята брадва-самосечка и хайде назад! Пуснала брадвата да сече гората и да проправя пътека.
	Брадвата-самосечка проправила пътека.
	А вещицата какво да прави с тая тежка брадва? Да я мъкне със себе си, няма да може да стигне момичето. Пъхнала я в една хралупа и понечила да се качи в чутурата, но горските птици закрещели:
P>
	Не я крий! Не я
	крий! Брадвата
	видяхме ний. Няма
	да се спрем —
	ще те издадем!
P$
	Върнала се вещицата и оставила у дома си брадвата, па яхнала пак чутурата и препуснала по пътечката: чутур-бутур, чутур-бутур! …
	Минала вече гората и а-ха да настигне момичето. А то метнало през рамо бруса и рекло:
P>
	Брусенце, мило брусенце,
	вдигни планина висока,
	каменна и непристъпна
	зад мене, мило брусенце,
	пред Йома, мило брусенце, —
	та да ни, мило, разделиш,
	та да ме, мило, ти спаси!
P$
	И мигом зад гърба на момичето и пред носа на злата вещица се вдигнала каменна и непристъпна планина, както то поискало. Задраскала Йома скалите — ноктите си изпочупила. Видяла, че не може да мине през планината. За трети път се върнала и взела своя чук-самочук. Яхнала чутурата: чутур-бутур, чутур-бутур — дошла до каменната планина, пуснала чука.
	Чук-трак, чук-трак! — полетели на всички страни камъни. Вдигнал се прах до небето. Чукът-самочук проправил път. А какво да стори вещицата с него? Да го мъкне — няма да може да настигне момичето. Скрила го в една пещера. Тъкмо се качила на чутурата, горските птички пак закрещели:
P>
	Не го крий! Не го крий!
	Чука ти видяхме ний.
	Няма да се спрем —
	ще те издадем!
P$
	За четвърти път се върнала вещицата. Оставила чука и пак препуснала с чутурата. Доближила се до момичето и а-ха — да го хване за плитките. Но то метнало през глава кошничката със смола и рекло:
P>
	Кошничке, мила кошничке,
	разлей смолата, кошничке,
	като река широка,
	широка и дълбока,
	пред мене, мила кошничке,
	зад Йома, мила кошничке…
P$
	Девойката объркала магическите думи. И ето че двете се намерили насред една широка река, в която вместо вода течала смола. Залепили се в смолата и не могли да мръднат ни напред, ни назад.
	Стояли така, стояли, по едно време над тях се завъртяла една врана. Момичето и се примолило:
P>
	Вранко мила, чернокрила,
	бързо литвай у дома,
	кажи на тате и мама,
	че затънах във смола.
	Да пристигнат начаса
	с огьн и железен прът
	и от смърт да ме спасят!
P$
	Тая вранка чернокрила имала добро сърце. Смилила се над момичето и тозчас отлетяла при старците. Кацнала на прозорчето и загракала:
P>
	Га-га-га!
	Щерка ви е във беда
	сред реката от смола
	заедно със Йома зла.
	С огън и железен прът
	бързо-бързо там идете,
	от беда я избавете!
P$
	Вранката изрекла това и отлетяла. Ала старците били възглухи — не чули думите и.
	Чакала дълго девойката помощ от баща си и майка си. По едно време над главата и зашумял голям гарван. Тя му се помолила:
P>
	Гарванко, черноперичък,
	бързо литвай към дома,
	кажи на тате и мама,
	че до гуша съм в смола!
	Тук да дойдат начаса
	с огьн и железен прът
	и от смърт да ме спасят!
P$
	На гарвана му домиляло за момичето. И той имал добро сърце, но бил по-умен от враната. Отлетял и кацнал на прозорчето. Чукал с клюна, чукал, дордето старците го чули и отворили прозорчето. Тогава той изгракал:
P>
	Гра-гра-гра!
	Щерка ви е във беда —
	сред реката от смола.
	Гонеше я Йома зла,
	но и Йомата затъна.
	Щерка ви сега ви моли
	с огън и железен прът
	към реката да вървите
	и от смърт да я спасите!
P$
	Без да се бавят, старците грабнали железен прът и огън и изтичали навън. Гарванът ги завел при реката от смола. Щом ги съзряла, лукавата Йома завикала:
	— Мили мои! Бяхме се наканили с вашата щерка да ви дойдем на гости, ала за беда затънахме в смолата. Моля ви да ни спасите живота.
	— Не и вярвайте! Не и вярвайте! — завикало момичето. — Тази лоша Йома искаше да ме погуби.
	Бащата заудрял Йомата с железния прът по главата. Удрял, удрял, докато тя цялата потънала в смолата и там си останала. А майката запалила голям огън, разтопила смолата и така измъкнала мъничката си дъщеря.
	Тримата се върнали радостни в къщи и заживели мирно и сговорно, както преди.
