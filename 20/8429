P>
	Днес ненадейна е епоха,
	благоприятна зарад нас;
	днес редки времена дойдоха
	за всеки един народ със свяс.
			Великите дела, що стават,
	се без промяна във светът:
	на някои уроци дават,
	на други за свобода път;
	тоз лее кръв за народна слава,
	друг мре във бой, в огън и в дим —
	за волност всеки днес въстава;
	_а ние се` стоим, стоим!_

	Падна големият притеснител
	и удушвачът на волността;
	падна тиранският подкрепител,
	който се бореше със съвестта.
		Внукът Бонапартов недостойни,
	гладникът за слава и за кръв —
	падна на полята Седански бойни,
	като роб на врагът се предаде пръв!
	Но французкият юнак се храбро бори
	против своят враг неукротим,
	„Победа или смърт“ — той говори;
	_а ние се` стоим, стоим!_

	Славяни, рождени братия наши,
	за страшен бой се готоват
	против тевтонството, кое ги плаши,
	за да ги махне от светът.
		Тия помежду си са се съгласили
	с оружие и с умствени знак
	да скършат с младите си сили
	яремът на своят стари враг;
	па и нас тия одързостяват
	от турци да се освободим;
	съвет умни тия ни подават,
	_а ние се` стоим, стоим!_

	Русия, наша сестра велика,
	дали ще да ни подкрепи?
	О, не! _Да почнем_ ние славна битка —
	не би могла тя да утърпи.
		Братски ще русинът нам да помогне,
	фръкна ще сърбин кат сокол
	и черногорец млад ще скокне;
	а румънинът е наш сърцебол!
	Цял изток с нази ще въстане
	против Христовият враг непримирим
	и бог, и векът нас ще брани;
	_и ние се` стоим, стоим!_

	Студени книжници, митари
	се сбират недалече от нас,
	та в своите мъртви олтари
	мъчат се волният да удушат глас.
		Ние чакаме от тях спасение
	и питаме ги: „Какво? Какво?“
	А тия ни постоянно гощават
	със туй проклето Statu quo!
	А гласът на братията ни, що страдат,
	нас вика там да ги спасим!
	Доколе турци нас ще владат?
	_Доколе ние ще да стоим!?_

@@	1871, февруари 13, Олтеница
P$

N	Стихотворението е писано по повод Френско-пруската война (1870–1871) и е отпечатано от Любен Каравелов във в. Свобода през 1871 г.
