P>
	В пълна с пушек механа,
	окол масичка една
	срещу Новата година
	седнали са краля трима
	с генерали неколцина.

	Своя гледат тук късмет
	бившите крале подред,
	безприютниците стари,
	по закъсалост другари,
	Новата без дом що свари.

	И разсейвайки тъга,
	те събрали се сега.
	Пръв късметя си опита
	шкембестия крал Никита,
	три погачи що помита.

	Взе той картите в ръце
	и късметя си виде:
	пак ще бъде като лани
	крал в парижките шантани
	и ще проси галагани.

	Взе с изтръпнало лице
	после Петър тях в ръце
	и видя и той тогава,
	че го чака нявга слава
	и на онзи свят държава.

	Алберт пък опита трет
	калпавия си късмет
	и видя с душа разбита,
	че със Петра и Никита
	пак по целий свят ще скита.

	Три часът след полунощ
	механата свети ощ.
	Алберт си очите търка,
	Петър гръмогласно хърка,
	Кольо в джоба му пък бърка.
P$
