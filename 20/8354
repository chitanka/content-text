P>
	Мудно влачи се мрачното време.
	Безутешно потоци шуртят
	по стъклата на пруста задремал
	и отвън по безлюдния път.

	Зад оградата виждам с тревога,
	че удавен е градският парк.
	А накуп, като мечки в бърлога,
	тъмни облаци валят се пак.

	Книга пак се пред мен мержелее,
	за земята, с простора й чист.
	И за теб аз рисувам на нея —
	горски дух на заглавния лист.

	Ах, Марина, отдавна е време,
	пък не ще е и трудно съвсем,
	твоя прах, запилян в реквиема,
	от Елабуга да пренесем.

	Аз замислях това още лани:
	тържеството ти да уредя
	над снега, над водите сковани,
	дето лодки зимуват в леда.

	* * *

	Не мога и до днес дори
	да си представя: ти в земята —
	скъперница, макар богата,
	между гладуващи сестри.

	Какво да сторя днес, Марина?
	Дай знак, прати ми вече вест.
	В това, че тихо си замина,
	безмълвен упрек чувам днес.

	Да, всяка загуба е тайна.
	В безплоден устрем към целта,
	уви, аз мъча се безкрайно:
	без плът, без облик е смъртта.

	Тук всичко е самоизмама.
	Полуслова, лъжи, мълви.
	И възкресението само
	крепи човека да върви.

	Пак зима — пищна панихида:
	излез от къщи най-накрай,
	разбъркай жито, здрач, стафиди,
	полей ги с вино — и гуляй!

	Пред къщи ябълката в иня
	и този град сред снежна степ —
	това си мисля от година —
	надгробен камък са за теб.

	Обърнала си пак към Бога
	лице — като в ония дни,
	когато още с мяра строга
	светът не бе те оценил.
P$
