>
	Действащи лица

	__Дон Диего де Мендоса__
	__Филипен (Дон Педро)__, лакей на Дон Диего
	__Рокеспин__ — щитоносец на Дон Диего
	__Карманьол__ — слуга на Дон Педро
	__Дон Хуан Бракамон__
	__Леонор дьо Гюсман__
	__Елена дьо Торес__
	__Беатрис__ — слугиня на Леонор
	__Пакета__ — слугиня на Елена
	__Музиканти__

	_Действието се развива в Мадрид_


>	Първо действие

>>	Първа сцена

N	__Беатрис__, __Леонор__

	__БЕАТРИС__
	Госпожо, толкоз труд! Без резултат, за жалост.

	Не мога повече, усетих в миг премала.
	Да бяхте се все пак прибрала в своя дом!
	Било би по-добре!

	__ЛЕОНОР__
					Тя има право, щом
5	е изморена от това, че дълго ходи.
	Ала не знае мен какво ме тука води.

	__БЕАТРИС__
	Нима го знаете?

	__ЛЕОНОР__
					Аз да не знам? Как не?
	То тъй потиска ме…

	__БЕАТРИС__
					И мене. Аз поне
	си мислех, че като девойка съм такава,
10	че с мен един лакей не може се сравнява.
	И вие в своя път вървите често пеш,
	госпожо, като мен, ала с по-горд вървеж.
	Мечтаете си, но мълчите непрестанно
	и затова и аз ви схващам някак странно.
15	И все пак издържах до тоз момент, ала
	по-дълго да мълча, уви, не бих могла.
	За нещо с вас безспир да можех да говоря,
	до края на света ще стигна без умора.

	__ЛЕОНОР__
	Готова съм да те изслушам, Беатрис,
20	внимателно — в ответ на твоя порив чист.

	__БЕАТРИС__
	Предлагам разговор да почнем за туй, дето
	накара ви сама, без свита, без карета
	и без приятели да тръгнете на път
	единствено със мен към някой таен кът.
25	Не знам причината, не бих ви укорила,
	но като виждам, че сте толкова унила,
	не си представям, че хвалебствени слова
	заслужила сте си, госпожо, след това.
	Та вие скитате три дни извън палата,
30	за да не бъдете от други разпозната.
	Дали се провали нарочният кроеж
	или разстрои ви неволен, скрит копнеж?
	Нима разбирате с какво сега с вас става,
	какво ще кажат тез, които ви познават?
35	Друг път се питате: „Какво ще си рекат
	за мене другите, дали ще одобрят
	постъпките ми.“ За порядъчна ви смятат,
	но няма ли да ви счетат за лековата?
	Че този епитет ще бъде оправдан,
40	ако се шляете по цели дни без план.
	Не се ли плашите от змийските езици,
	които подло си намират мъченици?
	Едни ще казват, че не ви е в ред умът,
	а други — подло и със злост ще ви кълват.
45	Решат ли някои да опетнят честта ви,
	авторитета ми това ще злепостави.
	На калпав господар слугата не е в ред.

	__ЛЕОНОР__
	Щом твоят ум ще ми даде добър съвет
	и виждам, че със мен говориш откровено,
50	бих искала да се държиш съвсем почтена,
	за да ти доверя съществен мой проблем,
	заради който вред се мъкнем, без да спрем.
	Изслушай ме.

	__БЕАТРИС__
				Щом си отворите устата,
	слух ставам и ще ви изслушам жумешката,
55	да мога тайната да схвана по-добре.
	Друг никой никога не ще я разбере.

	__ЛЕОНОР__
	Обичам, Беатрис.

	__БЕАТРИС__
					Госпожо, чест ви прави,
	че сте чувствителна. Приветствам любовта ви.
	Представях си, че сте по-твърда от скала,
60	че вашето сърце е бучка лед, ала
	понеже вече ви достатъчно познавам,
	заради вас дори живота си аз давам.

	__ЛЕОНОР__
	В изискан кавалер така се влюбих аз,
	нещастната!

	__БЕАТРИС__
			А той студен ли е към вас?

	__ЛЕОНОР__
65	Не, но не знае, че аз страдам безгранично
	по него.

	__БЕАТРИС__
			Но тогаз кажете му го лично.

	__ЛЕОНОР__
	Как своята любов ще му призная аз?

	__БЕАТРИС__
	Тогава с него ще говоря вместо вас.
	Желязо се кове, дордето е горещо.
70	Бог би ме подкрепил да сторя това нещо:
	не бива да таим към хората злина,
	а да ги тачим, щом в тях има добрина.
	Не може за любов човек да претендира,
	щом гледа с хладен взор несретник как умира.
75	И като Нарцис горд да е тоз ухажор,
	ще му надвия, без да видя много зор.
	Но щом не срещнете сурово изпитание,
	как ще получите заслужено признание?
	Но кой е той? Държа да знам. Да не рече
80	с успехите си да се перчи!… Вярвам, че
	такива има, щом все пак се е наложил
	над качествата ви. Туй да не ви тревожи!
	Уловки ползваме днес колкото си щем
	и с тях ще можем да побъркаме съвсем
85	ухажващите ни. На вас ви вече стига,
	че знаете кому и как да се намига.
	Веднъж хвърлете му омайващ взор така,
	че в миг да падне той във вашите крака.
	Госпожо, тъй са ви пленителни чертите,
90	че всеки свой копнеж сте склонна да платите
	със сълзи. Но копнеж и в другите души
	пораждате и той и радва, и души.
	Щом сте известна със добрите си прояви,
	мъжът ще е щастлив и по` ще ви се нрави.

	__ЛЕОНОР__
95	Кой, драга Беатрис, ти даде тоз урок?
	Нима с тъй остър ум дарена си от Бог?
	До вчера беше ти за мен слугиня проста,
	а днеска виждам те схватлива и то доста.

	__БЕАТРИС__
	Говоря ви така, защото съм била
100	във плен на любовта, и знам, че бих могла
	от полза да съм ви. Но моят мъж загина
	и всяка трепетна наслада ме отмина.
	Проклет да е денят, когато го видях
	за първи път. Ако наказана не бях
105	от лошата Съдба, прислужница неука
	аз нямаше да съм. Но Бог решава тука.
	Я да се върнем пак на вашите неща.
	Кой мъж любовен плам запали ви в гръдта?

	__ЛЕОНОР__
	Туй случи се преди със теб да се намерим
110	(ах, виж как всичко в мен започна да трепери).
	Разходка предприех през жарък юлски ден
	до летния ни дом. И обед бе стъкмен
	от мои четири приятелки най-мили,
	с които бяхме се за всичко уточнили.
115	Нахранихме се и решихме да поспим,
	дордето жежкият ден стане по-търпим.
	Шум силен стресна ме, навънка се показах
	и от прозореца чер пушек забелязах:
	небето цялото гореше в този час
120	и аз, припадайки, за миг загубих свяст
	вероятно са ме взели за умряла.
	Пожарът бе обзел верандата изцяло,
	приятелките ми, обхванати от страх,
	излязоха навън, макар че в тоз миг бях
125	в опасност, и от жал във сълзи се обляха,
	и аз съм сигурна, че искрено скърбяха.
	Пари предлагаха със цел да ме спасят,
	но страх ги беше, че и те ще изгорят.
	И докато така се вайкаха горките,
130	доведен бе при мен от Ангела хранител
	един левент и той от дамите разбрал,
	че аз съм във дома, а той безспир горял.
	Досетих се, че тоз левент не се страхува
	от нищо и че би живота си рискувал
135	за мене. Мигом от каляската си скочи,
	през пламъците той стремглаво се насочи
	към мен — по-точно е да кажа „полетя“.
	Народът мислеше, че тича към смъртта
	тоз луд, но ето че след малко край стената
140	премина, като ме държеше за ръката.
	Със образ почернял и с обгорял перчем,
	чак след като видя, че се съвзех съвсем,
	той се отдалечи от къщата… Едва ли
	се сети някой за тоз жест да го похвали,
145	пък и изглеждаше той тъй горд, че не би
	очаквал в тоз момент от някого хвалби.
	И Ангелът красив отлитна надалече,
	а да ме види пак не бе помислил вече.
	Представяш ли си как обезсърчена бях,
150	щом в миг дочух, че му живота си дължах.
	Тоз случай причини това ми състояние,
	той ме доведе до дълбоко отчаяние
	и предизвика в мен и горък плач, и срам,
	а в момъка разкри чар трижди по-голям.
155	Той е най-прелестен от всички лични хора
	и затова не ми харесва никой в двора.
	Той ли е толкоз мил, тъй слаба ли съм аз,
	че не успявам да прогоня силом таз
	любов? Той в случая е явен победител,
160	а на сърцето ми — всевластен повелител.
	Щом зърнех го, във мен разпалваше той плам
	и раздразнение, и ревност… Аз си знам,
	че за ревнивостта не е вината в мене.
	Наскоро в църквата видях го на коле`не,
165	че води разговор със непозната дама,
	и моят паж чак до една врата голяма
	ги проследил. Затуй те карам трети ден
	тук обиколки ти да правиш редом с мен.
	Виж! Най-противният и долен мъж това е.
170	Изпитвам страх, че би могъл да ни познае,
	а в странностите си той е неудържим.

	__БЕАТРИС__
	Да влезем в къщата! Защо ли тук стоим?
	Една красавица е пред вратата спряла.

	__ЛЕОНОР__
	Коя е ли е?

	__БЕАТРИС__
				Нали не би ви тя изяла?
175	Служете си със по-приветливи слова
	и комплимент ще си спечелите с това.


>>	Втора сцена

N	__Леонор__, __Елена__

	__ЛЕОНОР__
	Госпожо, нямам аз честта да ви познавам
	и въпреки това сега си позволявам
	да споделя, че щом блестите с красота,
180	за вас е също тъй присъща щедростта.
	Ей онзи кавалер преследва ме. Разчитам
	сега на вас да ми предложите защита
	от тоз досадник. Аз ще сам щастлива, щом
	подслон намеря във прекрасния ви дом.

	__ЕЛЕНА__
185	Макар че своя лик пред мен не сте разкрила,
	аз двойна сигурност ви бих осигурила.
	Не се страхувайте. Елате по-насам.


>>	Трета сцена

N	__Дон Хуан__, __Леонор__, __Елена__, __дон Диего__

	__ДОН ХУАН__
	Неблагодарнице, нима сте тук? Не знам
	защо се криехте. Това ли заслужава
190	човекът, който ви безкрайно обожава
	и който паднал би пред вас на колене`,
	на любовта му щом отвръщате със „НЕ“.

	__ЛЕОНОР__
	Да, тук съм, Дон Хуан, без никакво съмнение.
	Защо ме дразните? Нима за забавление?
195	Сеньор, не бихте със натрапчивост добил
	туй, дето бихте си спечелил, щом сте мил.
	Държала съм се с вас по начин груб, нахален?!?
	От ангелче дори да сте по-идеален
	и с извънреден чар да бе ви Бог дарил,
200	не бихте със това душата ми пленил.
	Не питайте защо ви толкова презирам.
	Във вас самия аз причината намирам
	и затова, сеньор, не давайте си вид,
	че поводът за вас остава вечно скрит.
205	За да дадеш любов, ти трябва да се нравиш,
	не се ли нравиш, аз не знам какво ще правиш.
	Предлагате да си сърцата разменим —
	на мен такъв обмен не е необходим.
	Но в случай че река все пак да го приема,
210	нима сте сигурен, че вашето ще взема?
	Обичате ме, но ще трябва ли тогаз
	на любовта с любов да отговоря аз?
	Във мене влюбен сте — била съм много мила, —
	но качествата ви как с мойте бих сравнила?
215	А по достойнства щом отстъпвате на мен,
	то моят дар за вас ще бъде прекален.
	По тоз въпрос ще се огранича с това.

	__ЕЛЕНА__
	Аз нищо смешно не намирам в тез слова.
	По-скоро стихове мизерни съставете
220	и ги на женските недъзи посветете,
	та с епиграми да втълпите нов урок
	на покварения пол нежен, но жесток.

	__ДОН ХУАН__
	Госпожо, злостна е към мен свирепостта ви,
	такава гавра със несретник не се прави.
225	Видът ви явно е странен, и студен,
	но щом взор ангелски отправите към мен,
	залагам си честта, че ще си спомням вечно,
	че сте постъпили учтиво и човечно.

	__ЛЕОНОР__
	Когато, Дон Хуан, се срещнем нейде с вас,
230	каква ли радост ще изпитате тогаз?
	Тоз, който гони ме, гонител мой остава.

	__ДОН ХУАН__
	Гонител ли съм, щом сърцето си ви давам?

	__ЛЕОНОР__
			Ще чувам ли от вас все същите неща?

	__ЕЛЕНА__
	Във вашите очи личи мнителността,
235	но знайте, че се от най-скъпото лишава
	тоз, който любовта докрай не изживява
	в наслади. Той е от съдбата прокълнат,
	като осъдена душа на вечен ад.
	Сеньор, внимателно нещата преценете
240	и тази госпожа намира оставете.
	Не подценявайте добрия ми съвет.

	__ДОН ХУАН__
	Не, аз обратното ще правя занапред.
	Ще се харесвам ли или пък не, на тая
	неблагодарница ще служа аз до края
245	на дните си. Дано си нрава промени!

	__ЛЕОНОР__
	Какво очаквате освен старешки дни,
	зъби изгнили и глава оплешивяла?
	Премного време аз със вас съм пропиляла,
	пък и омръзнахте на тази дама тук.
250	Защо съдбата си от днес пред някой друг
	да не проклинате?

	__ДОН ХУАН__
					До утре ще остана
	с надеждата, че за ръката ще ви хвана
	и до дома ви аз ще съм ви придружител.

	__ЛЕОНОР__
	От чакане ще се безкрайно изморите!

	__ЕЛЕНА__
255	Нима дома ми ще обсаждате, сеньор?
	__ДОН ХУАН__
	А вие да не сте против мен?

	__ЕЛЕНА__
							Да, без спор.
	Та кой ли друг се е тъй грубо с мен отнесъл,
	Такваз обида кой до днес ми е нанесъл?
	Я, Дон Диего! Как на време идва той.

	__ЛЕОНОР__, __тихо__:
260	За да ми наруши душевния покой…

	__ЕЛЕНА__
	Защо смущавате безспирно госпожата?

	__ДОН ХУАН__
	Как тялото да се откъсне от душата?

	__ЕЛЕНА__
	Та как да изтърпя такъв голям нахал?
	Ах, Дон Диего, кой в момента би ви спрял
265	да отървете от тоз дебелак две дами?
	Деянието му засяга и честта ми.


>>	Четвърта сцена

N	__Дон Диего__, __Елена__

	__ДОН ДИЕГО__
	Госпожо, кой така тормози ви в тозчас?

	__ЕЛЕНА__
	Ей този господин.

	__ДОН ДИЕГО__
					Как бих повярвал аз?

	__ЕЛЕНА__
	Пред своя дом стоях и дама непозната
270	с прислужницата си дотича до вратата
	и тихо ми призна, че търсела приют,
	защото този мъж я гонел като луд.
	Той каза и пред мен, че я обичал страстно,
	но тя не иска го и заяви му ясно,
275	че няма никога със него да дружи,
	а той държи да я до вкъщи придружи.
	Нима с настойчивост досадна, ядовита
	все тъй той своята изгора ще зачита.
	Взех със молби да го разубеждавам аз
280	и тъкмо в тоз момент пристигнахте при нас.

	__ДОН ДИЕГО__
	Ах, драги Дон Хуан, какви са тези сцени?
	Нали да служим на жените сме родени!

	__ДОН ХУАН__
	Та кой е осъзнал туй по-добре от мен?
	Да го приложа тук аз твърдо бях решен,
285	подадох й ръка до тях да я изпратя,
	а тя отказа ми със грубост непозната.
	Като от чужд човек очите си скри тя,
	а две години аз горя безспир по тях.
	От ярост бях обзет след дългото търпение.

	__ДОН ДИЕГО__
290	Но обичта не се постига с принуждение?
	Насила нивга не печели се любов.
	Във случая да ви помогна съм готов,
	а утре бих й аз направил посещение.

	__ДОН ХУАН__
	Отчаян съм съвсем.

	__ДОН ДИЕГО__
					Човек със положение
	все се надява…

	__ДОН ХУАН__
295				От неблагодарен чар
	жестокост чакай ти, а не заслужен дар.
	Аз да я видя се заклех. Каква обида!…

	__ДОН ДИЕГО__
	По-важно е човек да е смирен, преди да
	се врича в любовта. Не е ли тъй?

	__ДОН ХУАН__
									Изглежда
300	сте прав, но аз, уви, не храня хич надежда.


>>	Пета сцена

N	__Елена__, __Леонор__

	__ЕЛЕНА__
	Горкият, тръгна си сърдит и разгневен.
	Нали не ще се тъй държите спрямо мен,
	щом видя тез очи, които го терзаят,
	защото те и мен навярно ще омаят.

	__ЛЕОНОР__
305	Видът ми стига ли, за да сте възхитена
	от мен? Не трябва ли да съм ви подчинена?

	__ЕЛЕНА__
	Не трябва той да е руган, а извинен,
	щом само от пръв взор от вас е бил пленен.
	Избирайте: или невидима станете,
310	или му любовта смирено приемете.

	__ЛЕОНОР__
	Госпожо, питам се със подигравки как
	горкото ми сърце спечелихте все пак.
	Ще ви се отплатя за радостта, с която
	и вашият мил брат изпълни ми душата:
315	отдалечавайки тоз полудял човек,
	вниманието ми спечели си навек.

	__ЕЛЕНА__
	Да, Дон Диего е с натура несравнима.
	Ако за брат такъв човек изискан имах,
	от половината имот да ме лишат,
320	доволна ще съм аз.

	__ЛЕОНОР__
					Но хората твърдят,
	че ви е брат.

	__ЕЛЕНА__
				Не е. Но повече от брат е.

	__ЛЕОНОР__
	Нима това, че Дон Диего небогат е,
	да се издигне днес причина би било?

	__ЕЛЕНА__
	Във него никакъв недъг не би могло
325	да се намери. Но недей да се надяваш
	ти на успехи, щом имот не притежаваш.
	Уви, по-беден е той и от мен дори,
	а в царски двор не се живее без пари?
			Пък аз държа да е животът ми разкошен.

	__ЛЕОНОР__ (_тихо_):
330	Живот, прекаран в страх и без надежди, лош е.

	__ЕЛЕНА__
	Не ви разбрах.

	__ЛЕОНОР__
	Ако един мъж средства няма,
	тогаз бедняците в тоз дом ще бъдат двама.

	__ЕЛЕНА__
	Диего де Мендоса — навред познат е този
	човек, но трябва ли в карети да се вози?
335	Твърди, че чичо му в Перу владетел бил,
	богатства имал, но… не се е тук вестил.
	Надеждата не е имотно състояние,
	към него аз все пак отнасям се с внимание,
	но без обвързване, което да ме спре…
340	Какво ще кажете?

	__ЛЕОНОР__
					Постъпвате добре.
	А толкова моми се много лесно лъжат —
	оставят се мъже коварни да ги вържат.
	Как искам спомен скъп да си запазя аз
	за разговорите, които водя с вас,
345	че всеки е за мен дар, от Съдбата даден,
	и се надявам, че не ви е бил досаден.
	Отивам си.

	__ЕЛЕНА__
			Нима? Аз искам да узная,
	дордето е при мен, как се нарича тая
	красавица, с която не мога се сравни.

	__ЛЕОНОР__
350	Не виждам се сред най-красивите жени
	и все пак чуйте: аз съм Леонор Гусман
	и засега поне живея във Сен-Жан.

	__ЕЛЕНА__
	Елена дьо Торес — туй е пък мойто име:
	ако потрябва ви все пак…

	__ЛЕОНОР__
							Ощастливи ме
355	туй, че се запознах с една жена, която
	с ум, с мъдрост, с красота дарена е богато.
	Признателна съм ви и привечер у вас
	ще дойда пак.

	__ЕЛЕНА__ (_обръща се към прислужницата си Пакета, която се появява на сцената_):
				Пакета, при теб ще съм тозчас…


>>	Шеста сцена

N	__Елена__, __Пакета__

	__ПАКЕТА__
	Кой идва?

	__ЕЛЕНА__
			Дебнеш ме, негоднице. Как може?
	Дон Диего че`те ли писмото?

	__ПАКЕТА__
360								Да, госпожо.

	__ЕЛЕНА__
	И нещо каза ли?

	__ПАКЕТА__
					Възкликна с радост той
	и рече: „Слънчице! Душичко! Ангел мой!“
	И изреди над сто хвалебствия такива.
	В подобни случаи съм доста отстъпчива
365	и се разплаках. Мен май всеки би склонил.
	И немощен да е, без труд би се сдобил
	с душата ми и със каквото му се иска.
	Когато виждам, че е Дон Диего близко
	до вас, че нежности чаровни ви говори
370	през сълзи и, уви, не знае що да стори,
	учудвам ви се аз, госпожо дьо Торес,
	че не показвате изобщо интерес
	към горестите му и хич не се косите…

	__ЕЛЕНА__
	Аз бих могла да ви накарам да мълчите,
375	негоднице. От вас съвети аз не ща,
	на друг кажете тез несмислени неща.


>	Второ действие

>>	Първа сцена

N	__Дон Диего__, __Рокеспин__

	__ДОН ДИЕГО__
	Такъв инат човек за пръв път аз видях.
	Дордето водех го с усилия към тях,
	все ми говореше за дама непозната,
380	с която във града се срещнал вървешката.
	Изобщо тя не си показала очите,
	а пък за нашия чудат човек били те
	слънца божествени, прославени крале.
	Десетки пъти той пред Бога се закле,
385	че прилежание нечуто притежавал
	и да се радва на чаровност заслужавал.
	След туй разказа ми за подвизи безчет,
	любовниците си ми изброи подред.
	Във крайна сметка тъй надълго ми говори,
390	че чух от него над сто весели истории.
	Веднага след това показа той на мен
	_ТРАКТАТ ЗА ПРАВОТО_, във проза съчинен,
	стихотворения дори ми рецитира.
	Усещах, че не ще езикът му да спира,
395	и не попречих на ехидната уста
	към дамата да си излее жлъчността.
	Той ми заръча да й кажа, че грешала
	в това, че с тон възгруб към него държала,
	и да я убедя, тъй както аз си знам.
400	Принуди ме дори писмо да й предам,
	за да поукротя тоз тигър безсърдечен.

	__РОКЕСПИН__
	Сеньор, грижете се за себе си най-вече,
	а не за другите. Старайте се безспир
	да не влошавате душевния си мир.
405	Таз дама за носа ви води, крадешката
	парите взема ви, измъчва ви душата.
	И да упорствате да бъде уреден
	тоз важен случай, тя отлага ден след ден.
	Цели да ви внуши коварната идея,
410	че луда би била по вас, щом вие в нея
	сте влюбен. Но, уви, по ред причини тя
	не иска днес да ви приеме любовта
	и чака в случая едничко нещо само:
	на родственика ви имането голямо.
415	И да ви люби тя, и да не ходи с друг,
	щом беден сте, не ще ви вземе за съпруг.

	__ДОН ДИЕГО__
	Когато чичо ми почине, се надявам
	богат да стана. Но кога?

	__РОКЕСПИН__
							Бог туй решава.
	И аз го бих желал. Но буря щом захване,
420	делът ви може във морето да остане.
	Сюрпризи всякакви поднася ни животът:
	нали в Севиля щял да ни пристигне флотът,
	а той във Амстердам с товара си пристанал
	и с пръст в устата си испанецът останал.
425	Съгласен съм да ме обесят, ако таз
	неблагодарница все пак приеме вас;
	ще секне изворът неспирен на благата,
	защото хич не си държите на правата;
	по гарги и врабци прахосвате барут,
430	без полза никаква хабите време, труд,
	а другите, уви, не ще ви сметка дирят.
	Тресете се от смях, пък аз от срам умирам

	__ДОН ДИЕГО__
	Началник ли си ми или мой педагог?

	__РОКЕСПИН__
	Ваш ординарец съм — със чест, добър, но строг.


>>	Втора сцена

N	__Филипен__, __Дон Диего__

	__ФИЛИПЕН__ _влиза, пеейки:_
435	Валядолидски* свод на твоята глава
	[* От испанския град Валядолид, известен с няколко забележителни църкви. Б. пр.]
	да падне, аз не бих се тюхкал за това.

	__ДОН ДИЕГО__
	О, здрасти, Филипен. Какви са новините?

	__ФИЛИПЕН__
	Веднага ще ви дам, но на какви държите?
	Различни знам: за смърт, за радост, за пари…
440	Днес вещият ви ум какви ще одобри?

	__ДОН ДИЕГО__
	По-бързо може ли?

	__ФИЛИПЕН__
					Сетете се самин.
	Не ме припирайте.

	__ДОН ДИЕГО__
					Е, хайде бе, мискин,
	или ще има бой.

	__ФИЛИПЕН__
					Преди да разберете,
	кажете най-напред какво ще ми дадете,
445	защото според мен към платата дължима
	е редно нещичко добавъчно да има.

	__ДОН ДИЕГО__
	Добре, съгласен съм! Но стига се бави!

	__ФИЛИПЕН__
	Сеньор, не бих приел изискването ви.
	Или нещата ще изложа най-подробно,
450	или пък мълчешком ще си седя удобно.

	__ДОН ДИЕГО__
	Е, говори.

	__ФИЛИПЕН__
			Ако си някой позволи
	да ме прекъсне и ума ми замъгли,
	аз няма да простя една такваз обида.

	__ДОН ДИЕГО__
	Кой би го сторил?

	__ФИЛИПЕН__
					Ей онази какавида,
455	оръженосецът, убил го Господ Бог!
	Все смее ми се тоз нахал дебелоок.

	__ДОН ДИЕГО__
	Започвай. Не се бой!

	__ФИЛИПЕН__
						На други го кажете.
	Нали се врекохте пред мен да зачетете
	условията ми… Очаквах до тозчас
460	догадките си да изкажете на глас.

	__ДОН ДИЕГО__
	Ако отгатна, ти какво ли ще добавиш?
	Знай, че омръзна ми на шут да ми се правиш,
	че по гърба ти ще заскача здрав кривак.

	__ФИЛИПЕН__
	Аз мислех, че като овца сте тих и благ.
465	За кой ли дявол сте _Кодекса нравствен_ чели,
	щом сте сърдит и сте без повод пребледнели?
	Е, чуйте най-подир това, което знам.

	__ДОН ДИЕГО__
	Не ща да слушам. Аз ще го науча сам.

	__ФИЛИПЕН__
	Какво? Та няма ли да ме удостоите,
470	сеньор, с честта да ви погаля с глас ушите?

	__ДОН ДИЕГО__
	Изискване ще ви поставя на свой ред.

	__ФИЛИПЕН__
	Но без притискане отзад или отпред,
	защото ще мълча, щом с мене разговарят,
	и ще говоря, щом устата ми затварят.
475	Известно ви е где е слабата ми част
	и няма да спестя подробности на вас.
	От най-послушния слуга ще се лишите,
	попречите ли ми да кажа новините:
	от премълчаните аз бих се задушил
480	и с тъпата си смърт се бих опозорил.

	__ДОН ДИЕГО__
	Е, хайде говори. Не ще те злепоставя.

	__ФИЛИПЕН__
	А предговор дали ще трябва да прибавя,
	да разкрасявам ли със нещо моя стил?

	__ДОН ДИЕГО__
	Тез глупави шеги не би ли ми спестил?

	__ФИЛИПЕН__
485	Да, истина било, че никога Съдбата…

	__ДОН ДИЕГО__
	Та ти ме дразниш, щом отвориш си устата.

	__ФИЛИПЕН__
	Не само пенсия ви обещавам аз,
	но и наследство ще осигуря за вас.

	__ДОН ДИЕГО__
	Нима е чичо ми починал?

	__ФИЛИПЕН__
							Дами много
490	отвсякъде ще се явят при вас, ей Богу!
	Един почтен човек напуска тоз живот,
	но във Севиля ви оставя скъп имот.
	Ще си представите доколко сте богат,
	като ви кажа, че на вас по свой познат
495	маймунки пратил е, посуда от сребро,
	и диаманти, и предмети от злато`
	и папагали, и сто хиляди екю*,
[* Екю — стара френска, монета. Б.пр.]
	подправки редки, два сандъка със кашу —
	и целият товар с два кораба пристига.
500	Надявам се това богатство да ти стига.
	Я предложете ми, сеньор, един бокал,
	за да забравя, че е чичо ви умрял,
	и тялото си, и ума си да отпусна,
	а пък и в кухнята ме чака манджа вкусна.

	__ДОН ДИЕГО__
505	Налей му, Рокеспин, и пак ела при мен.

	__РОКЕСПИН__
	Той връща се!

	__ФИЛИПЕН__
				Сеньор, във същия момент,
	във който канех се във кухнята да вляза,
	забулена жена на входа забелязах
	с прислужницата й и каза, че със вас
510	тя иска разговор да има в този час.

	__ДОН ДИЕГО__
	Да влезе.

	__ФИЛИПЕН__
	Влизайте, госпожо с нос превързан,
	при Дон Диего — той за никъде не бърза.


>>	Трета сцена

N	__Леонор__, __дон Диего__, __Филипен, Беатрис__

	__ЛЕОНОР__
	Така и исках.

	__ДОН ДИЕГО__
				Тя е с профил доста фин.

	__ФИЛИПЕН__
	Прислужницата й май сваля Рокеспин.

	__ЛЕОНОР__
515	Бих искала да сме сами със вас, дордето
	говорим.

	__ДОН ДИЕГО__
			Ще ли си разбулите лицето?

	__ЛЕОНОР__
	Без булото все тъй ще съм си грозновата.

	__ФИЛИПЕН__
	Жена със було е я стара, я космата.

	__ДОН ДИЕГО__
	Но тази госпожа съвсем добре изглежда,
520	а булото й на съмнение навежда.

	__ФИЛИПЕН__
	Аз, господарке, бих се уловил на бас,
	че хубост никаква не криете във вас;
	щом си забулвате пред хора тъй добри
	лицето, то тогаз не струва пет пари.

	__БЕАТРИС__
525	А вие, низък шут на господар най-личен,
	покорен мулетар, глупак, лакей себичен,
	аз бас държа, че щом тъй хората добри
	гневите, пет пари не чините дори.

	__ФИЛИПЕН__
	О, лик-решето, ти си извиси гласа
530	и злобно жилна ме досущ като оса,
	твой стършел бих желал да съм, макар и низък,
	но не забравяй, че на Аполон съм близък.

	__ЛЕОНОР__
	Да бягаме! От Дон Диего чаках аз
	да ни приеме тук с по-дружелюбен глас.

	__ДОН ДИЕГО__
535	Госпожо, спрете! Дон Диего ще направи
	туй, дето ще ви се в момента най понрави.

	__ЛЕОНОР__
	Но нека другите излязат и тогаз
	съществени неща ще доверя на вас.

	__ФИЛИПЕН__
	Незнаен чар, адио!

	__БЕАТРИС__
					Върви, подлец познат!

	__ФИЛИПЕН__
540	Слугиньо стара, стой!

	__БЕАТРИС__
						Не щем лакей устат!


>>	Четвърта сцена

N	Леонор, дон Диего

	__ЛЕОНОР__
	Излишни думи аз не ще употребявам,
	с изискани слова не ще ви притеснявам.
	Поисках среща с вас зарад една жена,
	която знае ви безспорната цена.
545	Ала кажете ми дали пък дама друга
	не сте със сигурност избрали за съпруга,
	защото таз жена, сеньор, за вас държи
	да се омъжи, щом оброк не ви тежи.
	Способностите ви отлично тя познава
550	и само с тази цел аз тука се явявам.

	__ДОН ДИЕГО__
	Ще чуете ответ, но дайте ми обет,
	че прелестите ви ще видя най-напред.

	__ЛЕОНОР__
	Щом трябва, булото от своя лик бих снела,
	обаче да е скрит все пак бих предпочела.
555	Кажете ми дали сте в плен на любовта.

	__ДОН ДИЕГО__
	Разбира се.

	__ЛЕОНОР__
				Нима?

	__ДОН ДИЕГО__
					Е, да.

	__ЛЕОНОР__
						Коя е тя?

	__ДОН ДИЕГО__
	Една от многото.

	__ЛЕОНОР__
					Кажете де.

	__ДОН ДИЕГО__
							Елена.

	__ЛЕОНОР__
	Елена дьо Торес?

	__ДОН ДИЕГО__
					От нея е пленена
	душата ми.

	__ЛЕОНОР__
			А тя?

	__ДОН ДИЕГО__
				О, тя ме обожава.

	__ЛЕОНОР__
560	Нима?

	__ДОН ДИЕГО__
		Защо пък не?

	__ЛЕОНОР__
					Дълбоко се съмнявам.

	__ДОН ДИЕГО__
	Не ми ли вярвате?

	__ЛЕОНОР__
					От нейните уста
	чух, че тя мисли си все за собствеността
	на чичо ви, че без туй главно изкушение
	не би изпитвала тя никакво влечение
	към вас.

	__ДОН ДИЕГО__
565	Приятелки не сте със нея, щом
	нарочно сте дошли във скромния ми дом
	със цел на моята съдбата да навредите
	и в нейната любов да ме разубедите.
	Защо си времето прахосвате тоз ден?
570	Елена люби ме — в това съм убеден.
	Че как повярвал бих на думите неверни
	на дама с лик и ум от булото по-черни?

	__ЛЕОНОР__
	Защо по моето почернено лице
	ще съдите, сеньор, за моето сърце?
575	Свалете поглед от тез, що боготворите,
	та и за мен да си отворите очите.

	__ДОН ДИЕГО__
	Навярно този лик красив вещае зло
	и да се отърва свръх трудно би било.
	Дори и две сърца да има в мен, едва ли
580	на неговия чар те биха издържали.
	Госпожо, след като лицето ви видях,
	си спомних смътно, че аз някъде ви бях
	съзрял — като че бе при случай по-особен.

	__ЛЕОНОР__
	Учудва ме, сеньор, това, че сте способен
585	да си припомните лик най-обикновен.
	От някоя жена да бяхте запленен,
	тогаз не щяхте да се сетите, ей Богу,
	за таз, която сте избавили от огън.
	От този, който само богатството цени
590	и мрази всичко друго, не чакай добрини.

	__ДОН ДИЕГО__
	Приятелки добри не сте със нея, щом
	с коварни цели сте дошли във моя дом.
	Госпожо, спрямо вас допуснах груба грешка
	и ми направихте заслужена бележка.
595	Не виждах ви лика, заслужено внимание
	не ви обърнах и изпитвам разкаяние.

	__ЛЕОНОР__
	Та страдахте ли, че не бяхте ме видял?
	За нелюбим предмет нима ви става жал?
	Щом мойта личност сте обрекли на забрава,
600	аз заключавам, че това тя заслужава.
	Да ми твърдите, че това било ваш грях,
	туй означава, че ме вземате на смях.
	От мамещи очи днес взорът ви пленен е
	и те ви пречат да погледнете към мене,
605	затуй в мен виждате безнравствена жена
	и ми вменявате безпочвено вина,
	че съм дошла да ви внушавам, че Елена
	във любовта си се показва непочтена,
	че се надява на наследството ви тя
610	и затова не ви отхвърля любовта,
	че непрекъснато за него си мечтае,
	че с чувствата ви си безсъвестно играе
	и че приема ви заради тоз стремеж,
	а не от някакъв неудържим копнеж.
615	И вие блазнен сте от него, но дали
	ламтежът ви нелеп не ще ви провали?
	Не се съмнявайте, че с туй си намерение
	към вас държи се тя с известно уважение.
	Елена дьо Торес ми повери това
620	и тя коварството дискретност назова.
	А аз съм дамата, която вие вещо
	освободихте от уловката зловеща
	на Дон Жуан в деня, когато у Елена
	ме сварихте: дори не бях така блажена,
625	излизайки чрез вас от огнения ад.
	Ако посрещате тез думи с вид чудат,
	не ме упреквайте — та аз повтарям само
	словата на една обичаща ви дама,
	а тя по красота, имот, разкош и чест
630	е по-високо от Елена дьо Торес
	и най цени това, което е във вас.
	С тез думи слагам край на срещата ни аз.

	__ДОН ДИЕГО__
	А как се казва тя? Къде да я открия?

	__ЛЕОНОР__
	Не заслужавате това да ви разкрия.

	__ДОН ДИЕГО__
635	Да дойда ли у вас?

	__ЛЕОНОР__
					Елена ще ревнува.
	Да идвате сега в дома ми не си струва.


>>	Пета сцена

N	__Дон Диего__, __Рокеспин__, __Филипен__

	__ДОН ДИЕГО__
	Лакейо, Рокеспин, елате тук при мен.
	От случилото се съм свръх озадачен.
	Разбрахте ли какво направи тази дама?

	__РОКЕСПИН__
640	Не, но пък виждам, че при вас я вече няма.

	__ДОН ДИЕГО__
	Току-що искаше тя мен да убеди,
	че от Елена съм аз мамен, и твърди,
	че скъсам ли със таз неверница безбожна,
	ще срещна дама по-красива, по-заможна.

	__РОКЕСПИН__
645	Така е. Във това и аз се уверих.

	__ДОН ДИЕГО__
	Таз, дето преди дни от огъня спасих.

	__РОКЕСПИН__
	Каква красавица!

	__ФИЛИПЕН__
					Богата!

	__РОКЕСПИН__
						Че и млада!

	__ФИЛИПЕН__
	Ах, кой би разорал таз хубава ливада?

	__ДОН ДИЕГО__
	За нея е въпрос. Не вярвам да греша.

	__ФИЛИПЕН__
650	Предайте я на мен и аз ще разреша
	тоз случай лесно: от Елена се надявам
	да разбера тез дни какво възнамерява.

	__ДОН ДИЕГО__
	Какво би сторил ти?

	__ФИЛИПЕН__
					Признайте с вид унил,
	че от наследство ви е чичо ви лишил.
655	Понеже чичо ви е брат на мойта майка,
	а напоследък тя се все за него вайка,
	а пък и аз не съм се с него зле държал,
	наследството си той на мене завещал.
	Известно ви е, че не ме познават в двора
660	и че изискано със хората говоря,
	че изучавал съм латински долу-горе,
	че фрази знам като O, tempora, o, mores,
	цитирам точно Феб, в стих пиша и във проза,
	прилагам някой път дори метаморфоза.
665	Макар че съм педант и със език богат,
	Елена иска друг, заможен кандидат,
	за да се хвали, че богатства много има,
	за да засити с тях жадта си несравнима.
	Та Леонор ако отстъпите на мен,
670	фалшив кумир ще е със злато заменен.

	__ДОН ДИЕГО__
	Добре! Съгласен съм аз сам да я изпитам
	дали имота ми пред мене предпочита.

	__ФИЛИПЕН__
	Щом нажеженото желязо яко биеш,
	ще можеш смешния наследник да разкриеш.


>	Трето действие

>>	Първа сцена

N	__Елена__, __Дон Диего__

	__ЕЛЕНА__
675	О, не отричайте! Откривам аз сега
	по вашето лице изписана тъга.

	__ДОН ДИЕГО__
	Че как със вас ще съм аз тъжен и печален?

	__ЕЛЕНА__
	Защо отхвърляте един факт тъй реален?
	За нещо да не би да сте на мен сърдит?

	__ДОН ДИЕГО__
680	Щом фактът си е факт, защо да бъде крит?

	__ЕЛЕНА__
	А как е флотът ни?

	__ДОН ДИЕГО__
					Във пристана е спрял.
	А чичо да не би да е по път умрял?

	__ЕЛЕНА__
	Какво тревожи ви?

	__ДОН ДИЕГО__
					В това писмо се казва,
	че той починал е, и тази вест ме смазва.

N	(Дон Диего чете ПИСМОТО)

C>>>
	ГОСПОДИНЕ,
	Чичо ви Дон Пелаж отмени, тъкмо преди да почине, Завещанието, което бе направил във ваш интерес, и призна вашия братовчед Дон Педро дьо Буфалос за единствен свой наследник. На вас оставя само пожизнена рента от триста дуката. Направих това, което беше по силите ми, но нищо не получих от стареца, пред когото сигурно са ви представили в твърде лоша светлина, за което, ГОСПОДИНЕ, много съжалявам аз, покорен и смирен ваш слуга,
@	Жорж Риналди.
C$

	__ЕЛЕНА__
685	Сега разбрах защо сте днес като пребит
	и с основание сте с много тъжен вид.
	Великодушният човек не се поддава
	на туй, с което го съдбата съблазнява.

	__ДОН ДИЕГО__
	Ако Елена ме обича, никой ден
690	нещастие не би възникнало за мен.
	Щом своята ръка тя в моята положи
	уверен ще съм аз, че тя не ще отложи
	мига, във който мен със радост ще дари.
	Едно забавяне, и кратичко дори,
695	и вас ще нарани. Държейки ви ръката,
	аз непременно ще попреча на Съдбата
	и ще се радвам на блаженство съвършено,
	без моето сърце да бъде наранено.
	О, не забавяйте тоз несравним късмет,
700	ощастливете днес един човек триклет.
	Ръката дайте си, сърцето ми вземете
	и в утрешния ден съдбата ми решете.

	__ЕЛЕНА__
	Но този ви стремеж не е ли прекален?
	Ще ви харесвам ли, щом властвате над мен?
705	Изпитваме любов сега един към друг,
	но се страхувам да ви взема за съпруг.
	Не сте богат, а аз охолство предпочитам.
	Как ще живеем без пари? Това ви питам.

	__ДОН ДИЕГО__
	Отказвате се от богатството. Защо?

	__ЕЛЕНА__
710	А кой ви е твърдял, че ваше ще е то?

	__ДОН ДИЕГО__
	Ах, как можах жена тъй алчна аз да случа?

	__ЕЛЕНА__
	Безумство би било, ако със вас брак сключа.

	__ДОН ДИЕГО__
	Разбрах, че алчна сте, но бях непредпазлив.

	__ЕЛЕНА__
	А пък ви трябваше ум остър, прозорлив.

	__ДОН ДИЕГО__
715	У вас го има, но го алчност затъмнява
	и аз си мисля, че на вас ще подобава
	един мой братовчед, макар че е гърбат.

	__ЕЛЕНА__
	Ще ми хареса, щом като е той богат.

	__ДОН ДИЕГО__
	Не мислите ли, че туй би ви унизило.

	__ЕЛЕНА__
720	По` се страхувам с вас да мина под венчило.

	__ДОН ДИЕГО__
	Сама на себе си ще отмъстите, щом
	тоз глупав братовчед ви вземе в своя дом.

	__ЕЛЕНА__
	Все пак ако не е с покъщнина мизерна,
	ако не е с душа лукава, лицемерна,
725	с каквато вие сте, ще го предпочета
	пред някой горд храбрец, затънал в нищета.


>>	Втора сцена

N	__Елена__, __дон Диего__, __Пакета__

	__ПАКЕТА__
	Пристигна кавалер (такъв ми се той стори)
	със щитоносец и с вас иска да говори,
	госпожо. Според мен с отблъскващ външен вид.
730	е този господар. Тоз странен индивид
	Дон Педро се зове, но схванах аз веднага,
	че тази титла „Дон“ съвсем не му приляга.

	__ДОН ДИЕГО__
	О, братовчед ми е.

	__ЕЛЕНА__
					Да се качи тозчас!
	Със удоволствие ще го приема аз,
735	напук на вас, щом той достойнства притежава.

	__ДОН ДИЕГО__
	Дай, Боже, любовта наслади да ви дава!

	__ЕЛЕНА__
	Как странен е на вид!


>>	Трета сцена

N	__Елена__, __дон Диего__, __Пакета__, __Филипен__

	__ФИЛИПЕН__
						Пардон, о, Красота!
	Аз щях да стигна до последната врата.
	Във този дом видях две спални и две зали,
740	и сума ти народ. Дано не сте разбрали,
	че искам слънцето да срещна без чадър!
	Знам, че на лудите не гледа то хатър.
	В тоз случай хвърлям се надолу със главата,
	рискувайки да се катурна във водата.
745	Невиждан, чуден взор, в теб ярък плам гори.
	Аз сам съм. Карманьол, приятели добри!

	__КАРМАНЬОЛ__
	Кажете.

	__ФИЛИПЕН__
			Дръжте ме. Усещам сътресение?
	Опасно зрелище. Фатално посещение.
	Ти, братовчеде, как със поглед на орел
750	сдоби се, как не те видях клепачи свел?
	Кажи ми как цял ден ти можеш да се вглеждаш
	във нея, без да си за миг очите свеждаш?
	Аз само за момент на нея поглед спрях
		и вече питам се дали не полудях.
755	А тя все тъй мълчи, таз хубост несравнима!
		Обичам умните. А тя дали ум има.

	__ДОН ДИЕГО__
	Да, има остър ум.

	__ФИЛИПЕН__
					Аз ще я насърча…

	__ЕЛЕНА__
	За нещо мисля аз, макар че си мълча.

	__ФИЛИПЕН__
	Нерядко и на мен въпросите додяват.
760	Обичате ли ме?

	__ДОН ДИЕГО__
				Аз май не се съмнявам.

	__ЕЛЕНА__
	Вас всяка ще обикне.

	__ФИЛИПЕН__
						Дотук върви добре
	таз котаранка, таз гугутка, туй кутре.
	Но за жена „кутре“ — родът не може мина.
	А никак не върви да сложа „палашкина“.
765	Но вие знаете, че може да се случи
	за двата рода да се казва просто „куче“.
	Припламва взорът ви от гибелни лъчи
	и ми намигвате убийствено с очи,
	очи, пораждащи емоции тревожни,
770	които са в разрез със правилата божи.
	Госпожо, своите клепачи затворете
	и гробищата със гробове не пълнете.
	О, нека изгори във този огън лих
	горкото ми сърце. Та аз се примирих,
775	че страда моят дух, души го чума черна,
	а пък разсъдъкът, в плен на охота скверна,
	двусмислено да ви говоря задължи ме.
	Да бях със сто очи, каквито Аргус* имал,
	[* Аргус — гигант със сто очи, от които само две спели, за да си почиват, а другите гледали на всички страни. Б. пр.]
	или да бях като пророк Тирезий* сляп,
	[* Тирезий — сляп тивански ясновидец, най-прочутият гадател на древността. Б. пр]
780	като голям гладник да бяхте яли хляб
	със малвоазия да бяхте се опили,
	Церера* и Бакхус, без да прахосват сили,
	[* Церера — гръцката богиня на земеделието и плодородието. Б. пр.]
	ви биха сторили по-хрисима тогаз.
	Да можех да не се подсмивам като вас,
785	когато, дъвчейки, си стискате зъбите
	от страх, че смут голям на мен ще причините!
	Красавице, все пак се смейте. Аз държа
	смеха ви заедно със вас да продължа
	и нека смеем се и двамата съзвучно!
790	Но… лош ви е смехът и откънтява скучно.
	Хи хи хи хи — с тоз смях на закачлив макак
	ще ме направите неповторим глупак.
	Със вас съм откровен и мой дефект това е.
	При страст по-сдържана, аз бих бил по-потаен.
795	С намигвания ме безспирни обсадете,
	каквото и да ви говоря, продължете.
	Ала без лъкове, че те не са уместни,
	а християните ги смятат за нечестни.
	В полето на честта, о, божие Творение,
800	ще ви втълпя това отколешно твърдение.
	Не разсъждавайте, че много разсъждение
	довежда някой път и до обезсърчение.
	Нима във любовта ме взехте за новак?
	В Галиция тоз стил на мода е все пак,
805	но ще го променим, щом видим, че не струва.
	За вас съм аз готов дори да се линчувам.

	__ЕЛЕНА__
	Но аз не ща от вас таквоз самомъчение.

	__ФИЛИПЕН__
	Вречете се, че във вдовишко положение
	не ще изпаднете. Жесток съм като Катон*,
	[* Марк Порций Катон Старши (234 — 149) е известен латински политик и писател. На времето се е прочул и като много строг, дори жесток баща. Именно във връзка с тази черта героят Филипен се сравнява с Катон. Б. пр.
	]
810	но зная бебета как правят се в родата.
	Установеното в рода ни детевъдство
	хич няма интерес към растениевъдство
	и тъй като съм аз с уклон генеративен,
	необходим ни е съюз копулативен:
815	със прости думи го женитба назовам
	и с тез подробности таз среща прекратявам.

	__ЕЛЕНА__
	Та ние малко се познаваме. Потрай.

	__ФИЛИПЕН__
	Хей, Карманьол!

	__КАРМАНЬОЛ__
				Сеньор?


	__ФИЛИПЕН__
						Ела ме разкопчай.
	Във мен любов гори — превзет е важен връх,
820	а пък жабото ми трепти от огнен дъх.

	__ЕЛЕНА__
	От вас аз току-що чух думата „жабо“
	и замириса ми веднага на „сабо“.

	__ФИЛИПЕН__
	Таз дума и друг път я бих употребил.
N	Към Дон Диего:
	Ти, драги, този брак не би ли одобрил?
825	Той и за двама ни е видимо изгоден.

	__ДОН ДИЕГО__
	Показвате, че сте със поглед превъзходен.
	Госпожо, тръгвам си.

	__ФИЛИПЕН__
						А аз оставам с тоя
	небесен ангел.

	__ДОН ДИЕГО__ (_тихо на Карманьол_):
				Бих умрял, за да е моя.

	__ФИЛИПЕН__
	Хей, Карманьол!

	__КАРМАНЬОЛ__
					Сеньор?

	__ФИЛИПЕН__
						Един фотьойл ми дай,
830	та със очите си да проследя докрай
	таз битка, сочните зърна и тез могили
	с овал примамлив. Ах, те биха ме убили.
	Хей, Карманьол!

	__КАРМАНЬОЛ__
					Сеньор?

	__ФИЛИПЕН__
							А как ми е яката?

	__КАРМАНЬОЛ__
	Добре.

	__ФИЛИПЕН__
		А другото?

	__КАРМАНЬОЛ__
				Във ред са ви нещата.

	__ФИЛИПЕН__
835	Хей, Карманьол!

	__КАРМАНЬОЛ__
				Сеньор?

	__ФИЛИПЕН__
						Май чувствам се тревожно.
	Ах, Карманьол!

	__КАРМАНЬОЛ__
				Сеньор?

	__ФИЛИПЕН__
						Млъкни! Млъкни! Госпожо,
	какво ще кажете за мене?

	__ЕЛЕНА__
							Просто смятам,
	че вие засега си струвате цената.

	__ФИЛИПЕН__
	Тъй ли? А моето становище последно
840	за вас е, че ума ми взехте неуседно.

	__ЕЛЕНА__
	Май нова дума чух.

	__ФИЛИПЕН__
					Богат е моят слог,
	а не като на тоз мой братовчед убог.
	Ако тъй силно ми пленявате духа
	и моите очи, пазете си слуха:
845	щом имам сложен стил, ще го префасонирам
	като за вас, дори ще го хуманизирам.
	Ту с африкански пек, ту със грендландски лед
	ще мръзна, ще горя и ще вървя напред.

	__ЕЛЕНА__
	Ще ме зарадвате. Дано да го разбирам.

	__ФИЛИПЕН__
850	Ах, стига с този лед и с този огън! Спирам!
	Въздействащата мощ на двете ви очи
	обгаря моето сърце като с лъчи.
	Госпожо, моля ви, покрийте тази жар,
	че почвам да крещя: „Пожар! Пожар! Пожар!“
855	А дръзнете ли пак да завъртите шиша,
	аз ще се овъгля, съвсем ще спра да дишам.
	Нима се смеете?

	__ЕЛЕНА__
					Стилът ви ме разсмива.

	__ФИЛИПЕН__
	Където ида, в смях се хората заливат.
	А щом сънувам сън, ми нищо не тежи.
860	Хей, Карманьол!

	__КАРМАНЬОЛ__
					Сеньор?

	__ФИЛИПЕН__
							Я случки разкажи
	на госпожата, но да бъдат те забавни
	тъй както правеше в онез години славни.
	Нали ти ръсеше различни остроти,
	та пуквах се от смях. И днес ги помниш ти
865	и лесно всекиго с подобни би разсмял.
	За Дон Диего й кажи, че би умрял
	от глад, че цялото семейство за момента
	разчита на една тристадукатна рента,
	че няма как да я използват те веднага,
870	че само лихвите сега им се полагат;
	че има лично той вина, когато губи,
	защото без кръчмар си прави сметки груби,
	че на Венера бе непоклатим поклонник,
	играч, хитрец, злобар — с две думи: бе негодник.
875	Тъй чичо Дон Пелаж го беше опознал,
	че от наследството не отреди му дял;
	че триста хиляди дуката златни в брой
	и много мебели на мен остави той.

	__ЕЛЕНА__
	Та значи ставате човек съвсем заможен.

	__ФИЛИПЕН__
880	Да, драга моя, да! Повярвайте, че може
	и ваши да са те, ако не се скъпите
	и своята любов на мене подарите.

	__ЕЛЕНА__
	От тоз късмет да се откажа означава,
	че съм съвсем без ум.

	__ФИЛИПЕН__
				Това кураж ми дава.
885	И друг един въпрос, по който няма спор,
	ще бъде изяснен наскоро в този Двор.
	Чрез него също ще получа аз блага,
	бъдете сигурна! Но чуйте го сега:
	Та дядо, който бил от джинса Буфалос
890	продал бил ниви на сеньор де Лавалос
	за двеста хиляди екю. Доволен бил
	и тази сума той на чичо ми дарил,
	а той на своите деца я завещал,
	но тъй като пък те се скарали за дял,
895	тогава леля ми намесила се в спора
	и по съветите на свои вещи хора
	в съда подала тя надлежното прошение,
	получила си тъй желаното решение,
	обаче в сила то все още не било.
900	И ми дойде на ум тогаз, че би могло
	да взема адвокат, но, както е известно,
	един такъв процес не се решава лесно.
	С добри приятели и с малко далавера
	дали ще се реши въпросната афера?

	__ЕЛЕНА__
905	Не бих могла да знам.

	__ФИЛИПЕН__
						И аз не гарантирам.
	Понеже като вас свръх мътна я намирам,
	просителят ми би ви всичко изяснил.
	Хей, Карманьол!

	__КАРМАНЬОЛ__
					Сеньор?

	__ФИЛИПЕН__
							Нали в школо си бил?

	__КАРМАНЬОЛ__
	Да.

	__ФИЛИПЕН__
		Вкъщи имам аз маймуни, папагали.
910	По колко са?

	__КАРМАНЬОЛ__
				Сеньор, по трийсет са. Едва ли
	по-малко ще са те.

	__ФИЛИПЕН__
					А златните кюлчета?

	__КАРМАНЬОЛ__
	В момента броя им не мога да пресметна.

	__ФИЛИПЕН__
	А чичо бе открил в град Атабалипа`
	чист бисер, който бил на син на Генапа`
915	(но той покръства се и Джордж след туй му викат —
	ах, тези имена как стържат ми езика!).
	Ами рубините, които насъбрах!

	__КАРМАНЬОЛ__
	И диамантите.

	__ФИЛИПЕН__
				Забравил бях за тях.
	Тоз кучи Карманьол се лесно разгневява!…
920	На десет хиляди екю се аз надявам
	и на прекрасните очи ще кажа „Сбогом!“
	Ах, как чаровна сте! Не се косете много:
	бездетна щом не сте, деца ще ми родите,
		ако все пак на брак със мен се съгласите.

	__ЕЛЕНА__
925	Възможно би било.

	__ФИЛИПЕН__
					От вас зависи само,
	но не забравяйте все пак заможността му.

	__ПАКЕТА__
	Госпожо, зле май чух? След Дон Диего как
	ще вземете за мъж един невеж селяк?

	__ЕЛЕНА__
	Щом на покоя си внимание обръщам,
930	ще ида ли да се с един голтак прегръщам?

	__ПАКЕТА__
	Красив и млад съпруг си е късмет голям.
	Парите пред честта! — от майка си туй знам.
	Тя казваше ми: „Щом месото ти е младо
	и стара рибата, тогава носят сладост.“
935	Ех, Бог да я прости! Как мъдра беше тя!
	Веднъж, говорейки пред мен за радостта
	в живота, каза, че след плътски наслаждения,
	след сладострастен грях настъпват угризения.

	__ЕЛЕНА__
	Млъкни или ще ти устата аз затворя!

	__ПАКЕТА__
940	Щом права съм все пак, защо да не говоря?
	Госпожо, ще мълча, но още две слова.

	__ЕЛЕНА__
	И три кажи ми, но ни дума след това.

	__ПАКЕТА__
	Не ме упреквайте, ако шест-седем те са.
	Ах, тоз поклонник твой мирише ми на чесън.

	__ЕЛЕНА__
945	Аз — бедна, той — богат: и ще си бъдем сгодни;
	ще го предпочета пред всеки друг негодник.
	Мъдрец ще стане, щом шест месеца е с мене,
	чертите му съвсем ще бъдат променени.

	__ПАКЕТА__
	Пък аз преди тоз срок чудесно зная как…

	__ЕЛЕНА__
950	Млъкни, че ей сега ще взема здрав кривак.


>	Четвърто действие

>>	Първа сцена

N	__Дон Диего__, __Леонор__

	__ДОН ДИЕГО__
	Разви се спорът ни прилично, и то доста.

	__ЛЕОНОР__
	Не е тя лоша, но езикът й е остър.
	Нещата виждам аз в по-друга светлина,
	но Бог да пази от обидена жена!

	__ДОН ДИЕГО__
955	Обидена била! На чувства се поддава.
	Но щом съм ваш, какво на нея й остава?

	__ЛЕОНОР__
	Не се в туй убедих, поне до този час.

	__ДОН ДИЕГО__
	Ах, колко ми се ще да си не спомням аз
	за хубавицата насмешлива, потайна,
960	а да даря на вас страстта си всеотдайна.

	__ЛЕОНОР__
	Нещата с времето сами ще проличат.

	__ДОН ДИЕГО__
	Аз ненавиждам я, защото всеки път
	пред мен твърдеше, че на времето разчита.
	Ако към нея със грижовност упорита
965	и с прилежание се изявявах аз,
	представяте ли си какъв бих бил към вас?
	Вас непрестанно бих желал да поощрявам,
	а пък от нея бях безспирно заблуждаван.
	Услуги правех й. За тях днес чувствам срам,
970	ала добре е, че успях да вникна сам,
	но късно, в нейната неблагодарна същност.
	Ще оцените ли днес моята насъщна
	любов към вас?

	__БЕАТРИС__
				Сеньор, днес вашата Елена
	издирва госпожата.

	__ДОН ДИЕГО__
					Не беше ли с мигрена?
975	Каква й е целта?

	__ЛЕОНОР__
					Тя всъщност търси вас.

	__ДОН ДИЕГО__
	Не вярвам.

	__ЛЕОНОР__
			И все пак добре ще е у нас
	да идете сега…

	__ДОН ДИЕГО__
				Ах, дявол да я вземе!

	__ЛЕОНОР__
	Тя влиза. Скрийте се в алкова. Няма време.


>>	Втора сцена

N	__Елена__, __Леонор__, __Пакета__

	__ЕЛЕНА__
	Та вижте как ценя възможността да имам
980	честта да бъда с вас.

	__ЛЕОНОР__
						Не бе необходимо.
	Старанието ви изглежда прекалено.
	Вниманието ви, красавице Елено,
	към мене упрек е и сладко задължение
	и аз би трябвало, но първа, с дръзновение
985	да засвидетелствам респекта си към вас.
	На снизходителност ще се надявам аз.
	През идващите дни дано се разбере,
	че след тез пропуски ще действам по-добре.
	Но добрината ви в мен болка и дълг става.

	__ЕЛЕНА__
990	Човек поема дълг, щом радост получава.
	Не сторих нищо и във тази благодарност
	по-скоро долових твърдение невярно.
	В друг случай повече да сторя бих могла.

	__ЛЕОНОР__
	Тълкуването ви обижда ме сега.
995	Интелигентна сте — по тоз проблем спор няма,
	Във разговора ни показахте голяма
	култура онзи ден. Кой би могъл с такава
	начетена жена по ум да се сравнява?

	__БЕАТРИС__
	Госпожо, търсят ви.

	__ЛЕОНОР__ (_на ухото на Беатрис_):
					Нима е вече тук?

	__БЕАТРИС__
1000	О, да, Госпожо, да.

	__ЛЕОНОР__
						Но аз очаквах друг.
	Ще ми простите, че голяма грешка сторих…
	Един настойник с мен желае да говори.

	__ЕЛЕНА__
	Нали на вашите услуги сме все пак.

	__ЛЕОНОР__
	Позор заслужих аз със тоз обиден акт.
1005	Но вие сте добра. Нали ще ни простите?
	Налагаше ми се.

	__ЕЛЕНА__
				Чудесно се държите.
	Ах, тази Леонор!

	__ПАКЕТА__
				Салонът й блести.

	__ЕЛЕНА__
	И всички хвалят я.

	__ПАКЕТА__
				Тя нищо не пести
	за мебелите си.

	__ЕЛЕНА__
				Я погледни, Пакета
1010	какъв красив килим е сложен на паркета.
	Ами картините по нейните стени.

	__ПАКЕТА__
	По пищност тоз салон не може се сравни
	със никой друг.

	__ЕЛЕНА__
				Я виж! Че кой ли приближава?

	__ПАКЕТА__
	Как кой? Та според мен той ви добре познава.

	__ЕЛЕНА__
1015	Мендоса?

	__ПАКЕТА__
			Той е. Да.

	__ЕЛЕНА__
				Мъж подъл, непочтен!
	Но кой допуснал би?

	__ПАКЕТА__
					Излизайки тоз ден
	изглеждаше сърдит. И знаете защо.

	__ЛЕОНОР__
	А, да. Наставникът за нещо молел. То…
	Май времето си зле прекарахте…

	__ЕЛЕНА__
								Грешите.
1020	Аз наслаждавах си така добре очите
		във тоз блестящ салон, с картини пребогат.

	__ЛЕОНОР__
	И мойте не стоят по хубост по-назад.

	__ЕЛЕНА__
	Италиански ли? Нима оригинални?
	У вас видях портрет със краски свръх банални.
1025	Той беше мой, ала опротивя ми много.
	Таз лоша сделка как направихте, ей Богу?

	__ЛЕОНОР__
	Че как я схванахте?

	__ЕЛЕНА__
						Във ред ми е умът.

	__ЛЕОНОР__
	Напротив. И не се лъжете втори път.
	Портретът хубав е, той струва си цената,
1030	а щедрата душа не действа слепешката.
	Дори да беше тоз портрет несъвършен,
	обичам го, щом той принадлежи на мен,
	а търсенето на изгода е продажно.

	__ЕЛЕНА__
		А в чужди сметки да се вреш ли е по-важно?

	__ЛЕОНОР__
1035	Та по-добре ли е да трупаш свой трезор?

	__ЕЛЕНА__
		Щом си с изискан вкус…

	__ЛЕОНОР__
							Ти си с повреден взор,
		предмета щом цениш, а формата презираш.

	__ЕЛЕНА__
		Аз нищо хубаво в портрета не намирам.

	__ЛЕОНОР__
		Опитвахте ли го на вкус, че чак така
1040	безцеремонно го осъждате сега?

	__ЕЛЕНА__
	Аз нивга лошите неща не ще опитам.

	__ЛЕОНОР__
	Изтънчена сте. Пък аз лично предпочитам,
	напук на моя вкус, да вярвам във честта:
	тя носи щастие ведно със честността.

	__ЕЛЕНА__
1045	Да, съвършена сте.

	__ЛЕОНОР__
					Все пак в мен алчност няма.

	__ЕЛЕНА__
	Не ми се хич стои при тази рядка дама.
	Пакета, следвай ме.

	__ЛЕОНОР__
					Да дойда ли у вас?

	__ЕЛЕНА__
	Поразходете се навън.

	__ЛЕОНОР__
						Добре тогаз.
	Но още три слова.

	__ЕЛЕНА__
					По-бързо говорете.

	__ЛЕОНОР__
1050	Стареят бързо зле рисувани портрети.
	Преди да купите един такъв портрет,
	добре ще е да се обели най-напред.

	__ЕЛЕНА__
	А вие скривайте туй, дето сте добили.

	__ЛЕОНОР__
	Ала защо сте се, госпожо, изчервили?

	__ЕЛЕНА__
1055	От гняв към вас.

	__ЛЕОНОР__
					Тъй ли? С насмешка трябва аз
	да ви отвърна, та да нямам дълг към вас.

	__БЕАТРИС__
	Тя явно се гневи.

	__ЛЕОНОР__
					А аз пък ще ликувам,
	защото туй за мен е знак, че съществувам.
	За жалост бил е Дон Диего зле прикрит.

	__БЕАТРИС__
1060	По-важно бе да е засмян, а не сърдит.

	__ЛЕОНОР__
	Ха, Дон Диего!

	__ДОН ДИЕГО__
				Да, госпожо.

	__БЕАТРИС__
							Тръгна вече.
	Засегна се от туй, че госпожата рече,
	че й изменяте.

	__ДОН ДИЕГО__
				Нима?

	__БЕАТРИС__
					Видели ви.

	__ДОН ДИЕГО__
	Най-ненадейно бях аз там открит. Уви!
1065	А за вратата хич тогава не се сетих
	и се в алкова скрих.

	__ЛЕОНОР__
					Сеньор, не се косете.
	Сега ще ви предам какво ми каза тя:
	не доверявам се на нейните уста
	а се стремя и аз така да й отвръщам.
1070	Защо такова зло се вмъкна в мойта къща!
	Тя е в салона си. И аз си тръгвам.


>>	Трета сцена

N	__Дон Хуан__, __дон Диего__

	__ДОН ХУАН__
								Спрете!…
	Защо към мене са все лоши ветровете,
	а пък към другите са благосклонни те?
	Но нека си втълпи, че никога не ще
1075	ме види тя да й прегръщам колената.

	__ДОН ДИЕГО__
	Аз тъкмо бях дошъл за вас със госпожата
	да разговарям, но тя е непоправима
	и не разбрах защо на вас тя зъб ви има.

	__ДОН ХУАН__
	О, все ми е едно каква ми се представя.
1080	И името й аз бих искал да забравя,
	но не пристигнах тук, за да й правя сцена.
	Желая отсега да служа на Елена,
	която току-що към своя дом завлече
	неблагодарната — онази, дето рече,
1085	че ме разлюбила. Реших се този ден
	да взема дама със нрав уравновесен,
	от благороден род и твърдо се надявам
	достойнствата ми тя добре да оценява.

	__ДОН ДИЕГО__
	Но този ваш стремеж ще е осуетен.
1090	От красотата й Дон Педро е пленен.
	Роднина ми е той, пристигна тук наскоро.

	__ДОН ХУАН__
	Това аз зная, но за мене е безспорно,
	че тоз Дон Педро е един голям глупак.

	__ДОН ДИЕГО__
	Съгласен съм със вас, но нейният мерак
1095	е в зла`тото му и това тя одобрява,
	а не достойнствата.

	__ДОН ХУАН__
					Аз все пак се съмнявам.
	Дон Педро в тоз момент й готви серенада,
	ала хей онзи мъж устройва му засада:
	ще му покажа аз, че никак не е лек
1100	коравият юмрук на предан мой човек.
	Ще видим тя кому ще си дари душата.

	__ДОН ДИЕГО__
	Защо да будите от сън дълбок жената?
	И псета, и народ ще стреснете тогаз,
	дървета, камъни ще полетят по вас!
1105	Я вслушайте се в мен: Дон Педро зарежете,
	за тази работа на мен се доверете
	и утре сигурно ще бъде ваша тя.
	В Дон Педро отдалеч личи си глупостта,
	със всяко действие за срам и смях той става,
1110	но във селото си за Херкулес минава.

	__ДОН ХУАН__
	Щом той е Херкулес, аз двойник ще му стана,
	ала избрания път няма да престана
	да следвам. Щом не се откаже от Елена,
	със смърт ще го дари мъстта във мен стаена.

	__ДОН ДИЕГО__
1115	Тоз случай, Дон Хуан, навява ми съмнение.
	Защо не чуем и донпедровото мнение?
	За някакъв си слух не се разваля брак.

	__ДОН ХУАН__
	И аз да чакам тук като страхлив глупак?

	__ДОН ДИЕГО__
	Но моят братовчед се много ловко бие.

	__ДОН ХУАН__
1120	А аз нима?…

	__ДОН ДИЕГО__
				Какво добили бихте вие?

	__ДОН ХУАН__
	Ще се сдобия с чест и с благородна дама.
	Нима е нищо туй? Е, хайде, време нямам,
	а трябва да сбера другарите завчес.

	__ДОН ДИЕГО__
	О, ти се зъбиш, но ще те начеша аз.

	__ЛЕОНОР__ (_влизайки_):
1125	Сеньор, не чухте ли какво на мен той рече?

	__ДОН ХУАН__
	Да, всичко чух.

	__ДОН ДИЕГО__
				Личи, че пийнал си е вече
	порядъчно, но в мен той предизвиква гняв
	с хвалбата си, че бил юнак с юмрук корав.
	А с Филипен ако се скара, ще му свия
1130	такъв пестник, че ще му зъбите избия.
	Признавам си, че е лакеят ми бъзлив,
	ала и Дон Хуан не е по-куражлив.
	Ха, ето Рокеспин.
N	(Обръща се към него):
					Пристигаш тук на време.
	Иди най-острия, най-лъскав меч да вземеш,
1135	и ризницата ми, и щита и тозчас
	с туй снаряжение се завърни при нас.

	__РОКЕСПИН__
	И мен ли включвате?

	__ДОН ДИЕГО__
					Защо пък не? Не стой,
	а бързо се върни, че ще започва бой.

	__РОКЕСПИН__
	Добре! Ще бъда тук аз само подир миг.

	__ЛЕОНОР__ (_на Дон Диего_):
1140	Обичате ли ме?

	__ДОН ДИЕГО__
					Не вярвате ли ми?

	__ЛЕОНОР__
	Ах, колко сте лукав! Не ще ме убедите,
	щом планове таквиз и то пред мен кроите.
	Сеньор, нима това е обич според вас?

	__ДОН ДИЕГО__
	И все пак знайте, че ви обожавам аз.
1145	Да бях страхлив, от вас не бих бил уважаван.

	__ЛЕОНОР__
	Защо от любовта речта ми странна става?
	Ах, как се изчервих! Не взирайте се в мен.
	От мъжкия ви чар е моят дух пленен.
	С три думи казано: обичам ви премного.
1150	Но… трябва да вървя. Налага ми се. Сбогом.

	__ДОН ДИЕГО__
	Доизкажете си, госпожо, мисълта.
	Аз в нея долових съществени неща,
	за кратко време ми съдбата променихте
	и моето сърце дотолкова пленихте,
1155	че секне ли за вас то да се бори днес,
	ще се обезвери, оставайки без чест.
	Не се страхувам аз от среща със тигрица,
	а от раздори със любима хубавица.
	Защо от вашта реч за нашите съдби
1160	чух обещание, но нищо не добих?

	__ЛЕОНОР__
	Туй обещание не ще ме злепостави,
	по-малкото любов по-силна ще ме прави.
	Щом вашта смелост ми засилва любовта,
	щом не рискувате, доволна ще е тя.

	__ДОН ДИЕГО__
1165	Рече ли Дон Хуан лакея ми да бие,
	тогава моят як пестник ще му надвие
	и ще попречи на стремежа му лукав.

	__ЛЕОНОР__
	Не би могъл да е разсъдъкът ви здрав,
	когато влюбен сте — куражът побеждава
1170	ума, ала дали добре се получава.

	__ДОН ДИЕГО__
	Мен плаши ме смъртта, щом толкоз съм ви мил.
	Ако случайно бих ви с нещо нагрубил,
	не ми прощавайте! Ах, Рокеспин дойде.

	__ЛЕОНОР__
	С това оръжие! Досещам се къде
1175	ще ходите сега. Е, сбогом! Заминавам,
	защото се от вас, злодею, ужасявам.

	__ДОН ДИЕГО__
	Госпожо, спрете! Не! Аз няма да се спра.
	Ако остана с вас, от мъка ще умра.

N	(Тя излиза)


>>	Четвърта сцена

N	__Дон Диего__, __Рокеспин__

	__ДОН ДИЕГО__ (_въоръжавайки се_):
	Напредва ли часът?

	__РОКЕСПИН__
					О, да.

	__ДОН ДИЕГО__
						Не се бави!
1180	Аз бих ги удрял с кеф по лудите глави.

	__РОКЕСПИН__
	Знам, че единият за бой не го хич бива.

	__ДОН ДИЕГО__
	И вторият не ще окаже съпротива.

	__РОКЕСПИН__
	Май някой идва.

	__ДОН ДИЕГО__
				Да. Това е Дон Хуан.
N	(Дон Хуан се крие)
	Къде ли пък ще се укрие тоз хайван?
1185	Ами защо е сам?

	__РОКЕСПИН__
					Защото не желае
	по неговия гръб тояга да играе
	и сигурно държи да бъде тук прост зрител.

	__ДОН ДИЕГО__
	А се представяше за ангел изтребител.
	Шшт! Чувам музика. Върви без шум след мен.
N	(Скриват се)
1190	Как смешно Филипен е днес въоръжен!


>>	Пета сцена

	__ФИЛИПЕН__
	Рондаш до Морион по-близо да застане,
	за да го ползваме, когато нужда стане.
	Изглежда почнахме във твърде ранен час,
	отеква музика злокобно покрай нас
1195	и мене ме е страх, че град ще ни удари
	или пък че беда въз нас ще се стовари.
	Аз чувам в себе си пророчески слова:
	„Спри тази музика! Прокоба е това!“
	Но знам, че в тоз квартал заспиват късно нощем
1200	и будни врагове намират се все още.
	Ах, Бог дано е с нас!

	__ДОН ДИЕГО__
						Чуй, Рокеспин, как кряскат:
	„Убиват ни! Мъст! Мъст!“ и спящите тъй стряскат.
	Подкрепяй Филипен — нали е наш другар,
	пък аз на Дон Хуан ще дам чудесен цяр —
1205	върху гърба му пет тояги за награда.

	__РОКЕСПИН__
	Аз пък на дамите ще правя серенада.

	__ФИЛИПЕН__
	Да почваме ли?

	__ДОН ДИЕГО__
				Не! Ще трябва да мълчим,
	дордето почнат те, а ние тук ще бдим.

#	СЕРЕНАДА
P>
	Фатална хубост, тя
	със своя дивен взор сърцето ми напада,
1210	а нейната лампада
	ума ми се завъртя.
	Уви, заради нея ден и нощ
	измъчвам се, останал съм без мощ.
	Зорнице лъчовита,
1215	ти тъй си знаменита,
	че будиш в мен възхита.
	Или се покажи пред мене, или знай,
	че днес ще бъде моят край.
	За да предотвратим туй зло,
1220	яви ми се, пленителна Комето,
	със кърпа за глава или пък със бонето.
	Защото би могло,
	ако все тъй я караш,
	и до агония да ме докараш.
1225	Със крак ще тропам,
	със юмрук ще клопам
	дори ще ти се сопам,
	а утре заранта, щом слънцето засвети,
	ръката ми ще сетиш.
1230	Кълна ти се най-чинно,
	че моята ръка не е железен свредел,
	че твоя нос не съм повредил,
	защото действах най-невинно.
	Друг глас във мене се обади:
1235	„Та аз съм твоят мил Амадис*,
	[* Герой на испански рицарски романс. Б. пр.]
	а ти си моята царица,
	красивата ми гълъбица,
	прекрасната ми пойна птица.
	Добра ли или зла ще си след този ден,
1240	това ще бъде все добре за мен.“
P$

	__ФИЛИПЕН__
	Къде си в тоз момент ти, гълъбице чудна,
	по-дъхава дори от роза ранобудна?
	Със блуза ли си днес или си със пластрон?
	А чу ли своя мил и храбър Амфион*?
	[* Амфион в древногръцката митология е цар на Древна Тива, където бил почитан като местен герой. Б. пр.]

	__ДОН ХУАН__
1245	Ах, как да издържа?

	__ДОН ДИЕГО__
N	(напада Дон Хуан, а след това се връща на мястото си):
					Стой тук, че те убивам!

	__ФИЛИПЕН__
	Шум чувам!… И човек пред себе си откривам.

	__РОКЕСПИН__
N	(напада Филипен и се връща на мястото си):
	Дай бързо меча си!

	__ФИЛИПЕН__
					А каската, а щита?
	И ние готвим се за бой и за защита.
	Ала куражът ни избяга. Ще го погнем,
1250	че нужен ни е той.

	__ДОН ХУАН__
					Дано ми Бог помогне
	в борбата с тоз злодей! Ах, ето го, уви!

	__ФИЛИПЕН__
	За мен говореше… Но накъде ли сви?
	Не биваше оттук да мърдам, но сгреших.

	__ДОН ХУАН__
	На смелостта си се премного доверих.

	__ДОН ДИЕГО__
1255	Обърнаха си гръб, не ще си нищо сторят.

	__РОКЕСПИН__
	Те толкоз са добри, че май ще се сговорят.

	__ФИЛИПЕН__
	Ах, как се провалих!

	__ДОН ХУАН__
						Безсмислена засада!…

	__РОКЕСПИН__
	Защо на курвите да правя серенада!

N	(Мечът на Дон Хуан се удря в меча на Дон Педро)

	__ДОН ХУАН__
	Аз съм против смъртта.

	__ФИЛИПЕН__
						А този меч защо е?
1260	Приятелю, недей!

	__ДОН ДИЕГО__
					Юнаци, туй какво е?
	Ще се погубите!

	__ФИЛИПЕН__
					Грешите. Един друг
	спасяваме се.

	__ДОН ДИЕГО__
				Бой не ща да гледам тук.

	__ФИЛИПЕН__
	О, братовчед, привет!

	__ДОН ДИЕГО__
						Здравей!

	__ФИЛИПЕН__
								Един убиец
	мен, братовчеда ти, решил бе да затрие.
1265	Но мъжеството ми е непрестанно с мен,
	на кон или пешком, подкрепя ме везден,
	в полето и в града. То тоз разбойник стресна
	и мигом хукна той в посока неизвестна.
	Да можех да прозра във тайната му аз!…

	__ДОН ХУАН__
1270	Спокойно! Аз ще я разкрия тук тогаз:
	Дук някакъв решил туй долно покушение
	да стори — бил ревнив или пък под давление.
	Та този дук, с душа като на заек плах,
	ме мразеше и аз, на свой ред, го презрях.
1275	Бях на един концерт и беше ми забавно,
	за беззащитен той ме взе и незабавно
	на мен нахвърли се ведно със други трима,
	но аз отвърнах им със сила несравнима
	и ги разгоних, без да бъда наранен.
1280 Та ето със какво ще помня този ден.

	__ФИЛИПЕН__
	Лъжец! Не казвай, че изпрати ги в каторги?

	__ДОН ДИЕГО__
	Щом има храбростта на Сид, на свети Георги…

	__ДОН ХУАН__
N	Взема настрани Дон Диего и му казва:
	Приятели сме с вас, държа на свойта чест,
	с разпалени слова говорих ви аз днес,
1285	обаче прецених след туй, че добротата
	е най-добрият път, и с радост във душата
	възбудата си ще потискам занапред
	и ще се водя все по вашия съвет.
	Но си спомнете, че се врекохте пред мен
1290	с любимата ми да говорите след ден.
	Кажете й, че съм и умен, и имотен,
	че гарантирам й щастлив брак доживотен,
	че вдъхвам в хората и страх, и почитание,
	че съм испанец, но със ясното съзнание,
1295	че нося в себе си ред качества вродени,
	с каквито древните герои са дарени,
	накратко казано, че съм с престиж огромен.
	Но имам и недъг и той е, че съм скромен.
	Е, сбогом. Доста се шегувах тази вечер,
1300	а крайно време е да си изтегля меча.
	Щом не накарах ни един за друг да жали,
	очите ми бе по-добре да бяха спали.
N	(Излиза).

	__ФИЛИПЕН__
	Ако аз можех да не мисля за ковчег,
	воювал бих безспир, та даже и цял век.
1305	Но щом след всеки бой се иска погребение,
	нелепост е това, без всякакво съмнение.

	__ДОН ДИЕГО__
	Ще го извърши ли?

	__РОКЕСПИН__
					Не вярвам. Не се бой.
	За тялото си е сега загрижен той.

	__ДОН ДИЕГО__
	Ах, колко ми се ще със отривист пестник
1310	да дам урок на тоз надменен хубостник!

	__ФИЛИПЕН__
	Та той е по-страхлив…

	__ДОН ДИЕГО__
						… от теб ли? Колко пъти?

	__ФИЛИПЕН__
	Стотици.

	__ДОН ДИЕГО__
	Вярвам, щом така твърди умът ти.
	Аз за Елена бих желал да поговорим.

	__ФИЛИПЕН__
	След ден е бракът.

	__ДОН ДИЕГО__
					Как?

	__ФИЛИПЕН__
						Излишно е да спорим.
1315	Поръчахме дори каляска, облекло,
	обслужващи…

	__ДОН ДИЕГО__
				О, не! Това не би могло
	да бъде истина.

	__ФИЛИПЕН__
					Повярвайте. Така е.

	__ДОН ДИЕГО__
N	(излизайки заедно с Филипен):
	Ще кажеш пътьом таз история каква е.


>	Пето действие

>>	Първа сцена

N	__Филипен__, __Пакета__

	__ФИЛИПЕН__
	Къде е госпожата?

	__ПАКЕТА__
					Ще се яви тозчас.

	__ФИЛИПЕН__
1320	Пакета, мила…
	__ПАКЕТА__
				Да?

	__ФИЛИПЕН__
					Да кажа ли с цял глас?

	__ПАКЕТА__
	Разбира се. Сега сами сме в тази стая.

	__ФИЛИПЕН__
	Признавам си, че смях неистово желая,
	но госпожа Торес сковава ми смеха,
	а тъй те любя, тъй разведряш ми духа.

	__ПАКЕТА__
1325	О, не шегувай се. Между момите има
	такива като мен — със красота, сравнима
	със таз на знатните госпожи. Но по тях
	ще видиш бисери, сланина, яйчен прах,
	различни мазила, балсами и белило,
1330	и овнешки нога, и пудра, и червило,
	но в огледалото любовно щом се взрат,
	с лъжлива красота изпъква им ликът
	и аз нарекъл бих тоз лик декоративен —
	от чужда красота е станал той тъй дивен.
1335	Те и в краката си такава хубост влагат,
	но най-противни са, в леглото си щом лягат.
	А лошият им дъх, отпуснатото тяло —
	изглежда само те са техни поначало.
	Те притежават уж пленителни коси,
1340	а всъщност те са от увехнали реси
	и ми приличат на красиви горски гъби,
	мним накит, присаден върху глави беззъби.

	__ФИЛИПЕН__
	Ти имаш толкоз ум! Как с него се сдоби,
	Пакета, та ме тъй омая? Да не би
1345	от някой автор стар да си го усвоила?
	Със тоз ум прозорлив ти би ме поразила.
	С Елена аз реших да скъсам отсега
	и затова на теб подавам днес ръка.
	Я виж, тя идва тук.


>>	Втора сцена

N	__Елена__, __Филипен__, __Пакета__

	__ЕЛЕНА__
						Май твърде късно ида.
1350	Прощавайте, ала поисках да се видя
	с една дукеса — дълг към нея аз изпитвам.

	__ФИЛИПЕН__
	Зорнице бляскава, в момента се опитвам
	да разбера как от Дон Педро и от вас
	засято семе би родило плоден клас,
1355	как щом във нашата страна се то разсее,
	тя с него би могла света да завладее.

	__ЕЛЕНА__
	Достойнството ви ме дотолкова плени,
	че волята ми се на вашта подчини.

	__ФИЛИПЕН__
	Дукатите ми са във тоз момент хиляда,
1360	но на един лентяй заех пари, че страдал
	от бедност. Той сега твърди с уверен глас,
	че ще ги върне, но ме хваща вече бяс,
	защото пише ми, че бавно действа с мене,
	понеже повече на краля задължен е,
1365	че комисарят му в Севиля бил дошел
	и патагонците на фронта бил отвел.

	__ЕЛЕНА__
	Фландрийската война на бедност ни обрича.

	__ФИЛИПЕН__
	В последно време той пред мене се зарича
	известна сума в брой да ми даде все пак.
1370	Как хубаво е да зарадвате бедняк,
	надяващ се на пек през мразовит сезон,
	както евреите на помощ от Сион*!
	[* Името на планината Сион добива по-общо значение и назовава всяко място, свързано с божие присъствие, от което се очакват добрини. Б. пр.]
	За жалост, тези дни в жар ще издъхна аз,
	а при женитба бих изпаднал във екстаз.
1375	Пет хиляди екю в коприна и велур
	ще стигнат, за да сме на сватбата ажур.
	Дордето в църквата урежда ни се бракът,
	каляските отвън готови ще ни чакат.
	А към въпросните пари аз бих додал
1380	и диаманти, тъй че лесно бих избрал
	най-качествените и фини платове
	във най-изискани, в най-свежи цветове.

	__ЕЛЕНА__
	Ще се откажа от предишния обет.

	__ФИЛИПЕН__
	За всеки месец аз нов, моден тоалет
1385	ще ви осигуря в оранжев цвят пастелен.

	__ЕЛЕНА__
	Отдавна този цвят минава за нефелен.

	__ФИЛИПЕН__
	А в тъмносин десен?

	__ЕЛЕНА__
						Банален е все пак.

	__ФИЛИПЕН__
	Защо пък да не са със цвят на кукуряк?

	__ЕЛЕНА__
	Пределно е крещящ, не радва той окото.

	__ФИЛИПЕН__
1390	И рокля кожена ще включим в облеклото,
	а ще добавим и раирано палто,
	обточено със кант, за да ви топли то,
	а багрите ще са в такива съчетания,
	каквито носят се от дамите в Испания.

	__ЕЛЕНА__
1395	Пари ми дайте, пък аз ще си търся цвят.

	__ФИЛИПЕН__
	А мойто пардесю ще е от ален плат
	във съчетание с къс панталон сатенен.

	__ПАКЕТА__
	Виж! Дон Диего!

	__ФИЛИПЕН__
					Ах, съдбата срещу мене
	нарочно праща днес един подлец типичен.

	__ЕЛЕНА__
1400	Избягвате ли го?

	__ФИЛИПЕН__
					Аз бих бил безразличен
	към него, ала той послужи си с измама,
	лиши ме от едно имение голямо
	и в себе си държи той моя документ.
	Простете ми, че тъй говоря в тоз момент,
1405	но с меча си аз бих постъпил безчовечно.

	__ЕЛЕНА__
	В алкова скрийте се!

	__ФИЛИПЕН__
					Благодаря сърдечно!
	А с него скъсайте!… Веднага ми кажете,
	щом тръгне си оттук.

	__ЕЛЕНА__.
					Добре ви чух съвета.


>>	Трета сцена

N	__Дон Диего__, __Елена__

	__ДОН ДИЕГО__
	Госпожо, тук не ме доведе любовта,
1410	а грижата да ми е чиста съвестта.
	При вас дойдох със цел съпруг да ви предложа,
	и да ви уверя, че много ви подхожда.
	За Дон Хуан е реч.

	__ЕЛЕНА__
					Не, той не ми отива.

	__ДОН ДИЕГО__
	Че откога ли сте чак толкоз придирчива?
1415	Та той е тъй богат!

	__ЕЛЕНА__
						С лош нрав се отличава…

	__ДОН ДИЕГО__
	Мой братовчед е…

	__ЕЛЕНА__
					Туй се чрез кръвта предава.

	__ДОН ДИЕГО__
	Клин клин избива. Той днес властва ви в сърцето…

	__ЕЛЕНА__
	А утре вие ли?

	__ДОН ДИЕГО__
				Да, само да речете!
	Нима щастлива тоз селяк ще ви направи?

	__ЕЛЕНА__
1420	Не го петнете, че триж по` ще ми се нрави.

	__ДОН ДИЕГО__
	Обичате ли го?

	__ЕЛЕНА__
				Да. Би бил мил съпруг.

	__ДОН ДИЕГО__
	Мен Бог ме е създал да преживявам тук
	със щедрост, с добрина — в тях скрит е цял трезор.

	__ЕЛЕНА__
	На всичко сте богат — като за Леонор.

	__ДОН ДИЕГО__
1425	Навярно е така, но малко страх усещам,
	че ще научи тя за тази наша среща.

	__ЕЛЕНА__
	Не виждам риск за вас.

	__ДОН ДИЕГО__
						Той би се проявил,
	ако заможен бях.

	__ЕЛЕНА__
					Със друга бихте бил,
	ако желаното от Господ сте получил.

	__ДОН ДИЕГО__
1430	Все пак съм му длъжник, защото ме научи,
	че за да съм ви мил, голтак да съм не бива.

	__ЕЛЕНА__
	Аз мисля, че да сте нахал не ви отива.

	__ДОН ДИЕГО__
	Е, да, но съм на път да стана триж нахал.

	__ЕЛЕНА__
	Е как?

	__ДОН ДИЕГО__
		Довеждайки един брак до провал.

	__ЕЛЕНА__
1435	Та моя ли?

	__ДОН ДИЕГО__
			Да, да.

	__ЕЛЕНА__
					Че имате ли власт
	над мен?

	__ДОН ДИЕГО__
			Да, тъй като загрижен съм за вас
	и се зарекох да не дам на Хименей*
	[* Хименей — бог на брака в гръцката митология. Б. пр.]
	достойна дама в брак да свърже със пигмей.
	Дон Педро не е туй, което ви се иска.
1440	Богат е уж, ала несрета го потиска.

	__ЕЛЕНА__
	Защо с нелепости си пълните главата?

	__ДОН ДИЕГО__
	За да не стъпчете честта си бързешката.

	__ЕЛЕНА__
	А бих си минала без грижите ви аз…

	__ДОН ДИЕГО__
	Обичам ви, затуй се грижа тъй за вас.

	__ЕЛЕНА__
1445	Ще ви покажа, че от вас не ме е страх
	и брак ще сключим.

	__ДОН ДИЕГО__
					Как? Добре ли ви разбрах?

	__ЕЛЕНА__
	Напълно. При това решихме се без време
	и вас, и Леонор за кръстници да вземем.
	И все ми е едно, че би могъл градът
1450	за нас нелепости да пусне този път.

	__ДОН ДИЕГО__
	Уверен съм, че тя е вече във течение,
	но ще я отклоня с уместно предложение.

	__ЕЛЕНА__
	Със Леонор света дори да подведете,
	мой мъж ще бъде той.

	__ДОН ДИЕГО__
						Каквото да речете,
1455	ще се завърна тук със Леонор след час.

	__ЕЛЕНА__
	Май побесняхте.

	__ДОН ДИЕГО__
				Май тъй случи се и с вас.

	__ФИЛИПЕН__ (_излиза от алкова):_
	Ах, този братовчед! Кълна ви се, госпожо,
	че вече бях готов да го наръгам с ножа,
	ала ме хвана страх да не изплаша вас.
1460	Все пак ще му платя при друга сгода аз.
	Във случая лъва със заек бих сравнил.
	Когато яд се е във мене разразил,
	тъй разгневявам се, че моето злочинство
	повежда лют двубой със кръвното роднинство.
1465	Ако сърцето му изгриза, е възможно
	да ми се услади. Възпрете ме, госпожо!
	В противен случай в мен кръвта ще побеснее.
	Кой знае? Май да не помръдвам по-добре е.
	А пък окаже ли за миг съпротивление,
1470	аз бих го умъртвил без капка угризение.
	С юмрука си не си играя на балон,
	дори със удар лек от раз повалям слон.
	Не се ядосвам аз за щяло и нещяло,
	една голяма страст съсипва ме изцяло.
1475	В един стакан два-три лимона изцедете
	за лимонада — тя укрепва дробовете.
	Ах, миличка!

	__ЕЛЕНА__
				Сеньор!

	__ФИЛИПЕН__
					Май сватба тук ще има.

	__ПАКЕТА__
	Като че ли към нас се приближават трима:
	Дон Диего, Дон Хуан и Леонор съзрях.

	__ФИЛИПЕН__
1480	А други някои не идват ли със тях?

	__ПАКЕТА__
	Едва ли.

	__ФИЛИПЕН__
			Братовчедът да се качи при мен.
	Срамът ни нека днес да бъде поделен
	зарад стремежа ни към хубостта, която
	заслужих аз, а той изгуби глуповато.
1485	Нотариусът ни дойде ли с документ?

	__ПАКЕТА__
	Да, тук е.

	__ФИЛИПЕН__
			Аз държа да свършим за момент.
	Бърз и добър ефект — за мен това е плюс,
	затуй съм тъй припрян за брачния съюз.


>>	Четвърта сцена

N	__Леонор__, __Елена__, __Филипен__

	__ЛЕОНОР__
	Дойдох, та заедно да сторим нещо с вас.

	__ЕЛЕНА__
1490	Да сторим, но какво. Представа няма аз.
	Ако за мен е дълг, а пък за вас забава,
	какво да правя? Туй проблем за мен остава.
	Съгласна съм, ако ответ получа бърже.

	__ФИЛИПЕН__
	Тоз, който се над мен надсмива, той се лъже
1495	сто, двеста, триста, над хиляда пъти даже.

	__ЛЕОНОР__
	Безсмислена ще се тук точността окаже.
	Пристигнахме при вас със цел да ви пленим.

	__ФИЛИПЕН__
	И проявявате стремеж неоценим.

	__ЕЛЕНА__
	Аз сетих се за вас, но и за господина.

	__ЛЕОНОР__
1500	За присмехулника, за вашия роднина.
	Той мисли си едно, а друго ти говори.

	__ДОН ДИЕГО__
	Госпожо, аз съм ваш. Та кой ще го оспори?
	Днес, изразявайки дълбоко съжаление,
	че ви изгубих, тук пристигнах с намерение
1505	да се разоблича пред своята любима.
	Сега в очите ми сълзи горчиви има,
	защото произвол извършва Хименей,
	обвързвайки ви в брак с тоз глупав мой лакей.

	__ФИЛИПЕН__
	Защо злословите!

	__ЕЛЕНА__
					Нима сте луд, Мендоса?

	__ДОН ДИЕГО__
1510	Елена, този брак в главата ви халоса.

	__ЕЛЕНА__
	Дон Педре, чухте ли?

	__ФИЛИПЕН__
						Дали съм луд и аз?
	Че кой би спорил с мен я мълком, я на глас?

	__ЕЛЕНА__
	Та вие сте лакей!

	__ФИЛИПЕН__
					Изцяло предан вам!

	__ЕЛЕНА__
	Шегувате се с мен?

	__ФИЛИПЕН__
					Та право да ви дам.

	__ЕЛЕНА__
1515	Тоз, който отмъсти за мен, от мен награда
	ще има.

	__ФИЛИПЕН__
	Аз не ща на мен тя да се пада.

	__ЕЛЕНА__, _на Дон Диего:_
	В ущърб на твоя ранг и твоя род е видно,
	че този негодяй държи се с мен обидно.
	Ти претендираш, че добре постъпваш днес,
1520	а си играеш най-коварно с мойта чест.

	__ДОН ДИЕГО__
	Със този злобен лай не ще ме уязвите,
	за всичко себе си ще трябва да вините.
	Подлъган бях от вас със чуждо облекло —
	туй на лакея ми. То всъщност би могло
1525	във случая добър урок да ви даде:
	че всичко, що лети, уви, не се яде.
	Не се засягайте, че ще ви кажа честно,
	че хитрият глупак във капан попада лесно.
	Говорехте ми за дни радостни, благати,
1530	а все се питахте натрупах ли дукати
	и ме намразихте, затуй че съм бил беден,
	защото бедният във всичко бил последен.
	Щом моя Филипен, лакея ми, приехте
	за свой кумир, тозчас мен за глупак ме взехте.
1535	Срещу тоз подъл ход получихте си дар:
	спечелихте лакей — все пак и той е кяр.

	__ЕЛЕНА__
	Аз ще ви отмъстя за долната измама.

	__ДОН ДИЕГО__
	За мъст ли готви се добрата ужким дама?

	__ЕЛЕНА__
	Ще отмъстите ли за мене, Дон Хуан —
1540	за любовта ми туй ще бъде вашта дан.

	__ДОН ХУАН__
	Да взема вас, жена тъй користолюбива?
	И Дон Диего се страхува от такива.
	Обичахте го уж, но само за парата,
	а пък лакеят му размъти ви главата.
1545	Аз, който в тоз момент и в град Мадрид, и в Двора
	обичан съм и съм ценен от всички хора,
	аз да ви стана мъж? Че да не съм глупак!
	Не ви ща, но ръка целувам ви все пак.

	__ДОН ДИЕГО__
	Да взема вас, жена тъй користолюбива?
1550	Нали и Дон Хуан се плаши от такива.
	Обичахте ме уж, но само за парата,
	А пък лакеят ми размъти ви главата.
	Надежди никакви, госпожо, не хранете.
	Не ми харесвате — добре го запомнете!
1555	Аз да ви стана мъж? Че да не съм глупак!
	Не ви ща, но ръка целувам ви все пак.

	__ФИЛИПЕН__
	Да взема вас, жена тъй користолюбива?
			И моят господар се плаши от такива.
	Ще ме отпратите със як ритник отзад,
1560	щом видите, че съм без ни един дукат.
	Схватлив е Филипен — добре го запомнете,
	церете си ума, а мен ме забравете.
	Аз да ви стана мъж? Че да не съм глупак!
	Не ви ща, но ръка целувам ви все пак.

	__ЕЛЕНА__, _седнала е на стол, с кърпичка пред очите, и плаче._
1565	Все пак си имам във Испания роднини…

	__ЛЕОНОР__
	Говорих ли ви аз за пошлите картини?
	Измамливи са те. Уверена в туй бях,
	защото по-добре от вас ги опознах.

	__ЕЛЕНА__
	Ах, как ще издържа! Оттук ме изведете!

	__ФИЛИПЕН__
1570	Тоз, който със злато` обсипва ви нозете,
	е врач като за вас и сте във негов плен.

	__ДОН ДИЕГО__
	Ти, Филипен, мълчи!

	__ЕЛЕНА__
					Аз още този ден
	чрез мъст или чрез смърт ще търся утешение.

N	Излиза

	__ДОН ДИЕГО__, _На Леонор:_
	Преди да стигне тя до тежко престъпление,
1575	госпожо, вярвам, че сама ще се решите
	по начин подходящ да го осуетите.

	__ЛЕОНОР__
	Щом заслужавате, на вас ще дам аз право,
	но нивга спрямо мен не действайте лукаво.
	Надежден съдник ваш ще съм и ще държа
1580	да се изпълни туй, което ви дължа.

	__ДОН ДИЕГО__
	От вас зависим съм.

	__ЛЕОНОР__
					Въпроса ще решим,
	но се страхувам, че тук ще безпокоим
	Елена. Вкъщи бих могла да ви призная
	какъв сте ми и как бих действала накрая.


>>	Пета сцена

N	__Беатрис__, __Филипен__

	__БЕАТРИС__
	Филипен!

	__ФИЛИПЕН__
			Беатрис!

	__БЕАТРИС__
1585				Любими, би ли взел?

	__ФИЛИПЕН__
	Какво?

	__БЕАТРИС__
		Една жена.

	__ФИЛИПЕН__
				С каква конкретна цел?

	__БЕАТРИС__
	За брак…

	__ФИЛИПЕН__
			Добър съвет. Дали ми е позната?

	__БЕАТРИС__
	О, да, разбира се. Това съм аз самата.

	__ФИЛИПЕН__
	О, Сатана, назад! Къде ме ти повеждаш?!
1590	Челото ми не е трапеза за надежда
	и тайнства не кръжат из моята глава,
	макар че някои съмняват се в това.
	Звънец, като овца, не искам аз да нося.
	Пандора, страшно зло, защо не се пръждосаш?
1595	Проклета Беатрис, ти мене във капан
	не ще ме уловиш — не съм неук хайван.
	Като Мендоса аз глупак не ща да ставам —
	деца да правя и жена да угоявам!
	Ако съм без деца, ще мина за глупак,
1600	ала ако създам с теб някой пеленак,
	шест месеца ще съм с кореместа жена,
	която ще квичи досущ като свиня.
	Щом от корема ти покаже се детенце,
	изцапано като в кал лягало прасенце,
1605	ще кажат някои, че е със мойто чело,
	а други, че носа на майка си е взело.
	Ще цункаме това дете ту аз, ту ти,
	а то безспир на твоя корем ще ми лъхти.
	Ще гледам дойката кърма като му дава,
1610	как рита то с крачка и как се напикава.
	Ще ставам аз да го люлея всяка нощ,
	умирайки за сън, оставайки без мощ,
	а сутринта, ако до изгрев доживея,
	молитви ще шептя дано да овдовея.
1615	Наместо с теб да съм тоз пъкъл преживял,
	държа да имам туй, което Бог е дал,
	да пия и да ям, да лягам и да ставам,
	без страх, че някого с това ще притеснявам.
	Въпросът е решен, не ми го споменавай,
1620	пък щом те заболя, при доктор заминавай.

	__БЕАТРИС__

N	Филипен си тръгва, но Беатрис го задържа:

	Почакай, Филипен. Дължа ти обяснение.
	Брак с тебе — та това за мен ще е падение.
	Да ходя под ръка със странен екземпляр,
	с един невеж съпруг, с един надут мъжкар,
1625	когато търсят ме поклонници богати,
	известни първенци, сановници, прелати!
	Преди петнайсет дни, ако бе рекъл Бог,
	брак щях да сключа със служител с чин висок,
	а малко след това поиска ми ръката
1630	известен писар от съдебната палата.
	Ти по-почтен стани, по-честен и тогаз
	ще видя ще ли те за мъж приема аз.
	Две тлъсти пилета граф виден ми дарява,
	херцог ухажва ме, но аз не се поддавам.
1635	А пък един абат, мой явен обожател,
	желае да ми е съпруг или приятел
	и скоро ме дари със сребърна посуда.
	Как тъй ще взема теб? Че аз да не съм луда?

N	(Излиза)

	__ФИЛИПЕН__
	Почакай, Беатрис!… Отиде си, за жалост!
1640	Май трябваше да съм по-сдържан поначало.
	Тя гневна ли или лукава се показва,
	не знам, но се гневя, щом нещо ми отказва.
	Красива, но без ум. Аз хитро ще постъпя
	във случая: едно рондо ще й скалъпя.
