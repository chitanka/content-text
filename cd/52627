D>
	Посвещавам на моя баща
D$


>	Действащи лица

	__Кланът Чорос:__
	_Есен тайджи_*: най-влиятелният военачалник след прогонването на монголците от Китай
	[* Тайджи — титла на владетеля у някои монголски народи: халха-монголци, буряти, калмики, а също така у манджурите, обикновено — наследствена. — Б.р.]
	_Чоросбай-Темур_: чинсан*1 от монголците онгути*2 в Ордос*3; дясна ръка на Есен
	[*1 Чинсан — феодална титла, обикн. приближен на владетеля. — Б.р.]
	[*2 Онгути — название на старо монголско племе, обитавало земите паралелно на Великата китайска стена. — Б.р.]
	[*3 Ордос — високо плато в днешен Северен Китай, със степен, на места полупустинен характер. — Б.р.]
	_Мандухай_: дъщеря на Чоросбай-Темур, по-късно — хатун*1 на монголците, прамайка на монголците чингисиди*2
	[*1 Хатун — княгиня, госпожа, благородничка. — Б.р.]
	[*2 Чингисиди — преки потомци на Чингис хан. — Б.р.]
	_Брибсун_: майка на Мандухай, произхожда от ойратския*1 род на чоросите*2
	[*1 Ойрати — название на най-западните монголски племена. — Б.р.]
	[*2 Чороси (цороси) — название на господстващия клан в средновековното обединение на ойратите. — Б.р.]


	__Кланът Борджигин:__
	_Самур гунджи_: баба на Есен, по-късно — негова противничка
	_Мандул хан_: първият съпруг на Мандухай
	_Нойонболод_: най-важният пълководец на Мандул хан; потомък на брата на Чингис хан, Хасар
	_Борокчин_ и _Ишиге_: доведени дъщери на Мандул хан
	_Баян-Мунке_: син на племенник на Мандул хан, наричан „Златния принц“
	_Бату-Мунке Даян хан_: син на Баян-Мунке, последният жив потомък на Чингис хан


	__От оазисите на Юга:__
	_Бег-Арслан_: наследник на Есен като тайджи
	_Йехе Хабарту_: негова дъщеря, първа съпруга на Мандул хан
	_Исама_: помощник на Бег-Арслан
	_Шихер_: съпруга на Баян-Мунке, майка на Бату-Мунке


	__В Забранения град:__
	_Ван_: гувернантка на престолонаследника, по-късно — първа наложница на китайския император
	_Ма Дзин_: евнух, който попада в монголски плен след битката при Туму
	_Джи_: евнух, съюзник на Ван
	_Ченхуа_ (като престолонаследник наричан _Джу Дзяншен_): израснал под крилото на Ван и неин ключ към властта
	_Ли Донгян_: търговец на хартия, приятел на Ма Дзин


>	Първа част
>	Жълтият дракон
>	(1448)

>>	Първа глава

	В деня, преди Мандухай да се появи на бял свят, майка й Брибсун помагаше при раждането на малко камилче. Това носеше късмет, пък и изобщо си беше от голямо значение. Баща й беше един от най-важните мъже на клана Чорос и побратим на неговия предводител. Никой не уважава мъж, чиято жена нехае за стадата му. Брибсун и слугинята й се разхождаха напред-назад с камилата, галеха козината й, издаваха тихи успокоителни звуци и споделяха топлината си с животното. Нощите в пустинята бяха студени и на Брибсун, загърната в дебели кожи от рис, както й се полагаше като съпруга на важен мъж, й се искаше и тя да има козина. Пееше на камилата „Баа, баа“, а детето в утробата й, което току-що я беше ритнало, се успокои.
	Камилата роди бързо. През следващия ден на Брибсун й трябваха четири часа, през които наполовина стоеше, наполовина седеше, разкрачила крака и положила горната част на тялото си върху обърнат кош. Но поне не трая толкова дълго както раждането на сина й по-миналата година, така че беше доволна, когато детето излезе от нея и се плъзна върху филцовата постелка, приготвена от слугинята. Брибсун почисти новороденото от кръвта и слузта с овча вълна, както повеляваше обичаят, и видя, че е момиче. При положение че вече имаха един жив син, съпругът й нямаше да се интересува от пола на детето; дъщерите също бяха важни за клана. Малката имаше над дупето си малко синьо петно, каквото имаха всички истински деца на Вечното синьо небе, значи всичко беше наред.
	— Земята била суха и безводна — заразказва Брибсун на кърмачето, както бе разказвала на сина си и както всички майки разказваха на децата си, — затова нашия праотец го кърмила вълчица. Когато водата се върнала, тя го отнесла обратно при хората, но преди това го ухапала, за да го разпознава, където и да го срещне. Затова имаш това синьо петно, защото всички ние сме деца на вълчицата.
	Момиченцето още си нямаше име. Имената се даваха чак когато детето станеше достатъчно голямо и овладееше ездата. Ако не умреше преди това, щяха да му острижат косата и да я раздадат като подарък на всички приятели и роднини. Едва тогава щеше да се сдобие с име, с истинско име. Дотогава не трябваше да има име, за да се заблудят злите духове, че не се е пръкнало ново дете, на което да сторят зло.
	— Перушинката ми — прошепна Брибсун, изплю се и изтри поредното кърваво петно от тялото на новороденото момиченце, — мъничката ми Перушинка.
	Синът й, вече почти двегодишен, все още беше Пухчо, но скоро щеше да се сдобие с име и да седи без чужда помощ на коня. Той беше здраво, весело дете и щеше да изпълнява с чест своя дълг към баща си и към клана.
	Кърмачето се разрева от необичайния студ извън утробата на Брибсун, а слугинята се засмя.
	— Реве по-силно и от камилчето — отбеляза тя, а Брибсун, колкото и да беше изтощена, също се засмя. Слугинята се зае да почиства краката й с овче руно, а Брибсун сложи детето на гърдите си и започна да го люлее.
	— Кажи на господаря да заповяда да заколят овена.
	Овенът щеше да е стар — заради хубавото жилаво месо. След раждането на сина си тя дни наред яде само овче месо и пи овчи бульон, за да си укрепи отново зъбите. Нали трябваше час по-скоро да се изправи на крака. За момче се даваха три дни почивка, но за момиче — само един. Беше пролет и побратимът на мъжа й имаше големи планове за клана. За всички племена. Тази година нямаше да се установят на летен стан за продължителен период от време.
	Беше годината на най-силния от всички знаци: годината на Жълтия дракон.

	* * *

	— Каква е плячката? — попита Есен своя побратим, с когото го свързваше клетва за вярност. Само някой тъпак, който не е дете на Вечното синьо небе, не би разбрал значението на този въпрос, ами би се осведомил грубо за пола на детето.
	— От онези, дето доят козите — отвърна Чоросбай-Темур, което значеше, че е момиче, и погали синчето си по главата. Налагаше му се почти да крещи, защото шаманите, които бе повикал да разтълкуват раждането на второто му дете, вдигаха такъв шум с тъпаните си, че човек не чуваше собствената си приказка. С тях не можеше да се говори, танците ги бяха хвърлили в дълбок екстаз. Двамата мъже седяха в юртата на Чоросбай-Темур. Всъщност на Чоросбай-Темур се полагаше мястото от северната страна на леглото, а на Есен — това отдясно на него, от западната страна, както подобаваше на почетните гости, ала Есен не беше кой да е почетен гост. Той беше тайджи. Вярно, имаше хан, но повече от сто години децата на Вечното синьо небе не се подчиняваха безпрекословно на никой велик хан. Почти нямаше значение кого наричаха хан, защото той вече не държеше в ръцете си реалната власт. Отличаваше се единствено по това, че във вените му течеше кръвта на прародителя Чингис хан.
	Човекът, когото другите мъже следваха в набезите за плячка и в битките, беше тайджи, князът воин. Но и тайджи господстваше единствено над клановете на две-три племена, докато Есен не си извоюва тази титла. Той обединяваше под свое ръководство все повече и повече кланове — къде чрез изгодни женитби, къде чрез ловки боричкания за власт; благодарение на него децата на Вечното синьо небе, изтощени от продължителните междуособни войни, отново повярваха в бъдещето. Есен, произлизащ от клана Чорос, им доказа не само, че е най-добрият боец измежду всички глави на кланове, но и се прояви като далновиден стратег. Единството на монголците, осъществено навремето от праотеца Чингис, отново ставаше достижимо. Чоросбай-Темур вярваше, че Есен ще постигне целта, за която побратимът му говореше още от времето на общата им младост: да обедини всички кланове и всички племена, да създаде отново армията, пред която някога е треперил целият свят, и да повтори успехите на праотеца. Почетното място беше твърде малко за такъв мъж. Нему се полагаше мястото на стопанина на дома — откъм северната страна на леглото, откъдето можеше да обгърне с поглед цялата юрта.
	— Е, приятелю, ти имаш предостатъчно кози за доене — отвърна Есен в отлично разположение на духа. — Въпреки това е жалко, че не се пръкна някой, който да лови суяци с примка. Годината е добра за раждане на момчета. Най-добрата, но аз бездруго вярвам, че вълк като теб не създава агнета. Знаеш ли какво разправят шаманите? Че той можел да се върне още тази година. — Есен присви очи и понижи глас. — Праотецът.
	Разговорът им бе прекъснат от двамата шамани в пъстро облекло, които продължаваха да бият тъпаните, мъчейки се да привлекат вниманието им.
	— Какво ще ми разкажете от отвъдния свят? — попита ги Чоросбай-Темур и ги погледна очаквателно.
	— Срещнахме него, срещнахме праотеца — сериозно отвърнаха те — и той ни обеща да закриля вашето дете. Очаквал велики дела от клана ви, само не допускайте да се случи нещо на детето ви, тъй рече той. Но лешоядите, които ни отведоха при него на Вечното синьо небе, ви мразят, защото не им оставяте достатъчно плячка, ето за това искаме да ви предупредим. — С тези думи и с голям мях айраг* те се отдалечиха, съпровождани от еднообразния звук на тъпаните си.
	[* Айраг (монг.), по-известен като кумис (от тюркски и башкирски) — древна тюрко-монголска напитка от ферментирало кобилешко мляко с бял цвят, леко кисел вкус и слабо съдържание на алкохол. — Б.пр.]
	— Струва ми се, че шаманите от нашето племе твърде често се срещат с праотеца. Според мен всичките тези властелини на духовете чисто и просто се тревожат, че няма да могат да ти влияят без неговата помощ — усмихна се Чоросбай-Темур. — Пък и на мен. — Откакто слугинята им бе съобщила за успешното раждане, те пиеха айраг; освежаващата, сладникава, щипеща напитка го подтикна да се пошегува с Есен. — Нали сега си мюсюлманин.
	Есен се подсмихна. Беше успял да покори отново неколцина от могулските владетели на запад, преминали към исляма още по времето на синовете на праотеца Чингис, така че всъщност не се числяха към децата на Вечното синьо небе. Победата му донесе неограничено господство над най-дългите отсечки от Пътя на коприната, както и достъп до контрибуциите под формата на коприна, чай, подправки и стъкло, които всички кервани бяха принудени да му плащат. Този акт беше подпечатан с женитбата му за сестрата на един от най-могъщите могулски владетели. Но тъй като на мюсюлманката беше забранено да се омъжи за немюсюлманин, Есен прие чуждата вяра, макар че след сключването на брака никой не го беше виждал да се моли по пет пъти на ден.
	— За мен Аллах се оказа полезен бог — отбеляза той. — Шаманите не може да ме упрекват за нещо, което носи полза. Те са нащрек и се стараят също да ми бъдат от полза, защото Аллах е ревнив и не желае да се отдава по-голяма почит на Вечното синьо небе и на Майката земя, отколкото на него.
	— Досущ като теб — отвърна Чоросбай-Темур. — Този бог ти подхожда.
	Есен го сръга с лакът в ребрата, плесна с ръце и заповяда на един слуга да му донесе оризовото вино, което носеше като подарък по случай раждането на новото дете.
	— От Средното царство* — поясни той и този израз, тромав и надменен, прозвуча в устата му като подигравка. — Да изпием до дъно стомната, братко. Смятам скоро да притежавам повече от това вино. Много повече.
	[* Средно царство — Китай; в древността китайците са наричали така своята страна. — Б.пр.]
	Щастливата замаяност на Чоросбай-Темур отстъпи пред други чувства: трезва разсъдливост, възбуда, гордост и тревога. От известно време той подозираше, че плановете на Есен надхвърлят обединяването на всички деца на Вечното синьо небе. Сегашният им стан се намираше недалеч от границата със страната, която навремето бяха покорили праотецът Чингис, неговите синове и внуци. Това беше най-голямото измежду всичките им завоевания — Средното царство, Китай, най-богатата и най-сладката плячка. Ала от един век насам тя вече не принадлежеше на децата на Вечното синьо небе. Наследниците на Чингис хан бяха прогонени оттам. Едва осемдесетина хиляди от живеещите в Средното царство членове на кланове и племена го бяха напуснали, но повече от четиристотин хиляди бяха останали там. Все още много монголци живееха при китайците и ги принуждаваха да заплащат за мира и конете си с ориз и други дарове. Повечето потомци дори бяха възприели много от обичаите на китайците. Това беше позор, но можеха ли да бъдат упреквани в поквареност и дори в страхливост, след като и в Нефритеното царство, в страната на Вечното синьо небе, имаше предостатъчно монголци, които се продаваха на големия съсед срещу подаръци и допускаха да бъдат насъсквани едни срещу други? Чоросбай-Темур знаеше, че нерядко всичките дребни междуособни войни между клановете се подклаждаха с дарове, идващи от другата страна на границата. Двамата с Есен често обсъждаха това и понякога се включваха привидно в играта, приемайки коприна, памучни тъкани, оръжия и чай. Това беше най-старата игра на света. След като Есен стана тайджи обаче, клановете толкова се страхуваха от него, че не смееха да воюват помежду си въпреки китайските дарове.
	— Значи, най-сетне ще се сложи край на подаръците от Средното царство — доволно изръмжа Чоросбай-Темур. — Край на навика им да си купуват мир за сметка на войните помежду ни!
	— Тъкмо напротив, приятелю — със светнали очи възрази Есен. — Ще изисквам още повече подаръци, защото техните стражи от граничните укрепления настояват за по-голям дял от нашата плячка, за да ни осигуряват безпрепятствен достъп.
	Синът на Чоросбай-Темур, който досега се беше държал удивително кротко в ръцете на баща си, за което бе награден с глътка кобилешко мляко, започна да проявява признаци на безпокойство и да рита нетърпеливо. Чоросбай-Темур пусна момченцето на земята. Само допреди няколко месеца връзваха Пухчо за въженце, за да не тича безнадзорен насам-натам или, не дай боже, да посегне с малките си ръчички към пламъците в огнището, но сега, след като беше почти на две години, се смяташе за достатъчно пораснал за подобни ограничения. Малкият се втурна към южната страна на юртата, където беше изходът, а Чоросбай-Темур се помъчи да проумее накъде биеше неговият побратим и военачалник. Момченцето щеше бързо да си намери занимавка. Пухчо беше жизнено, любопитно дете — пуснеш ли го на воля, тичаше след всяка коза и всяка камила, изпречили се на пътя му.
	— Имаш предвид… контрибуциите?
	— Винаги съм казвал, че си умна глава, Чоросбай-Темур — отвърна Есен.
	Контрибуциите бяха китайско изобретение и като всичко китайско бяха и полезни, и глупави едновременно. Китайците не само се стараеха с всички сили да забравят, че някога са били побеждавани и управлявани от синовете на Вечното синьо небе, ами непрекъснато се стремяха да доказват и на себе си, че сега вече _те_ са господари на целия свят. За което бяха готови да си плащат порядъчно. Когато монголците изпратеха при тях посланичество, което се хвърляше на земята пред техния император и го наричаше „Син на небето“, те се отплащаха на пратениците не само с чай и храна за времето на престоя им, но и ги отрупваха с богати дарове, за които всеки монголец би целунал още веднъж земята. Колкото по-голямо беше пратеничеството, толкова повече китайците увеличаваха броя и стойността на даровете. Въпрос на чест.
	— Досега — подзе Есен — ние играехме тяхната игра, като всяко племе изпращаше свои собствени пратеници. Но тъй като вече се радваме на мирно единство, смятам, че можем да пратим при техния император една делегация от името на _всички_. Разбира се, аз никога не бих подложил на изпитание верността на моите нови съюзници, като изпратя само малцина, които да говорят от името на всички. Нека всеки клан от всички племена да изпрати свои хора като част от делегацията.
	— Всички ли? — попита Чоросбай-Темур, пресмятайки наум колко клана вече се подчиняваха на Есен. — Но това… Това са много повече от хиляда…
	— Така е и ако това не постигне желания ефект, ние ще сменяме тези хора всеки месец.
	Оризовото вино разля пламтяща топлина по тялото на Чоросбай-Темур.
	— Дори техният император — бавно подзе той — няма да може да си позволява дълго подобно нещо.
	Есен кимна.
	— Ще ме нарекат безсрамен варварин и ще намалят контрибуциите, вместо да ги увеличат, за да ме накажат за наглостта.
	— А после?
	— После, братко, сме във война. И дори най-мързеливият, най-размекнатият родов старейшина ще трябва да признае, че честта ми изисква да си отмъстя за нанесената от китайците обида, и няма да има друг избор, освен да ме последва заедно със своите хора.
	Настъпи тишина. „Едно е да мечтаеш за война срещу Средното царство“, мислеше си Чоросбай-Темур, „и съвсем друго — да си пред война с него.“ А това си беше мечта — най-старата, най-свидната. Тя беше в кръвта на всички монголци, откакто праотецът Чингис бе завладял Средното царство и по-късно потомците му позорно бяха прогонени от Трона на дракона. Разправяха, че духът на Чингис хан нямало да намери покой, докато не се заличи срамът от прогонването. Но докато монголците не бяха единни помежду си, на никого не би хрумнало да направи нещо повече, освен да мечтае и от време навреме да предприема грабителски набези през границата. Успехите на Есен правеха мечтата отново да изглежда достижима. Нищо чудно, че шаманите му разказваха истории как праотецът щял да се върне при своя народ и да го подкрепи.
	Чоросбай-Темур прокара език по устните си и усети вкуса на тревогата, който заглуши очакването и радостта. Прокашля се и промълви:
	— Мъжете, които нямат избор — това ли са мъжете, на които имаш доверие да завоюват Средното царство за теб?
	Това беше най-разумното възражение, което би си позволил да изкаже. Ала съмненията измъчваха сърцето му повече от разума. Праотецът Чингис хан, неговите синове и внуци са били обсебени от силата на Вечното синьо небе. До ден-днешен хората почитаха като светилища юртите, в които бяха живели. Законникът, който бе създал праотецът — Яса*1, важеше и триста години по-късно. Чингис хан бе успял да преподреди целия народ на монголците. Лишил беше от власт родовите вождове; затова пък неговите монголци се подчиняваха на назначените от него деветдесет и пет военачалници, всеки от които трябваше да осигури по хиляда бойци — най-добрите воини, отличили се в битките. Ето защо и днес водачите на много племена произхождаха от клана Чорос, макар родовите вождове отново да бяха увеличили властта си. Чингис хан беше успял да победи трийсет народа само с десет тумена*2, които бе формирал от своите хора, а до смъртта на праотеца броят на победените народи бе нараснал на двеста и трийсет.
	[*1 Яса — правен код, създаден от Чингис хан, според който хората с ранг споделят същите трудности като обикновените хора. — Б.пр.]
	[*2 Тумен (монг.) — през XIII-XV в. в Монголската империя — термин за военен отряд, състоящ се от 10 000 воини. — Б.пр.]
	Есен беше приятел на Чоросбай-Темур, беше умен и силен, знаеше как и кога градовете трябва да бъдат обезлюдявани, за да се всее страх и ужас, и кога си струва вместо това да се предложи съюз. Несъмнено той умееше всичко това, но дали щеше да реагира светкавично на нещо напълно ново и неочаквано, каквото изкуство, според легендите, владеел Чингис? Дали щеше винаги да разполага с един скрит коз повече от всичките си противници? Не, на Есен му трябваше време за всяко решение. Той беше просто човек и същото се отнасяше за всеки, тръгнал след него. Чоросбай-Темур не беше нито смирен, нито покорен и не страдаше от фалшива скромност. Той знаеше, че е добър водач, добър сардар* на своя тумен, на своите десет хиляди воини. Беше в състояние да предвижда, да планира, може би не чак толкова добре като Есен, но все пак много добре. Никога обаче нямаше да дръзне да се сравнява с героите, последвали праотеца.
	[* Сардар, сердар (перс.) — глава, ръководител, началник, вожд. — Б.пр.]
	Дали Есен беше вторият Чингис хан? Чоросбай-Темур нямаше да признае своите съмнения пред приятеля си. Той твърдо вярваше, че Есен е велик мъж, ала някак не можеше да повярва, че човекът, с когото си бе играл като момче, е вторият Чингис хан. Та Есен дори не беше част от Златната наследствена линия, както наричаха преките потомци на праотеца от мъжки пол. Само баба му произлизаше от рода Борджигин, рода на Чингис хан. Есен не можеше да претендира за родство по бащина линия. Той беше част от клана Чорос, който владееше няколко племена, също както и самият Чоросбай-Темур. „Ти си просто човек, приятелю“, помисли си Чоросбай-Темур и се почувства като предател, но какво да се прави — съмненията в предводителя им го глождеха и той не можеше да ги отхвърли с лека ръка дори в този прекрасен час.
	— Смятам, че съм способен на _това_ — самоуверено заяви Есен. — Заедно прогизвахме до кости, когато валеше, Чоросбай-Темур, споделяхме жега и студ. Твоите болки бяха и мои болки. Кой по-добре от теб знае на какво съм способен, побратиме?
	Чоросбай-Темур отвори уста — от срам и симпатия към стария си приятел понечи да излъже и да се закълне в безусловната си вяра в способността на Есен да победи китайците. Но не успя. Отвън долетяха викове, викове на жени, пискливи крясъци без думи, предвестници на смърт и мъка.
	— Ама нали слугинята се закле, че детето ми се е родило здраво и читаво — изуми се Чоросбай-Темур. Разбира се, много бебета умираха при раждането, но общо взето веднага можеше да се разбере кои са в опасност, също както при камилчетата и кончетата. Болнави мъничета, които често дори майките им не приемаха насериозно. Не му се вярваше Брибсун да му проводи вест за раждането на такова дете, без да го предупреди. Есен сложи ръка на рамото му.
	— Съдба — състрадателно отбеляза той. — Понякога става така, знаеш го.
	Един от слугите на Чоросбай-Темур влетя в юртата, върху лицето му бе изписан страх.
	— Господарю — обърна се той, — ах, господарю, кълна се, че никой не го е видял. Лешоядът трябва да е бил обсебен от зъл дух.
	— Лешояд ли? — неразбиращо отвърна Чоросбай-Темур.
	— Зъл дух, господарю, сигурно е. Инак нямаше да се случи толкова бързо.
	— Говори по-ясно, момче — заповяда Есен, виждайки, че Чоросбай-Темур е твърде объркан, за да проумее думите на слугата.
	— Вашият син, господарю, Пухчо — промълви слугата и се хвърли на земята пред Чоросбай-Темур. — Трябва да е изтичал подир лешояда и да се е отдалечил от стана. И после лешоядът се спуснал над малкия, сякаш е млада овца.


>>	Втора глава

	Когато се изправи пред предводителя на варварите, Ма Дзин знаеше, че гледа смъртта в очите, но беше твърде изтощен, за да се зарадва на този факт.
	Ма Дзин беше името, което си бе избрал. Предишното беше погребал — заедно с тестисите си и старата си самоличност. Той беше син на селянин, едно от седемте оцелели деца, и бе видял с очите си как родителите, братята и сестрите му умираха от недохранване и заради непосилни дългове. Земята, която притежаваха, отдавна бе ипотекирана от едрите земевладелци; никой от братята и сестрите му не хранеше надежди за по-добър живот. Трепеха се на нивите от зори до късна нощ и въпреки това получаваха само нищожна част от реколтата за себе си. Като малък мечтаеше да стане чиновник, защото чиновниците бяха по-уважавани и от богаташите и нямаше нужда да притежават земя, за да получават пари и почести. За да станеш чиновник обаче, трябваше не само да владееш четмо и писмо, но и да учиш още дълги години и да полагаш изпит подир изпит. Само синовете на истински богатите хора можеха да си позволят да лишат родителите си от своята работна сила за толкова дълго време. Само те можеха да си позволят учителите и книгите, които им даваха възможност да преодолеят дори най-ниското стъпало на чиновническата стълбица. Разправяха, че в големите градове имало училища, но дори и те искаха пари за приема на ученици, а манастирите приемаха само момчета, които се задължаваха да бъдат монаси до края на живота си.
	Но Ма Дзин получи неочакван знак свише, който определи целия му по-нататъшен живот. В една пещера над неговото село живееше отшелник. Човекът се разболя тежко и селяните изпратиха Ма Дзин и други деца да се грижат за него в последните му дни, та да не гладува. Противно на очакванията старецът оцеля, макар вече да не беше в състояние да напуска пещерата си. Уважението към възрастта и мъдростта му не позволяваше на селяните да го оставят на произвола на съдбата, но повечето деца загубиха търпение, докато останаха само Ма Дзин и още двама, които го снабдяваха всеки ден с храна и вода. Така се случи, че в продължение на две години Ма Дзин делеше времето си между полската работа и общуването с отшелника. Първоначално старецът беше затворен, но след време се разприказва. Отначало Ма Дзин копнееше за спокойните първи седмици, защото не искаше да слуша постоянно сентенциите на Конфуций и Лао Дзъ или пък разкази за краткото време, когато старецът е живял в Забранения град. Ала знанията за един друг свят му носеха утеха, когато баща му започна да затъва все повече в дългове, полският труд ставаше все по-тежък, а братята и сестрите му постепенно измираха. Той попиваше всичко, ден след ден, нощ след нощ. Никога не бе очаквал обаче, че тези разкази ще го променят, ще формират по нов начин цялото му мислене. Внезапно Ма Дзин осъзна, че вече не е доволен от онова, което му предлагаше малкото селце. Едно изречение на отшелника не му излизаше от ума: „Хората си приличат по природата си и се различават единствено по образованието си“*. Започнал беше да мечтае, мечти, в които повече не беше селянин, а извършваше геройски дела, придобиваше знания и спасяваше от бедност не само семейството си, но и цялото село. Осъществяването на тези мечти предполагаше средства, с каквито той и родителите му не разполагаха. Имаше обаче една възможност да се сдобиеш с власт и пари. Една-единствена. За целта не ти трябваха богат баща и многогодишно учене. Не, трябваше само да пожертваш нещо, а момчето, което бе видяло как един подир друг измираха членовете на семейството му, и без това не искаше да създава собствени деца. Взе си свидетел, както повеляваше законът, и убеди местния касапин да го превърне в евнух. Щом оздравя от мъчението, той се присъедини към стотиците млади мъже, които напускаха провинцията, за да си потърсят късмета в столицата, и то не просто в столицата, ами в сърцето на империята: в самия Забранен град.
	[* Конфуций, „Добрият път“. — Б.пр.]
	Новото му име не беше избрано произволно. Нарече се на един от малцината евнуси, за които говореха не със завист и подигравка, а с уважение, защото първият Ма Дзин, който бе живял по времето на неговия дядо, е бил герой, удостоен за службата си от самия император с титлата „Велик защитник“ — най-високият орден, който можел да получи мъж в армията. Тъй често чуваната история на Ма Дзин вдъхна надежда на момчето и го доведе до това му решение. Отначало изборът на име му носеше само подигравки и укори заради проявената дързост, но с това привлече вниманието на един евнух от Министерството на огъня и водата, който набираше яки новобранци и предпочиташе млади селянчета, понеже бяха покорни и работливи. По този начин Ма Дзин узна, че в Забранения град съществува не само Министерство на ритуалите, чиито членове служат лично на императора и на тесния му семеен кръг, но и още безкрайно много подразделения, като се започне от тези за различните видове храна, дрехи и дърводелски услуги, от които имаше нужда вътре в самия дворец, мине се през службите, отговарящи за развлеченията, лекарствата, съкровищниците, домакинството, управлението, телохранителите, съхранението на печатите, и се стигне до отдела по хартията за клозетите. Министерството на огъня и водата не беше от най-малко уважаваните, но се намираше най-далече от същинската зона на двореца, близо до портата „Сиан“. То отговаряше за снабдяването на целия Забранен град с дърва за готварството, масло за лампите и въглища за зимата, освен това извозваше боклука от Забранения град на всеки четвърти, четиринайсети и двайсет и четвърти ден от месеца. Докато мъкнеше на гърба си от изгрев до залез-слънце кошници, пълни с мръсотии, дърва или въглища, Ма Дзин болезнено осъзнаваше, че животът му не се е променил кой знае колко и остава все така тежък. Е, вече нямаше опасност да умре от глад, но вероятността да напредне благодарение на подобни услуги и да бъде нещо повече от платен роб беше направо нищожна.
	И все пак, в квартирите на евнусите той чуваше новини, истински новини, а не приказки като в селата, например как няколко стари жени от съседното село били видели дракон. Не, покрай клюките за поредната наложница на императора тук се говореше и за политика. Така той научи, че монголците, тези северни варвари, ставали все по-безочливи и че Възвишеният бил решил да им даде урок. Сърцето на Ма Дзин се разтупка. Ето я и нея, възможността най-после да се докаже не като носач на товари, а като герой — при това тя му се предоставяше от самия император. Императорът се беше възкачил на трона още като дете, но едва от няколко години управляваше без регенти. Той беше Синът на небето и толкова подобен на боговете, колкото може да бъде един човек, обаче той и Ма Дзин трябва да бяха почти връстници, ако Ма Дзин бе изчислил правилно собствената си възраст. Не можеше да бъде сигурен. У дома, в беднотията, възрастта му нямаше никакво значение. Предполагаше, че е на двайсет и две години, също като императора, и посрещаше с пълно разбиране приказките на по-старите евнуси, че императорът проявявал нетърпение и не искал повече да бъде направляван от предишните си регенти.
	Ръководителят на Министерството на ритуалите, главният евнух на двореца, разпространи навсякъде вестта, че въпрос на чест за всички евнуси е да подкрепят с все сили желанието на императора да даде урок на варварите, все едно колко се противят висшите военни и чиновниците.
	— Нас ни наричат женчовци — отбеляза един от новите приятели на Ма Дзин, — а те самите се страхуват от северните варвари! Ха!
	За похода трябваха доброволци, защото императорът, който нямаше доверие на военачалниците, искаше да си създаде собствена гвардия от евнуси. Ма Дзин се записа веднага. Това щеше да бъде големият поврат в неговия живот, мислеше си той. Щеше да се отличи в борбата срещу варварите, да привлече вниманието на някой евнух с висок ранг, може би дори на самия Син на небето, и тогава мъкненето на дърва за огрев и риненето на боклуци щяха да останат в миналото, а той щеше наистина да е достоен да носи името Ма Дзин.
	Леко се разочарова, когато накрая се озова в обоза с провизиите, а не в прякото обкръжение на императора, обаче се надяваше това положение скоро да се промени. Участваше във всички учения, които членовете на старата лична гвардия, единствените евнуси, запознати с оръжията, провеждаха с младите евнуси. Обикновените войници се присмиваха на новата конкуренция — и те като всички мъже, които Ма Дзин бе срещал извън Забранения град, презираха евнусите, смятаха ги за недъгави и наполовина жени и им нямаха доверие, да не говорим за завистта, която изпитваха, защото евнусите имаха право да живеят близо до императора и неговото семейство, поради което никога нямаше да останат без хляб и работа. Ала и войниците изгаряха от нетърпение да победят варварите и колкото по-далеч оставаше столицата, толкова повече разговори се водеха в становете по този въпрос. Ма Дзин научи, че са на път за град Датун, който бил покорен и окупиран от варварина Есен. Всички бяха единодушни относно изхода от императорската наказателна акция. Този Есен, както разправяха, имал едва двайсетина хиляди воини, докато Синът на небето бе мобилизирал за похода над петстотин хиляди войници.
	— Двайсет хиляди _ездачи_ — дълбокомислено изрече един от по-възрастните войници. — Някой от вас, младоци, виждал ли е монголец да язди?
	— Ездачи или не, те са си варвари — презрително отвърнаха младите.
	Преди да дойде в Забранения град, Ма Дзин не беше виждал кон. Императорът разполагаше с коне и конюшни, но армията се състоеше от пехотинци, с изключение на един отряд, който наричаха „Трите стражи“ и за който твърдяха, че щял да се присъедини към тях в Датун. Младежът се обърка, след като чу, че той също се състоял от монголци.
	— Опитомени монголци — обясниха му. — Такива, дето знаят какъв е редът и са преклонили глава пред императора. Когато се отървахме от игото на варварите, откъм нашата страна на границата останаха повече от тях, отколкото си тръгнаха, а императорите в своята доброта приеха предложените им смирено услуги.
	Ма Дзин изпитваше любопитство към варварите — както към опитомените, така и към дивите. Като всички деца и той бе израснал с историите за славните владетели Хунъу и Юнлъ, баща и син, които прогонили варварите от Средното царство и възстановили господството на истинските хора. Като всички деца и той беше слушал легендите за най-страховития измежду варварите, за оногова, от когото започнала бурята и който унищожил света — Чингис хан. Но това се беше случило преди повече от двеста години, а днешните варвари вече не бяха демони, ами просто дръзки джафкащи кученца, разбойници и пройдохи, забравили дадените им уроци. По изключение и евнусите, и войниците, и чиновниците бяха единодушни по този въпрос.
	— Като видят, че са безнадеждно по-слаби от нас, сигурно ще побегнат веднага — оптимистично заяви Дън, новият приятел на Ма Дзин, с когото той делеше една стая в отредените за евнусите квартири. Дън произхождаше от същата област като Ма Дзин, което отначало им даваше много теми за разговор, но за разлика от него е бил кастриран още като дете и отраснал в самия Забранен град, в училището за евнуси. Добре беше за Ма Дзин да има човек, с когото да разговаря и когото с радост слушаше.
	Понеже много искаше да се отличи, Ма Дзин се надяваше, че Дън се заблуждава по въпроса. И продължи да се надява, докато армията на императора пристигна в град Датун и го завари напълно безлюден. Останали бяха само главите, подредени една до друга върху градските стени като керемиди. Датун беше изцяло опустошен. Нямаше нищо, което би могло да предложи подслон и храна на войската. Никъде обаче не се виждаха варвари. Възмущението от убийствата се примеси с безпокойство, защото никой не проумяваше що за тактика е това.
	— Защо са разрушили града, вместо да го окупират и да очакват зад стените му нашите мощни сили? — обърна се Ма Дзин към стария войник, който ги бе попитал дали някой от тях е виждал монголец да язди.
	— Защото са знаели, че ще дойде непобедимата армия, скопецо — изръмжа онзи. — Надявам се, че императорът не възнамерява да тръгне по-нататък на северозапад. Прекосяването на пустинята е мъчна работа, а „Трите стражи“, нашите собствени монголци, които трябваше да ни доведат коне, още не са пристигнали.
	Миризмата на изгорено месо и трупове напомни на Ма Дзин за дома и за мъртвото му семейство.
	— Не е ли редно да се погрижим за мъртвите, докато сме тук, вместо да ги оставяме на лешоядите?
	— Императорът не може да остане тук — прекъсна ги един претичващ покрай тях евнух. — Тук, сред всичко това… — Той направи широк жест с ръка, при което дългите ръкави на копринената му дреха се смъкнаха чак до лактите. — Би било крайно неподобаващо.
	Донесените провизии свършиха бързо, гладът засегна дори офицерите. Императорът послуша съветниците си и обяви победа — нали, в крайна сметка, варварите бяха избягали, така че армията получи заповед да напусне Датун. Ала после, вечерта, когато всички бяха изтощени от безкрайно дългото ходене, се появиха монголците. Най-напред това беше само сбор от малки черни точки на хоризонта, обвити в прах, жега и трепкаща светлина. После точките се превърнаха в облак, който се спусна към войската, както хиляда стършели се нахвърлят на беззащитния добитък — така поне се стори на селския син Ма Дзин. Опита се да използва повереното му копие, както го бяха учили неотдавна, но ездачите не се приближаваха дотолкова, че да ги достигне. Той бягаше и се спъваше, бягаше и се спъваше. Възседналите коне монголци не се приближаваха и до другите китайски войници, ала ужасяващо свирещите им стрели бяха навсякъде. По-опитните войници разправяха, че свиренето идвало от дупките във върховете на стрелите. Монголците ги правели така, за да всяват страх, което обяснение не правеше шума по-малко зловещ. Опитаха се да формират с щитовете си „костенурки“. Отначало численото им превъзходство като че ли им помагаше, но в равнината нямаше възможност за отстъпление, така че военачалниците не успяваха да задържат войниците си накуп или да ги предпазят от бягство. Скоро войската беше обсадена от три страни. Единственият свободен път водеше към пустинята. С ужас установиха, че ездачите от „Трите стражи“, които уж трябваше да се бият на страната на императора, очевидно бяха предали Сина на небето.
	Три дни и три нощи монголците изтласкваха войската на императора към безводната равнина и скоро Ма Дзин престана да брои загубите. Не беше възможно да се прецени ситуацията. Имаше само пот, страх, кръв и отчаян опит за оцеляване.
	— Ще ни избият до крак — изплака приятелят му Дън вечерта на втория ден.
	— Вас, скопците — със сигурност, понеже сте безполезна пасмина — изсумтя един войник. — Но не и всички нас. В противен случай северните дяволи отдавна да са го направили. Искат само императора, и го искат жив.
	— Трябва да се доберем до императора — каза Ма Дзин на Дън по-късно, след като бяха направили напразен опит да се сдобият с малко вода.
	— С цел да го защитим ли? Ама ние сме с твърде нисък ранг, за да ни позволят да го доближим!
	— Смяташ ли, че варварите ги е грижа за това? — извика Ма Дзин. В действителност отдавна вече не държеше да защити императора или да го впечатли. Не, той държеше да оцелее, а ако монголците наистина искаха да хванат императора жив, то близостта до него вероятно беше най-сигурното място и за неговите войници.
	Към обед на третия ден по-голямата част от армията — или това, което беше останало от нея — стигна до местността Туму*. Ариергардът, който трябваше да ги охранява, не се появи — бил напълно унищожен, както разказаха войниците, откъснати от своите части. Нямаше го вече и главния церемониалмайстор, научиха Ма Дзин и Дън, след като успяха да се приближат до носилката на императора. Цареше невъобразим хаос, защото главният церемониалмайстор, когото императорът бе назначил и за главнокомандващ, бил убит от останалите висши военни.
	[* Туму, Тумуската катастрофа — конфликт между монголската династия Северен Юен и китайската империя Мин, в резултат на който китайците претърпяват поражение, а императорът им Джу Циджен е пленен. — Б.пр.]
	— Евнусите са виновни, те ни надробиха тази попара с монголците, тези проклети евнуси! — горещяха се мъжете и Ма Дзин разбра, че съществуваше опасност да загинат, но не от монголска ръка.
	— Ама нали императорът лично… — подзе Дън. Ма Дзин побърза да му запуши устата с ръка. Никой вече не искаше да знае, че императорът е заповядал този поход. Императорът беше Синът на небето, той никога не беше виновен.
	Войниците се нахвърлиха върху евнусите пред очите на монголските ездачи, които явно се наслаждаваха на зловещото представление. Всякакъв ред във войската бе изчезнал окончателно. „Ако убийствата продължат до вечерта“, отчаяно си помисли Ма Дзин, „ще има само мъртъвци, все едно дали ще се избият един друг, или ще умрат от стрелите на монголците“. Имаше ли възможност да се сложи край на този ужас? Една сентенция на отшелника се бе загнездила в главата му като фикс идея: „Сам човек е нищо — общността е всичко“.
	Той щеше да умре. Ако ли не, за него никога нямаше да има бъдеще в Забранения град и изобщо в Средното царство. Но това беше единствената възможност, която съзираше, за да сложи край на продължаващото от няколко дни клане.
	След като загуби копието си, Ма Дзин взе боздугана на един мъртвец, за да се сдобие отново с оръжие. Извърна се рязко и удари с него Дън, така че приятелят му изпадна в безсъзнание. После бързо го скри между два трупа, изпрати молитва към предците си и, без да се оглежда наляво и надясно, се втурна право към една от оставените на земята носилки. Дрехите го издаваха, че е евнух, той вече не носеше оръжие, а малцината телохранители, останали около носилките на военачалниците, наблюдаваха взаимното изтребване и държаха под око монголците, превиващи се от смях на конете си. Тласкан от отчаяние и изпълнен със съзнанието, че вече няма какво да губи, Ма Дзин се промъкна до закритата носилка на императора, нахълта в нея и издърпа навън младия мъж, който клечеше там като някое дете. Шишкавият младеж, облечен в императорско жълто, се тресеше като трепетлика. Претърколиха се заедно в прахоляка. Ма Дзин беше наясно, че разполага само с няколко мига, преди някой от телохранителите да разбере какво се е случило.
	— Ей, монголци! — извика с пълен глас той. — Нали искате Сина на небето, монголци? Ето ви го!
	Насред целия хаос около него настъпи тишина, като в окото на бурята. После телохранителите вдигнаха мечовете си. Ма Дзин долови думите на някакъв монголец, които не разбра, но веднага след това чу свистенето на стрелите — и вече нямаше никакви телохранители.
	— Сложете край на това — извика той право в ухото на императора, когото продължаваше да държи в здравата си хватка. — Моля ви, сложете край, докато още има живи.
	Заприиждаха все повече и повече монголци и бързо образуваха кръг около него и императора. Всички те носеха шлемове, така че Ма Дзин не виждаше лицата им под прахоляка и кръвта. Един от тях скочи от седлото с лекота, сякаш не носеше тежка ризница и защитни железни пластини на ръцете.
	— Предавам се — изохка императорът в ръцете на Ма Дзин, — предавам се. Ще платя колкото поискате, само ме оставете жив. Убийте войниците, но не и мен.
	Тези думи явно не направиха никакво впечатление на монголеца. Ма Дзин не беше ял и пил от три дни, всичките му мускули горяха повече, отколкото в най-усилните дни на нивата. „Все пак всички ще умрем“, помисли си отчаяно той, ужасен от думите на императора. Ала Ма Дзин бе преживял толкова ужасии, че изтощението го надви: обгърна го черен мрак и той изпадна в безсъзнание.
	Дойде на себе си от люлеещи се движения и силната миризма на животинска пот. Някакъв човешки глас каза нещо, което той не разбра. Ма Дзин не посмя да помръдне, макар да усещаше нахлуващата в главата му кръв. След известно време конят спря и монголецът, който го яздеше, го издърпа и му показа с жестове как да обвие с ръце корема на ездача и да се държи за пояса му. Замаяният Ма Дзин се подчини. Чудеше се защо е още жив. Може би на варварите им трябваше някой, когото да изтезават? Не можеше да бъде по-зле от това, което го заплашваше, ако бе останал в китайски ръце. Само за греховното докосване на свещената персона на императора без разрешение щеше да получи сто удара с камшик. А пък за това, което бе сторил със свещената персона на императора, щяха да го изкормят жив.
	Неволно Ма Дзин се сети за касапина у дома и за загубата на тестисите си, която сам бе пожелал. Монголците хич да не си мислят, че Ма Дзин не е подготвен да изтърпи болка. Но защо ли се заблуждаваше? Така или иначе, животът му беше свършен. Всичките му мечти бяха стъпкани в прахта. Той посрами предците си, а името, което сам си бе избрал, сякаш му се подиграваше. Вместо да стане герой, бе извършил най-лошото престъпление, каквото изобщо съществуваше. Предателство към господаря, към Сина на небето. Но какво беше казал мъдрецът за отговорността? „Сам човек е нищо — общността е всичко.“ Това оправдание съскаше в главата му като въздушни мехурчета върху непоносимо гореща вода.
	Два дни по-късно, след като нарядко се натъкваха на хора с непознати бели шатри, той за първи път съзря огромно множество от кръгли шатри, подобни на светлите плоски гъби, които познаваше от дома. Тези шатри, заобиколени от многобройни каруци, трябва да бяха жилищата на варварите. Ала не се виждаха нито стада, нито деца, значи ставаше дума за военен лагер. Щом зърнаха шатрите, мъжете, с които яздеше, се засмяха и запяха неблагозвучни песни; монголецът, с когото делеше един кон, беше не по-малко гръмогласен от другите. Отведоха Ма Дзин до едно от по-големите жилища. Оказа се неочаквано трудно да слезе от коня. Коленете му трепереха. Но защо? Та нали сам бе погледнал смъртта в очите, нали беше готов за нея?
	Пазачът го побутна да влезе в кръглата бяла шатра. Ма Дзин примигна, докато очите му се нагодят към полумрака. На легло в другия край, точно срещу входа, седеше мъж, който не носеше шлем и нагръдник, но явно бе участвал доскоро в битката. Ма Дзин го позна веднага. Този мъж бе заповядал да избият телохранителите и бе скочил от своя кон пред императора. Пазачът каза нещо, бутна го още веднъж в гърба и безмълвно напусна шатрата. Ма Дзин се изправи пред водача на варварите с ясното съзнание, че гледа смъртта в очите, но от умора не можа да изпита радост.
	— Ние не награждаваме предателите — обяви седналият мъж на разбираем китайски, макар веднага да се усещаше акцентът на нецивилизованите варвари. Тъмната му коса беше обръсната на слепоочията и вързана на опашка отзад. — Праотецът Чингис хан винаги е вземал главите на онези, които са се опитвали да му се подмажат чрез предателство. Тези хора нямат чест. Така че, какво очакваш?
	— За мен — само смърт — честно отвърна Ма Дзин. Не виждаше смисъл да моли варварин за живота си. — Но ако има оцелели от нашата войска и ако е жив благородният император, значи всичко е наред.
	Монголецът поглади редките си мустаци. Начинът, по който варварите носеха лицевото си окосмение, донякъде наподобяваше този на цивилизованите хора, но те несъмнено дължаха това на благотворното влияние на Средното царство. На Ма Дзин му беше на езика да попита за Дън, ала се надяваше, че хитрината му е била успешна, понеже не бяха го открили сред многобройните трупове. Вместо това попита дали Синът на небето е добре.
	— Само ние сме деца на Вечното синьо небе и така ще бъде вовеки веков — хладно отвърна монголецът. — Твоят император е добре. Той очаква пристигането на нашия тайджи. Знаеш ли, твоето деяние е единственото, което тайджи не бе предсказал за тази битка. Затова си още жив. Познавам го и съм сигурен, че ще бъде любопитен да те види.
	„А след като задоволя любопитството на някакъв варварин, ще умра“, с горчивина си помисли Ма Дзин. Тайджи — това сигурно беше титлата, която носеше предводителят на монголците.
	— Значи, вие сте само слуга? — попита непреднамерено обидно той.
	Тонът му сякаш развесели монголеца.
	— Аз съм Чоросбай-Темур, _чинсанът_ на нашия тайджи — отвърна той; за изненада на Ма Дзин той употреби китайската титла, която означаваше нещо като държавен секретар на първия министър. — И негов побратим. А ти с какво се занимаваш, нищожен предателю, когато не предаваш своя император на врага?
	— Аз съм евнух пети ранг от Министерството на огъня и водата — гордо оповести Ма Дзин, леко преувеличавайки ранга си. Монголецът го изгледа с удивление.
	— Искаш да кажеш, че нямаш тестиси? — без заобикалки попита той. — Но гласът ти е като на мъж.
	— Едва преди две години станах евнух — сковано отвърна Ма Дзин. Само варварин можеше да не знае, че тънкият глас е характерен за онези, които са загубили мъжеството си още като деца.
	— Какво си сторил, за да те накажат така? — полюбопитства монголецът.
	— Сам избрах съдбата си. Исках да служа на императора, а нямах друг начин — каза Ма Дзин.
	Монголецът го изгледа замислено — дори един северен варварин беше в състояние да усети подигравката, която си бе позволила с него съдбата.
	— Ти си като лалугера, който си отхапал един пръст, защото не успял да убие последното слънце — отбеляза той, колкото учудено, толкова и непонятно, и сбърчи чело.
	— Как си представяше живота, ако не беше предал своя император след битката му срещу нас? — попита монголецът.
	— Подбудител на злото е не този, който пръв хване оръжието, а онзи, който го принуждава да посегне към него — отвърна Ма Дзин с една от мъдростите на отшелника.
	Седящият насреща му мъж се сепна, после се засмя с пълно гърло и изведнъж го погледна със съвсем различно изражение.
	— Умееш ли да правиш истински полезни неща? Боравенето с оръжие явно не е от тях. Вие, китайците, сте обсебени от писането. Можеш ли да пишеш?
	Макар Ма Дзин да беше решил да умре с достойнство и да не се поддава на глупави надежди, разумът му подсказа, че ако се постарае малко, може да убеди този мъж да не го убива. Монголецът се беше окичил с китайска титла. Варварите обичаха да им прислужват китайци. Това им даваше възможност да си въобразяват, че приличат на истински хора и на китайски благородници. Така твърдяха мнозина в Забранения град.
	Ма Дзин беше научил няколко йероглифа от отшелника, така че можеше да си напише името. Имаше желание да научи повече — според отшелника това бил смисълът на живота, но не успя. Така че умееше да пише съвсем слабо, както всеки друг селски син. Знанията си по смятане пък беше придобил при разправиите с едрия земевладелец, който година след година искаше все по-голяма част от реколтата след ипотекирането на имота. Разбира се, можеше да твърди пред варварина, че умее да пише, и да нарисува в прахоляка някакви знаци, които монголецът със сигурност нямаше да отличи от истинските йероглифи. Но още първия път, когато този самонадеян чинсан поискаше да му диктува послание до реална личност, той щеше да бъде разкрит и така само щеше да удължи страданията си.
	— Не, не мога — отвърна и понечи да остави нещата така, ала същият боен дух, който го бе накарал да не допусне едрият земевладелец да го унищожи, явно още беше в него, защото додаде: — Обаче мога да издоя крава по-бързо от всеки друг и да изора нивата с вол, защото бях селянин.
	— Полезно, но не е някаква рядкост — небрежно подметна монголецът. — Иначе нищо ли не можеш?
	— Мога да приключа битка — дръзко изрече Ма Дзин, а монголецът отново се засмя, след което рязко уточни:
	— _Ние_ приключихме битката. Ти само ускори малко нещата. Какво друго умееш? Щеше ли да доиш крави за своя император?
	Ма Дзин беше сигурен, че няма да направи впечатление със способността си да носи дърва за огрев в Забранения град и да изнася боклука оттам. Бездруго не можеше да спомене за мечтата си да стане голям герой като своя съименник. Затова изрече първото, което му хрумна:
	— Ако ме беше повишил, с радост щях да подстригвам малките принцове и принцеси и да държа демоните далече от тях.
	Монголецът се напрегна видимо. Ма Дзин не знаеше защо, но последната забележка, която бе подхвърлил, без изобщо да се замисля, очевидно бе предизвикала вълнение у варварина.
	— Значи умееш да се грижиш за деца? — бавно попита монголецът.
	— Да — отвърна Ма Дзин. Без малко щеше да добави, че е имал братя и сестри, ала това не беше никаква препоръка при положение че братята и сестрите му бяха мъртви, затова предпочете да си замълчи. Децата на императора бяха настанени в Залата на Висшия етикет, източно от портата „Донган“ и недалече от Министерството на ритуалите. Повечето евнуси мечтаеха да служат там. Сегашният ръководител на Министерството на ритуалите беше постигнал власт и уважение именно по този начин — грижейки се за сегашния император, докато е бил дете.
	Главният церемониалмайстор вече не беше между живите, сети се Ма Дзин. По време на битката го бяха убили офицери от собствената му армия, а императорът не им беше попречил или поне — не бе успял да им попречи, което в крайна сметка си беше едно и също.
	Монголецът свъси чело. Каза нещо на монголски и додаде на китайски:
	— Ще видим. Смятай се за моя бойна плячка, Лалугер. Като се върнем в летния стан, ще те заведа при жена ми, та да се грижиш за моята дъщеря. Тя си има дойка, но с брат й се случи нещо лошо, затова искам още някой да бди над нея. Усетя ли, че действаш зад гърба ми, жив ще те одера.


>>	Трета глава

	Дойките и бавачките на децата на императора се подбираха в Залата на Висшия етикет. За да бъде избрана от компетентните евнуси, жената трябваше да бъде спретната и с приятен външен вид, да мирише добре, да бъде хубавка, но не кой знае каква красавица, защото в противен случай, както поучаваха по-възрастните евнуси, суетността би я накарала да пренебрегне повереното й дете и да закопнее за съпруг. Кандидатката трябваше да е с благородно потекло, кръвта й — чиста и незамърсена от монголците, които се бяха изпоженили за представителки на много местни семейства по време на чуждото владичество, още повече че й предстоеше да влиза всекидневно в най-интимен допир с отрочетата на Сина на небето. В никакъв случай не биваше да произхожда от някой от големите благороднически родове, защото тогава би служила единствено на амбициите на семейството си, вместо на императора. Идеални за целта бяха жените от второстепенното благородническо съсловие — те никога нямаше да забравят невероятната чест, която им се оказваше. Разбира се, сред дъщерите на второстепенните благородници също имаше такива, които не проявяваха подобаващата им се скромност, но това, по правило, се установяваше много бързо.
	Ван, която от няколко месеца служеше като бавачка на първия син на императора, отговаряше на всички изисквания и бе получила одобрението и на императрицата, макар че то далеч не беше толкова важно като това на евнусите, които общуваха ежедневно с нея. Никой не очакваше от нея друго, освен да се грижи по най-образцов начин за двегодишния отрок на императора, докато стане време да бъде поверен на по-мъдри учители. Тогава щяха да я възнаградят подобаващо и да я върнат при семейството й. Вероятно щеше да е късно за подходяща женитба, но честта и парите щяха да компенсират пропуснатия изгоден брак в очите на фамилията. До края на живота си тя щеше да живее със спомена за онези няколко години, през които е служила на страната и на своя император.
	Никой нямаше основания да се съмнява, че Ван иска точно това от живота, пък и никой не си хабеше мислите за бавачката на императорското дете, след като веднъж е била избрана. Когато в Залата на Висшия етикет бе съобщено, че регентите, отговарящи за управлението в отсъствието на императора и на ръководителя на Министерството на церемониите, желаели да видят не само брата на императора, но и императорския син, задачата на Ван беше да придружи своя питомец пред тях и пред останалите в столицата министри. Никой от тези мъже не я забелязваше; вниманието на всички беше насочено към двегодишното дете, което тя държеше в ръцете си, а после внимателно го пусна на пода, така че момчето да застане до чичо си пред министрите.
	— Момчето ми се вижда здраво — отбеляза един от министрите и фактът, че нарече сина на императора „момче“, накара бавачката Ван тутакси да настръхне.
	— Та той е много малък — обади се друг. — Не можем отново да чакаме с години — години, през които да бъде възпитаван от евнусите. — Той почти изплю думата „евнуси“. Евнусите, които бяха довели Ван и нейния питомец, пребледняха. Един от тях видимо трепереше. — Възвишени — продължи министърът, обръщайки се към брата на императора, който беше само с година по-млад от самия император, — вече чухте колко е сериозно положението.
	Братът на императора също беше пребледнял. Облечен бе в жълта коприна — цветът, отреден на императорското семейство, също както и малкият му племенник, но, ако Ван не се лъжеше, върху робата му се открояваха и няколко ръждивочервени петна. Немислимо бе принцът да напусне покоите си със замърсена дреха, без някой евнух да му обърне внимание върху това. Подобна немарливост би донесла един хубавичък пердах на всички замесени евнуси, защото те, естествено, щяха да са виновни, ако член на императорското семейство загуби по този начин лицето си.
	Ван не беше повикана в Залата на Небесното страхопочитание, където императорът даваше аудиенции — в негово отсъствие тази задача се падаше на заместниците му, а в една от по-малките сгради, но пътьом с принца бяха минали покрай тази най-голяма и най-красива зала и покрай малката армия от слуги, понесли натам ведра с вода.
	— Осъзнавам сериозността на положението — отвърна чичото на питомеца на Ван. Гласът му, обикновено баритон, прозвуча накъсано и пискливо. Така звучеше страхът. Какво всяваше такъв страх у брата на императора и вцепеняваше от ужас стоящите наблизо евнуси?
	За изненада на Ван заместникът на министъра на войната щракна с пръсти към нея, сякаш я отпращаше заедно с момчето, без обаче да поглежда в тяхна посока.
	— Трябва да действаме веднага — изрече той, приковал поглед в порасналия принц.
	Всичко случващо се тук изглеждаше нереално на Ван. Недопустимо беше министър, който иска да има бъдеще в двора, просто така да се отвърне от единствения засега син на императора. Пред сина на императора трябваше да се кланяш, независимо дали е малко дете, или не. Ако това не се случеше, можеше да има само едно обяснение.
	— Да не би варварите да са убили Сина на небето? — промълви Ван. Женският глас прозвуча чуждо и непокорно в помещението. Министрите, евнусите и принцът се извърнаха рязко и се вторачиха в нея, сякаш чак сега забелязваха присъствието й. Момченцето, което трябваше да бъде единствената задача на живота й, се вкопчи объркано в краката й — през робата усети търсещите му пръстчета. Бързо се наведе и го вдигна на ръце, свела смирено очи.
	— Ако още не са го убили, несъмнено скоро ще го направят — изрече със сподавен глас принцът. — Горкият ми брат!
	Фактът, че изобщо й отговори, вместо да заповяда на някой евнух да я накаже за проявеното неподчинение, издаваше огромното му объркване.
	— Най-добре ще накажете варварите за чудовищното им престъпление, като час по-скоро заемете мястото на брат си, Възвишени — каза военният заместник-министър. — След няколко дни варварите ще са тук и тогава ще имаме нужда от Син на небето, който да ни води, за да се защитим.
	Принцът се прокашля.
	— Съзнавам дълга си — величествено изрече той.
	Ван стоеше вцепенена, с ужас проумявайки случващото се. Очевидно наказателната експедиция на императора се бе провалила по най-чудовищен начин, а самият император беше мъртъв или пленен. И никой в това помещение не изглеждаше да има намерение да го освободи или откупи от варварите. Същевременно министрите явно не планираха да възкачат на трона нейния питомец, сина на императора, който да наследи баща си. Не, в такъв случай щяха да направят дълбок поклон пред детето. Макар все още да не беше ни най-малко известно дали императорът е оцелял, или е мъртъв, те вече бързаха да издигнат брат му като следващ император. Тогава детето в прегръдките й нямаше да има никакво значение за империята, защото братът на императора, макар и млад, беше женен и имаше собствени деца. Ван знаеше за историята на страната си не повече от мнозинството полуобразовани млади жени от второстепенната аристокрация, но тя притежаваше нещо, което досега бе крила грижливо от всички мъже, които я бяха изпитвали: ум, остър като бръснач. В този миг малкото момче, на което тя служеше, беше станало излишно и бе твърде вероятно да решат да се отърват напълно от него.
	Ето защо тя не изчака повече указания, а незабелязано се измъкна заднешком с детето на ръце. За щастие министрите и принцът бяха заети с дебатите относно свикването на резервна армия и защитата на столицата. Тримата евнуси, които бяха дошли с нея, сметнаха за уместно да последват примера й и изпълзяха, също заднешком, от залата. След като излязоха, Ван се обърна шепнешком към един от тях:
	— Ела с мен.
	— Ама…
	— Не тук — сряза го тя и дори заповедническият й тон да беше нещо ново за евнуха, както и всичко през този ден, той й се подчини. Питомецът й стана неспокоен и заяви, че играта не му харесва вече. Той вече говореше доста добре, само дето на моменти заекваше, та езикът му се заплете при думата „харесвам“.
	— Сега ще играем на криеница — с най-бодрия си глас оповести Ван и изтича с него до Медиановата порта, която бе заобиколена от пет павилиона и предоставяше достатъчно място за водене на поверителни разговори.
	— Какво се е случило в Залата на Небесното страхопочитание? — попита тя евнуха, не защото това беше най-важният въпрос, а защото искаше да разбере дали изобщо е склонен да й дава обяснения. Очевидно човекът беше още достатъчно объркан, за да постъпи именно така, защото отвърна:
	— Дън, един евнух от шести ранг, донесе ужасна новина. Когато чуха, че нашата войска е унищожена и Синът на небето е взет в плен, министрите грабнаха обувките си и го заудряха, докато… Дън е мъртъв, дойке. Принцът присъстваше и искаше да се махне, но военният заместник-министър го задържа и каза, че така се постъпва с лошите евнуси и с онези, които се вслушват в съветите на лошите евнуси, защото те и само те са накарали Сина на небето и войската му да загубят срещу варварите. Той хвана принца за ръкава! — заключи евнухът, ужасен колкото от подобна проява на неуважение към член на императорското семейство, толкова и от съдбата на нещастния Дън; всичко това сочеше, че нито едно правило от техния свят вече не важеше.
	Ван разбра най-вече едно: търсеха се виновници. Не можеше да очаква защита от принца, още повече че той изглеждаше съвсем готов да заеме мястото на своя брат. По-голямата част от личната императорска гвардия бе тръгнала с императора, а Ван в никакъв случай не можеше да разчита, че останалите в Забранения град гвардейци ще вземат решение в полза на едно малко дете вместо на възрастен мъж.
	— Ела с мен при императрицата — каза тя на евнуха.
	— Ама нали искахме да играем на криеница — възпротиви се нейният питомец.
	— В двореца на майка ви има по-добри скривалища, Възвишени.
	Императрицата, която притежаваше този ранг, откакто бе родила син на младия император, а преди това беше просто една от многото му съпруги, живееше в Двореца на земното спокойствие. Обикновено тя приемаше Ван само вечер, за да й докладва за сина й и да си поиграе малко с момчето, преди да се оттегли за сън. Тя беше млада жена от висшата аристокрация, изключително красива, ала в този момент се оказа полезна колкото някое красиво цвете, чиято златна ваза изведнъж е останала без вода. Плач и вайкане, след като чу новините, без да помръдва от мястото си. Синът й, обзет от страх, също избухна в сълзи, затова Ван го отведе.
	Не беше ходила толкова, откакто бе малко момиче с непревързани крака. Счупиха пръстите на краката на Ван и ги подгънаха под ходилата, когато беше на седем години — така постъпваха с всички момичета, които не бяха дъщери на селяни. После превързваха нозете й с все по-стегнати бандажи, докато се сдоби с малки лотосови крака, които се смятаха за висше украшение на една красива жена. „Никой мъж с положение няма да се ожени за теб, ако имаш крака на селянка“, казваше й нейната дойка, когато Ван плачеше и протестираше. Години по-късно, когато баща й оповести, че е възможно да бъде избрана за бавачка на новия принц, първата й мисъл беше, че след това бездруго няма да се омъжи. Никога нямаше да стане господарка на собствено домакинство. Защо тогава трябваше да понесе това мъчение?
	Краката й изгаряха от болки, докато успокояваше момчето и правеше с пръстите си сенки на животни върху огрените от слънцето паравани. Хрумна й, че с евентуалната смърт на нейния питомец пред нея се разкриваха нови възможности. Още беше млада, за да се омъжи изгодно, беше точно на възрастта на брата на императора — на бъдещия император. Но да разчита на това, значеше да разчита на баща си, а тя бе престанала да му вярва, откакто разбра, че страданията от детството й са били напразни.
	Детето се засмя на крилата на патицата, която оформяха пръстите на Ван, а тя си помисли, че момчето, все едно дали е бъдещият император, или просто едно от многобройните деца на императорската фамилия, които никога нямаше да попаднат дори близо до трона, я обичаше. Да, това беше първото създание, което я даряваше с безрезервната си любов. До тази сутрин то бе надеждата й за сигурен, богат и дълъг живот. Заслужило беше да не го изоставя сега.
	— Какъв злочест ден, бавачке Ван — вайкаше се евнухът, който не се отделяше от нея. Навярно го беше страх да не би министрите в гнева си да поискат да пребият още евнуси, та затова предпочете да върви с нея като безглаво пиле.
	— Злочест за всички нас — рязко отвърна Ван. Мислеше трескаво. Не знаеше нищо за останалите министри, а дори някой от тях да изпитваше състрадание към сина на императора, то всички същества от мъжки пол, които не бяха евнуси, деца или самият император, трябваше да напуснат Забранения град при залез-слънце; никой нямаше да рискува главата си, за да изведе тайно от двореца едно императорско дете. Не можеше да се има доверие на принца и бъдещ император, а след това, което се бе случило на Дън, никой от евнусите нямаше да заложи живота си на карта и да действа в разрез с желанията на регентите. Трябваше й покровител за нея и за детето — закрилник, който да е неприкосновен.
	По-скоро — неприкосновена. Можеше да е единствено жена — но не императрицата, която вероятно продължаваше да лее безполезни сълзи. Ала възвишената императрица вдовица, която известно време сама беше действала като регентка, защото синът й бе едва осемгодишен при възкачването си на трона — да, императрицата вдовица несъмнено бе подходяща за целта. По-малкият й син, принцът, нямаше да посмее да изведе със сила дете от нейните покои в двореца. Дори военният заместник-министър, който явно сам се бе провъзгласил за говорител на регентите, нямаше да посмее. Никой никога не беше говорил за императрицата вдовица по друг начин, освен с уважение.
	— Трябва да ми уредиш аудиенция при императрицата вдовица — каза Ван на евнуха, който престана да се удря в гърдите, сбърчи чело и доказа, че не е пълен идиот, понеже тутакси разбра накъде биеше тя.
	— Най-възвишената — бавно подзе той — несъмнено е могъща покровителка… Но тя е скарана със Сина на небето, откакто той започна да следва съветите на ръководителя на Министерството на ритуалите, вместо нейните.
	— Е, налага се да се надяваме, че въпреки това обича внука си — разсъдливо отбеляза Ван. — Уреди ми аудиенция.
	Само след час тя и момчето лежаха проснати на пода пред императрицата вдовица; момчето мърмореше, както го бе научила набързо, „О, възвишена и обична бабо“. Императрицата вдовица беше облечена в червена коприна, малко неподходящо предвид събитията от днешния ден, защото червеното беше цветът на радостта. Бялата й коса бе скрита под пищна украса от паунови пера и блестящ черен лак, ала очите й под тежките старчески клепачи бяха будни и искряха.
	— Винаги съм казвала, че беше грешка да се мести столицата на нашата обединена страна от Нанкин тук — заяви тя и дръпна шумно от наргилето си. — Това беше _тяхната_ столица. Столицата на варварите. Прекалено близо до техните райони, прекалено далече на север. Нашите войници изминават пътя до границата за два дни, а варварите с техните коне? На тях им трябва по-малко от ден! Но слушаше ли ме някой, докато бях млада? Не. А сега варварите скоро ще бъдат тук.
	— О, Възвишена, Синът на небето може да е още жив… — отрони Ван.
	— Синът на небето е жив — прекъсна я императрицата вдовица. — Винаги. По-малкият ми син ще се възкачи на Трона на дракона и, кълна се във всички богове, че той ще проявява повече уважение към мъдростта на възрастта и никога няма дори да се доближава до варварин.
	Гърлото на Ван пресъхна.
	— Дано така отредят боговете. И да дадат дълъг живот на вашия внук.
	— Бавачке — отвърна императрицата вдовица, — ти си безсрамна, но на моята възраст човек вече няма търпение за церемонии, така че в крайна сметка съм ти благодарна, задето не ми губиш времето. По-малкият ми син също си има наследник. Във време, когато империята е в опасност, трябва да цари единство. В живота си много пъти съм била принудена да вземам трудни решения за благото на Средното царство. Може би се налага в този момент кръвните връзки да отидат на заден план.
	„Тя ще ни предаде“, отчаяно си помисли Ван, „заблуждавала съм се, тя ще ни предаде!“ Лъснатият до блясък под беше твърд под нозете й, момченцето до нея трепереше като лист. Кой знае какво разбираше то от разговора на възрастните.
	Ван реши да заложи всичко на една карта.
	— Боговете — подзе тя от мястото си на пода — не награждават онези, които пренебрегват техните дарове. На вас ви е бил дарен този син на вашия син, от вашата кръв и тази на господаря, който навремето е прогонил варварите. Да не го защитите, значи да лишите империята от един голям дар, а боговете няма да простят това.
	Очите на императрицата вдовица се присвиха дотолкова, че се виждаха само черни чертички и гримът върху клепачите й. Сърцето на Ван сякаш биеше в гърлото й.
	— Възможно е — обади се най-после императрицата вдовица. — Кой знае дали на детето на по-малкия ми син е отсъден дълъг живот, а други внуци от мъжки пол аз още нямам. Да, смятам, че ще бъде разумно да позволим на това момче да порасне.
	— Станете и целунете баба си — прошепна Ван на питомеца си.
	— По краката, не по бузата — хладно изрече императрицата вдовица. — Той вече не е престолонаследник. Колкото по-рано разбере това, толкова по-добре.


	Докато в Забранения град трескаво подготвяха коронацията, военният заместник-министър, който вече беше единственият военен министър и ръководител на съвета на регентите, успя да организира защитата на града дотолкова, че да се избегне масова паника. Според слуховете варварите вече били само на няколко ли* от столицата, когато пристигна делегация, чийто водач Есен оповести, че императорът бил в ръцете му, поради което очаквал капитулацията на останалата част от империята.
	[* Ли — китайска единица за дължина, равна на 300 или 360 крачки или приблизително 500 метра. — Б.пр.]
	— Императорът се намира на Трона на дракона — заповяда да му предадат военният министър. — Що се отнася до живота на неговия възвишен предшественик, никой не се съмнява, че вече си го убил, какъвто е обичаят на варварите. Впрочем, можеш да пленяваш когото си искаш: Средното царство никога няма да се преклони пред варварски владетел.
	Стигна се до битка и макар военният министър вече да не разполагаше с войска, подобна по численост на унищожената, тя поне беше отпочинала, при това получи топове от столицата като подкрепление. Варварите, напротив, бяха изтощени от многото боеве, както докладваха необичайно откровено на императрицата вдовица. През това време Ван стоеше скрита зад една завеса и слушаше напрегнато. Използвали малобройните топове, с които разполагаха и които обикновено бяха предназначени за защита на столицата, тъй като се разкрила рядката възможност да ги транспортират по краткия път до един планински хребет и да ги заровят своевременно там. Това предизвикало хаос сред монголските ездачи, които се опитали да се изправят насреща им.
	— Варварите се оттеглят, а ние сме спасени, о, Възвишена! — докладва пратеникът, когото императрицата вдовица възнагради богато.
	— Е, сега можем да направим подобаващото тържество по случай коронясването на моя син — каза тя. — И да изпратим духа на брат му да почива в мир.
	Това изявление на императрицата вдовица смути пратеника.
	— О, Възвишена — подзе той, — синът на… големият ви син не е мъртъв.
	Императрицата вдовица се вцепени.
	— Искаш да кажеш, че…
	— Не ни се вярваше, но ни го показаха на бойното поле. Варваринът Есен не го е убил. Синът ви е жив. Варваринът Есен го отведе със себе си, когато се оттегли.


>>	Четвърта глава

	Първият спомен, врязал се задълго в паметта й, беше полюшващият вървеж на кон. Увита във вълна и овче руно, тя наполовина седеше, наполовина лежеше в ръцете на майка си, на дойката или на Лалугера.
	— Взе да натежаваш, Перушинке — казваше майка й, — скоро ще стане време да яздиш сама и на по-дълги разстояния.
	Всичко над нея беше огромно: лицето на майка й с познатата миризма и островърхата червена шапка, която носеше, когато имаше много непознати хора наоколо; покривът на юртата с дървените пръти, покрити с пъстри рисунки, които разказваха историята на клана; а навън, когато яздеха — небето, Вечното синьо небе.
	— Тенгри — казваше баща й, а всички стояха пред него, — о, всемогъщо небе! Моля те, дай ни лято и си вземи сушите. Моля те, дай ни хубаво време и си вземи студените зими. Моля те, дай ни дъжд и си вземи бурния вятър. Моля те, погрижи се да има влага и да порасте сочна трева. А ти, гръм, бъди спокоен и мирен.
	Малката не виждаше често баща си, а когато го виждаше, той говореше все такива странни неща. Тя познаваше гърма. Той беше силен и разцепваше света на две, хич не беше спокоен и мирен. Научи какво е сочна трева едва когато получи второто си име. Докато я наричаха Перушинка, тя познаваше само степта, където след дъжд въздухът за кратко замирисваше на свежо и стъблата по червеникавата почва бързо позеленяваха, преди слънцето отново да ги изгори до кафяво-жълтеникаво, разкривени като саксаула — единствените дървета, които растяха в пустинята и даваха толкова хубав материал за огрев през студените нощи.
	— Ти си виновен — каза тя на Лалугера, — защото не си заключил слънцето.
	В отговор той се засмя и каза, че ставало дума за друг лалугер. А пък той беше единственият лалугер, който тя познаваше, нали лично майка й беше й разказала онази приказка. Имало едно време девет слънца, които изсушавали света с лъчите си, а лалугерът, най-добрият стрелец на света, ги избил със стрелите си. Ала когато опънал лъка си, за да уцели и последното слънце, лястовичка препречила пътя му. Затова лястовичката има разцепена опашка. Последната стрела пропуснала целта, а лалугерът, понеже се бил заклел да уцели всичките слънца, сам се наказал, като си отрязал един пръст. Затова сега имал само четири.
	Лалугера на Перушинка имаше по пет пръста на всяка ръка, но тя разбра това едва когато се научи да брои. Той имаше и друго име — Ма Дзин, ала баща й го наричаше винаги „Лалугер“, така му казваха и всички в стана. Кожата на Лалугера беше по-тъмна от тази на баща й и на майка й, всъщност на всички хора в света на Перушинка; той винаги беше тук, вместо да изчезва като баща й. Лалугера пришиваше към дрехите й малки късчета метал, които подрънкваха, когато тя тичаше. Правеше го, защото в деня на раждането на Перушинка се случило нещо, за което майка й никога не говореше, без да притвори очи. Брат й се затичал подир една от големите черни птици, които се навъртаха около мъртвите животни и пристъпваха подскачайки и клатушкайки се смешно по земята. Имаха обаче остри, много остри човки, а на Перушинка й бе внушено никога да не се доближава до тях.
	— Ако ли все пак ги доближи — бавно и смешно изрече Лалугера, защото учеше думите заедно с Перушинка, — малката ще подплаши лешояда с тези звънчета, повярвайте ми, господарке.
	— Откъде знаеш? — безжалостно попита майка й.
	— Син съм на селянин и навремето често ни се налагаше да пропъждаме птиците.
	Нито една голяма птица, пък и нито една малка, не се доближаваше до Перушинка, докато от дрехите й се разнасяше постоянен звън, така че майка й започна да гледа малко по-благосклонно на Лалугера. Веднъж, през една от нощите, когато баща й беше при тях, Перушинка я чу да казва:
	— Имаме полза от него. Още не разбирам обаче защо поверяваш детето ни на един предател.
	— За да измамя злите духове, Брибсун. Те ще си помислят, че дете, пазено от предател, не е важно и няма защо да го крадат.
	Най-после дойде време да отрежат косата на Перушинка и да й дадат име. Мъртвото й братче не бе достигнало тази възраст. Но сигурно имаше и други причини, поради които пътуваха на север, обаче никой от възрастните не й ги казваше, затова според нея основната цел беше, че ще й дадат име. Колоната, запътила се на север, беше най-огромното нещо, което бе виждала Перушинка, и тя се возеше с удоволствие на гърба на коня, вече без да е обвита в овче руно. Яздеше редом с Лалугера върху един сиво-жълт кон, който й бяха дали, защото беше добро и кротко животно, и наблюдаваше с ококорени очи двайсет и двата вола, теглещи каруцата с най-голямата юрта, предназначена за празненствата. По-малките юрти бяха разглобени на съставните им части. На следващото място, където предстоеше да се установят, щяха да сглобят наново преплетените върбови пръчки, придържани от дървен обръч, и да положат върху върбовата плетеница белите филцови платнища, които, опаковани в кошове, сега се носеха от камилите. Само голямата юрта стоеше цяла-целеничка върху огромни дъски, което изискваше превозването й с гигантската каруца.
	— Ех, с нея можеш да пренесеш целия свят — мечтателно заяви Перушинка, а Лалугера направи физиономия.
	— Всяка сутрин в Забранения град товарят такива каруци, които извозват боклука — отвърна той с глас, изпълнен с копнеж и стаен гняв. Понякога говореше за неща, които тя не разбираше, а това я ядосваше — не само защото не го разбираше, а и защото долавяше, че му се иска да не е тук — а пък нали той й принадлежеше…
	Колоната пътуваше от много дни, често се установяваха за по една нощ на бивак, но се задържаха за по-дълго чак когато пристигнаха в местност, която никак не приличаше на каменистата равнина, където бе родена Перушинка. Струваше й се, че светът е потопен в зеленина. Планините се извисяваха чак до небето — „Хълмове“, каза Лалугера, „не планини“ — а тревата, вместо да избуи за малко и после да пожълтее и да полегне от горещината, понякога й стигаше до коляното, че и по-нагоре. Където и да стъпеше, от тревата изскачаха мишки и малки зайчета. Освен това нямаше отделен кладенец или езеро насред оазис, а нещо мокро, постоянно течащо, както и високи дървета, надвишаващи многократно дори ездачите.
	— Река — поясни Лалугера, но не знаеше името й.
	Назова го бавачката й:
	— Орхон. Всеки го знае, само китаецът — не — подметна подигравателно тя. Защото завиждаше на Лалугера. Перушинка знаеше какво е завист, нали самата тя завиждаше на по-големите деца от стана, на които им разрешаваха да си правят лъкове и стрели. На нея не й позволяваха, защото й беше забранено да държи нож, но веднъж, когато разположиха юртите край реката, поне й дадоха кожа, та да си направи прашка.
	— Не се тревожи повече за птиците — каза Перушинка на майка си. — Ей сега ще ги застрелям всичките.
	Виждала беше как стрелят по-големите деца, чиито бащи бяха от свитата на баща й, ала й беше трудно да се упражнява в стрелбата по птици, защото звънчетата по дрехите й ги подплашваха. За жалост всеки път, когато Перушинка късаше звънчетата, Лалугера забелязваше и незабавно й пришиваше нови. Накрая й хрумна да се скрие в голямата юрта, понеже на него му беше забранено да влиза в нея. Никой не я спря, когато нахълта там. Тази юрта беше наистина великолепна. Плъстеното покритие на входа и около комина, издигащ се над огнището, беше украсено с пъстри бродерии, изобразяващи дървета и животни, на които Перушинка дори не знаеше имената. Досами входа висяха огромни щавени кравешки мехури, пълни с прясно масло, и мехове с хубаво мляко. Върху леглото откъм източната страна, покрито с козя кожа, седеше майка й в дрехите си „за пред много хора“, както ги наричаше тайно Перушинка: ярка роба и островърха червена шапка, украсена с лъскави разноцветни камъчета и пауново перо. Голямото легло по средата, застлано с вълчи кожи, където обикновено седеше баща й, сега беше заето от непознат мъж, но баща й бе седнал до него. Той изглеждаше много сериозен, а непознатият му говореше ли, говореше. Никой не обърна внимание на Перушинка. Тя пропълзя под постелята на майка си, откъдето виждаше само краката на мъжете, затова пък чуваше всичко.
	— Какво си въобразява той? Как смее?
	— Та той е нашият хан, Есене — каза баща й. — Не можеш да го наричаш безполезен. Би се заедно с нас при Туму, любезни мой тайджи.
	— Защото аз му заповядах. Така, както сега му казвам да провъзгласи сина на сестра ми за свой наследник. Точно по тази причина я омъжих за него. А той дръзва вместо това да приеме някакво копеле от друга жена!
	— Приятелю — предпазливо подзе баща й, — знам, вложил си цялото си сърце, за да се увериш, че потомците на великия праотец Чингис ще са от твоята кръв. Но…
	— Смятам, че трябва да се поучим от китайците — рязко го прекъсна непознатият, който, напълно обърквайки Перушинка, се казваше както Есен, така и тайджи, че и „приятелю“. Изглежда, този човек имаше навика постоянно да прекъсва баща й — нещо, което никой друг не смееше да прави.
	— Какво имаш предвид?
	— Все едно колко шум вдигат около техния Син на небето, след като този, когото от цяла вечност хрантутим, им се видя неудобен, та на бърза ръка си коронясаха друг. Ето така разсъждавам аз. Време е за нов хан. За човек, който да прави каквото му се казва. Сегашният също има брат, точно като нашия пленник.
	Настъпи кратко мълчание.
	— Ханът се е съюзил с родовете от североизток — отбеляза баща й. — Сега вече те, а не твоите хора, са негови телохранители. Не смяташ ли, че…
	— Ще се справя с всякакви телохранители. А също и с това неблагодарно нищожество, хана. Брат му ще се ожени за дъщеря ми още това лято, кълна ти се, и тогава всички деца на Вечното синьо небе ще се кланят на моя внук.
	— Преди Туму бяхме единни — измърмори под нос баща й. — Ти ни обедини след толкова дълго време. Ако сега отново избухне война между клановете и племената…
	— Няма да има война. Наистина ли вярваш, че някой ще си мръдне дори малкия пръст заради този никаквец, който има власт само защото прабаба му навремето се е сношавала с Чингис хан?
	Майка й се надигна припряно и напусна юртата под някакъв предлог. След като тя излезе, Есен заговори малко по-спокойно:
	— Съжалявам. Занапред ще укротявам езика си в присъствие на твоята съпруга.
	— Надявам се — отвърна баща й, но прозвуча не толкова укорително, а по-скоро сякаш държеше непременно да заговори за нещо друго, — защото често ще бъдеш в нейно присъствие. Нали в крайна сметка дойде, за да дадеш име на дъщеря ми.
	— С удоволствие ще го направя, приятелю. Не мога да повярвам, че вече е достатъчно голяма, за да й се даде име. Как лети времето!
	Според Перушинка този Есен се преструваше на весел. Гласът му възприе малко по-непринуден тон едва когато заговори отново настоятелно и разгорещено:
	— Помниш ли за какво си говорехме по време на раждането й?
	— Хубава мечта беше, Есене. Ти направи повече от всеки друг предводител, откакто сме изгонени от Средното царство. Остави нещата така, твърде много искаш от съдбата!
	— Не, твърде малко. Манията за величие е детската болест на джуджетата, а аз никога не съм бил джудже. Освен това, приятелю, нали знаеш: който няма цел в живота, може да се заблуди! Защо се съмняваш? Годините те правят все по-колеблив, братко мой. По-рано беше далеч по-решителен. Чуй какво ще ти кажа: нямам намерение да потеглям отново към Средното царство. Напротив. Искам да им направя подарък.
	— Какъв подарък? — недоверчиво попита баща й.
	— Време е да им върна техния император. Не виждам защо трябва да продължаваме да го хрантутим.
	— Но те отказват да платят откуп!
	— Разбира се, че отказват, но аз го оставих жив не само заради откупа. Стана ми ясно, че никога няма да платят за него още когато не си го поискаха обратно веднага след битката. Но той е техният коронован император и ако го изпратим обратно в неговата столица, е, тогава ще си имат двама. Известно ли ти е царство по света, на което това да се е отразило добре?
	Перушинка се помъчи да намери смисъл в цялата тази джунгла от думи, но се отказа. Едно разбра обаче: този Есен говореше с баща й така, както хората говореха с нея. Сякаш баща й беше дете, на което трябва да му се обясняват нещата и да му се дават указания. Това никак не й харесваше. Искаше й се да се беше скрила другаде. Не й допадаше също, че точно този мъж щеше да бъде неин кръстник. Когато дойде време приятелят й в игрите Вълнено клъбце да получи името си и да му острижат косата, се насъбраха приятелите на баща му и цялото му семейство; всеки предлагаше различно име, а накрая го избраха, като хвърлиха кокалено зарче. А за нея щеше да решава само един човек, и то — точно този?
	— И кой — попита баща й — ще върне императора в царството му? На кого си отредил тази чест?
	— На кого ли — разбира се, на моя _чинсан_ — отвърна Есен и този път гласът му прозвуча много весело. Перушинка реши да попита по-късно Лалугера какво значи чинсан.
	— Започвам да се питам дали искаш да се отървеш само от хана, или от още някого, братко мой. Ами ако новият император реши да не приеме скъпия си брат, нещо повече — да вземе и моята глава?
	— Няма как да стане. Имам пълно доверие в теб и в твоето изкуство да преговаряш. Пък и кой, освен теб, би могъл да разбере от кого в новото правителство да се страхуваме и кой е просто книжен тигър, който ги води за носа. Вече нямаме шпиони в Забранения град, след като племената от „Трите стражи“ взеха отново страната на китайците. Искам това да се промени.
	„Да ти вземат главата“ беше израз, който Перушинка разбираше. В някои от приказките, които й разказваха, вземаха главите на хората. Това беше позор, а не хубава смърт; кръвта беше ценна, както и всяка течност, а човек, който загубва главата си, загубва и своята кръв, така казваше дойката. Вече не я свърташе под леглото.
	— Не, не, не, няма да вземат главата на моя татко! — извика тя, изпълзя изпод майчиното си легло, изтича до почетното място в юртата и заудря госта по краката, които единствено можеше да достигне.
	— Перушинке! — притеснено викна баща й и две ръце, но не неговите, я грабнаха и я вдигнаха. Тя се взря в лицето на Есен, обрулено от ветровете като лицата на всички, които познаваше, но чуждо и ново за нея. Зарита безстрашно, опитвайки да се измъкне.
	— Същински малък воин — развеселено каза Есен. — Може би трябва да я изпратим с теб в Средното царство, тогава със сигурност няма да ти се случи нищо лошо.
	Перушинка бе виждала неведнъж как камилите плюят, когато ритниците им не попаднат в целта. За миг насъбра слюнка, после отметна глава и се изплю право в лицето на Есен. Той я пусна рязко и тя се озова на леглото между двамата мъже. Удари се, но не я заболя.
	— Да — отбеляза Есен, но вече не звучеше весело, — така трябва да направим.
	— Тайджи, шегата не е забавна. Знаеш какво се случи с моето семейство.
	— Не се шегувам. Несъмнено китайците ще опитат всичко, само и само да не приемат обратно стария си император. Първо ще твърдят, че изобщо не възнамеряваме да им го върнем и че нашето пратеничество всъщност е подмолна военна акция. Ако водиш семейството си, ще ги убедиш, че действително става въпрос за мирно пратеничество.
	Баща й взе Перушинка на ръце. Както винаги миришеше на овча вълна и вълча козина, макар че днес носеше отдолу гладкия, мек, лъскав плат, който според Лалугера идвал от неговата родина и се наричал коприна. Обличаше се в нея само при особени случаи.
	— Ами ако те ни нападнат, унищожат ни и хвърлят вината върху „Трите стражи“ или върху някое друго от нашите племена, живеещи в граничния район? Аз бих постъпил така, ако държах императорът никога да не стигне в родината си; отлично знам, че и ти би постъпил така и че тази идея трябва отдавна да ти е хрумнала, защото ти мислиш за всичко много преди да се сетя аз. И какво ще стане тогава? Те няма да оставят живи свидетели, а собственият ми живот ще бъде заличен заедно с този на жена ми и дъщеря ми.
	— Можеш да вземеш колкото воини пожелаеш. Аз обаче искам императорът да стигне невредим и пред очите на всички в града, който нашият прадядо Хубилай е направил столица на цялата си империя. Не ни засяга какво ще правят по-късно с него. Ако успееш, няма да могат да припишат на нас всичко, каквото и да се случи, а то така или иначе ще всее сред тях раздор и разединение. Такова е моето желание. Искаш ли да бъдеш ръката, която ще изпълни моята воля, или не искаш?
	— Аз съм твоят побратим и съм ти се заклел във вярност, твоята воля е и моя — отсече бащата на Перушинка, а гласът му прозвуча сухо и безсилно като мъртвите клони на саксауловото дърво, носени от пустинния вятър над равнината. Тя не желаеше повече да слуша баща си да говори по този начин, затова се изскубна от ръцете му и скочи на пода. Никой не я спря. Двамата мъже се гледаха втренчено. Перушинка избяга от юртата и щом отметна филцовото платнище на входа, се сблъска с Лалугера. Той моментално забеляза, че пак е откъснала звънчетата от дрехите си и понечи да я смъмри, но се отказа, след като видя изражението й. Вместо това я подкани:
	— Ела с мен да ти среша косата. За церемонията.
	Церемонията щеше да се състои по-късно през деня в голямата юрта, от която Перушинка бе изхвърчала току-що, но тя не възрази. Нямаше ясна представа за време и макар инак да не обичаше да стои мирно, докато я мият и решат, пак беше по-добре, отколкото да слуша как баща й, чиято дума беше закон през целия й кратък живот, се кланя на този Есен, сякаш е дете като нея.
	— Искаш ли да бъдеш ръката, която ще изпълни моята воля, или не искаш? — попита тя, докато Лалугера я водеше към юртата на майка й, имитирайки тона на Есен, който разбираше по-добре, отколкото смисъла на думите му. Лалугера се поспря, после продължи напред. Твърде висок беше, за да я държи постоянно за ръката, но въпреки това малката усети сепването му.
	— Аз съм ръката, която се грижи да не изглеждаш като малка дивачка — отвърна той, а тя разбра, че това трябва да е шега, защото устата му се усмихваше. Но не и очите му. Лалугера имаше очи, които се усмихваха много, много рядко.
	— Онзи мъж иска да ме изпрати в Средното царство, та моят татко да не си загуби главата — довери му тя. Този път той се спря за по-дълго.
	— Какви ги говориш?
	— Изплюх се в лицето му като камилите — обясни Перушинка донякъде гузно, но и с гордост. Издатината на гърлото на Лалугера се раздвижи, когато той преглътна, и тя отстъпи встрани за всеки случай, да не би и той да реши да се изплюе. Вместо това Лалугера изрече няколко думи на родния си език, защото двамата не само упражняваха заедно правилния изговор на монголски, но и общуваха на китайски.
	— О, богове — изрече той, а после продължи на езика, на който всички други хора говореха с нея. — Баща ти ще ме разкъса на парчета, задето не те възпитавам по-добре.
	Твърде често през този ден се говореше за разкъсване и обезглавяване.
	— Не, не, не — енергично се възпротиви Перушинка. — Оправи ми косата! Веднага!


	Голямата юрта беше пълна с народ, а не почти празна, както когато баща й разговаряше с Есен. Някои от хората бяха техни роднини, чичовци и лели с децата си, други беше виждала по време на дългото пътуване насам, на север, но не им знаеше имената. Между тях тичаха малки козлета, а един стар чичо беше довел млечна коза за подарък. За първи път в живота си Перушинка също бе облечена в коприна. Коприната, казваше Лалугера, винаги идвала от неговата родина, но понеже хората там сега били сърдити на семейството на Перушинка, скоро нямало да има нова, та затова трябвало да се отнася много внимателно с нея. Коприната беше синя, синя като Тенгри — Вечното синьо небе, господарят на всичко и всички, избродирана с фини зелени нишки, зелени като Майката земя под нозете им тук, на север. Косата й беше дълга, сресана и сплетена много грижливо, а той я помоли да не плаче, когато я отрежат.
	— И да не плюеш — добави след малка пауза Лалугера и тя му обеща.
	Есен стоеше зад нея и я гледаше, сякаш очакваше да го наплюе още веднъж. Сигурно се тревожеше за собствените си одежди, които бяха много по-светли от нейните — златисточервени като пустинята при залез-слънце. Но той държеше в ръката си нож, което я подсети колко думи бяха изречени за отрязани глави и мъртви хора, макар да разбираше само частица от казаното. Лалугера й беше обяснил, че се смята за голяма чест Есен да й отреже косата, но какво щеше да стане, ако не се задоволеше с косата и се заемеше с шията й? Есен коленичи до нея и ръката му с ножа се приближи до гърлото й.
	Когато седиш на коня или помагаш в почистването на конете, не бива да се страхуваш — така казваха всички възрастни. Конете хвърлят от гърба си или стъпкват онзи, който се страхува. За да покаже на Есен, че не се страхува от него, Перушинка повтори още веднъж онова, което бе чула от устата му — изречението, с което бе накарал баща й да заговори така раболепно, изречението, което така бе стреснало Лалугера.
	— Искаш ли да бъдеш ръката, която ще изпълни моята воля, или не искаш? — попита шепнешком тя, ала гласът й не потрепери.
	— Перушинке! — извика баща й, също коленичил до нея, щом чу думите й.
	— Не — отвърна Есен. — Не, тя вече не се казва така. — Той хвана косата й и я подръпна веднъж, после втори път. Тя почувства как на главата й олекна. Есен се изправи. В ръцете си държеше двете й плитки.
	— Това е косата на Мандухай, дъщерята на Чоросбай-Темур, моя побратим — оповести той, надвиквайки без усилие смеха и ръкоплясканията, започнали при отрязването на плитките. Всички възрастни извикаха „Ха!“ и се стълпиха около него, за да получат по кичур от косата й. Майка й беше обяснила, че това носело късмет — злите духове щели да я търсят при всички тези хора и нямало да я намерят.
	— Мандухай — повтори баща й с въпросителен тон. Тя си помисли, че говори на нея, и понечи да реагира на новото си име за първи път в живота си, ала Есен отново се намеси.
	— „Устремена към висините“ — поясни той значението на името. — Струва ми се подходящо, за да постигнем целта, на която сме се врекли всички ние, приятелю мой, и за която правим жертви. Нека никога да не го забравяме.


>>	Пета глава

	Ма Дзин не можеше да каже дали мрази живота си при варварите, или го смята за подарък. Някои неща, от които се страхуваше, не се бяха случили. Не го биеха или изтезаваха. Що се отнася до съсипващия физически труд, в родното село се беше трепал много по-усилно. От него, както и от всички членове на домакинството на Чоросбай-Темур от мъжки пол, се очакваше да помага при разпъването и раздигането на юртите. Първоначално трябваше да участва и в доенето на кобилите, което също беше мъжка работа, но само представата как бърка между конски крака го ужасяваше до крайност. Не му повериха задачата да държи жребчето до кобилата, което беше работа на втория мъж, защото кобилите винаги се дояха от двамина; вместо това го изпратиха при кравите, чието доене досега се полагаше само на жените. Имаше някоя и друга подигравателна забележка, но нещата не отидоха по-далече. Все пак боравенето с едър рогат добитък не му беше напълно чуждо, макар че в родното му място никой не държеше особено на всичко, което този добитък произвеждаше — за разлика от монголците.
	Те постоянно пиеха мляко и ядяха млечни произведения под всякаква форма. Мляко от кравите, от козите, от конете… Явно пиенето на кобилешко мляко се считаше за привилегия, така че започнаха да го дават и на него, след като поживя сред тях. Даваха го дори на кърмачетата, едва навършили месец. От млякото правеха извара, която сушаха за зимен запас, а също квасено мляко и сирене. Лятно време почти не ядяха друго, освен месо от стадните животни, допълвано с месо от патици, гъски, зайци, фазани и понякога — мечки. Всичко това се режеше на дълги ивици, сушеше се и също се съхраняваше за зимата, освен когато не го опушваха над запалена кравешки тор, която трябвало да държи настрана мухите. По-късно обикновено смилаха месото. Така цяла крава се побираше в един кравешки мях и имаше кажи-речи неограничена трайност. Не се оказа вярна обаче историята, която му бяха разказвали като дете — че варварите слагали месото под седлата си, докато яздят. Отначало му призляваше от толкова много мляко — през двете му години в Забранения град млякото се смяташе за нещо нечисто. После обаче свикна. То все пак засищаше, а квасеното мляко и изварата действаха освежаващо и също засищаха, както и сиренето.
	Основната му задача обаче беше ден след ден да се грижи за едно малко дете, чиято майка и бавачка му нямаха доверие, не на последно място — защото не разбираше нито дума от техния език, когато постъпи на служба при тях. Някои от мъжете, като Чоросбай-Темур, говореха китайски, но те не бяха много, и нито една от жените и децата. За Ма Дзин се оказа неочаквано трудно да не може да разговаря с никого на родния си език и да бъде заобиколен единствено от звука на чужда реч. Беше се опасявал от физическо насилие, беше подготвен за него, както и за всевъзможни жестокости. Не предполагаше обаче, че за втори път ще се почувства осакатен, понеже ще трябва да учи и ломоти нови думи като някое дете, за да може да се изразява разбираемо, и че почти няма да чува собствения си език.
	В родното му село беше обичайно човек да сади ориз, потънал дълбоко над глезените във водата, която се събираше върху тежката пръст на нивите. В Забранения град цареше елегантност дори в сградите, обитавани от евнусите, а дворците бяха същински поеми от кедрово дърво и хартия.
	Докато земята, по която крачеше, откакто бе попаднал в плен — макар това да не бяха дълги преходи, защото не можеше да се върви — беше покрита с малки, остри базалтови камъчета и с изсъхнала трева. От време навреме се натъкваше на някое саксаулово дърво. Първоначално го караха да язди зад бойците на Чоросбай-Темур, после — между гърбиците на камилите, където обикновено се слагаха кошниците, в които монголците пренасяха товарите си. Накрая го научиха да язди, за да стои уверено на коня като малката си питомка. За целта обикновено му даваха някоя от кобилите на Чоросбай-Темур, докато монголските мъже яздеха жребци. Очевидно използваха кобилите за яздене от жените и децата, за източник на мляко и като товарни животни. След като започна да поразбира езика на монголците, Ма Дзин с объркване установи, че воините говорят само за своите стада от шест до осем глави, при положение че всеки от тези мъже притежаваше около петдесет коня — докато разбра, че те брояха само жребците, но не и кобилите. И макар конете все още да го плашеха, той установи нещо общо между кобилите и евнусите в Забранения град: хората ги използваха, приемаха ги за нещо естествено и не им обръщаха внимание.
	Къщи нямаше никъде, дори за предводителите. Всички май живееха в юрти, а юртите се състояха от върбова плетеница, дърво и плъст. Ма Дзин не знаеше какво е плъст, докато не видя как се произвежда този материал. Когато за първи път видя жените да удрят по разстланата на земята вълна след остригването на овцете, си помисли, че са си загубили ума. Но накрая проумя, че по този начин те очистваха вълната от замърсявания. После разполагаха вълнените кичури възможно най-равномерно върху стара плъстена постелка, напръскваха ги с вода и наръсваха трева върху най-горния слой. Увиваха всичко това около малък кръгъл ствол от дърво и го стягаха здраво, след което го завързваха за един кон с две дълги въжета от конски косми. През останалата част от деня конят влачеше след себе си вързопа с вълна. Вечерта, когато го развържеха, новата плъстена постелка се отделяше от старата.
	В родината му би било немислимо някой богат мъж да подплатява столовете си с придобит по този начин материал, да не говорим за благородниците. Докато тук и най-важните предводители увиваха своите юрти, постели, сандъци за провизии само и единствено с плъст. Те спяха върху плъстени постелки, пазеха се от дъжда с него, слагаха го върху конете си. Е, все пак имаха и празнични одежди от коприна и памук. Коприна срещу добитък — тази търговия открай време вървеше между монголци и китайци, дори в трудни времена, или поне преди войната, провокирана от Есен. През зимата пък жените и мъжете носеха кожи; Ма Дзин беше благодарен за двете кожи, които се обличаха една върху друга — първата с козината навътре, втората — навън, защото студът извън юртите беше непоносим. Човек трябваше много да внимава да не измръзне, ако дори за миг се подлъже да седне в снега. Отначало му даваха кучешки кожи и овча вълна като на пленник и новак. Но след като дъщерята на Чоросбай-Темур се сдоби с име, господарят връчи на Ма Дзин зимна шуба от лисичи кожи.
	— Дъщеря ми Мандухай — обясни Чоросбай-Темур — вече си има име и все още е жива. Досега ти изпълняваше дълга си, и то добре. Приеми този подарък.
	Ма Дзин не възнамеряваше да изпитва чувства към малкото варварско момиче. Щеше да е горд и щастлив да се грижи за дете с императорска кръв, за отрочето на един от многото принцове в Забранения град, естествено, след като станеше герой. Ала сега беше наясно, че не притежава никакъв героизъм и че императорът, ако някога му се удадеше възможност, щеше да му отреди в най-добрия случай бърза смърт, но не и да му повери дете. Всичките му някогашни надежди се изпариха и бяха сведени до задачата да се грижи за отрочето на един северен варварин. Но той беше сам сред чужди и никога нямаше да има собствено дете. Лично се беше погрижил това да стане невъзможно. Никой нямаше да го почита като свой предтеча. Никога нямаше да види отново единствения си истински приятел Дън и останалите евнуси от Забранения град, с които се опитваше да се сближи навремето. При така създалите се обстоятелства нямаше как да не отвръща с усмивка на усмивката на малката варварка, да не се тревожи, когато другите деца, малко по-големи от нея, вече боравеха с лъка и прашката и й внушаваха, че и тя може същото; да не се надява, че повереното му създание ще бъде от породата на оцеляващите. Може би, мислеше си той, един ден Чоросбай-Темур ще я омъжи за някой от предводителите на „Трите стражи“ и тогава Ма Дзин ще попадне поне в близост до старата си родина и няма да завърши дните си сред сухия вятър на безкрайната камениста степ.
	Ала той бе още млад и, както се оказа, му беше нужно съвсем малко, за да осъзнае, че в никой случай не се е примирил със съдбата си. Когато научи от бърборенето на детето и от дочутите по-късно подмятания на знаменосците, че Есен действително възнамерява да освободи императора и да го изпрати в столицата, придружаван лично от Чоросбай-Темур, нещо повече — че Чоросбай-Темур ще пътува дотам със семейството си, Ма Дзин си загуби ума. Сам не знаеше на какво се надява и от какво се страхува. В един момент беше сигурен, че императорът не е забравил кой евнух го е принудил с коварство да се предаде и че ще иска смъртта му, ако му се мерне отново пред очите. В следващия миг си внушаваше, че императорът отдавна е забравил физиономията му, пък и изобщо ще се радва да получи свободата си след толкова години в плен, така че миналото няма да бъде от значение. Понечваше да помоли Чоросбай-Темур да го остави при свитата си от тази страна на границата, после пък решаваше непременно да се вмъкне тайно в обоза, все едно дали господарят му ще пожелае да го вземе със себе си, или не. Стигнеха ли близо до столицата, щеше да избяга през нощта и да си опита късмета някъде — на непознато място и под ново име.
	Най-глупавата му мечта беше да се хвърли в прахта пред императора, а императорът да го вдигне и да каже: „Ма Дзин, мой верноподанико, сега разбирам какво направи навремето. Ти спаси моя живот и живота на останалите ми слуги. От сега нататък ще бъдеш до мен“. Понякога сърцето му не беше по-разумно и по-мъдро от това на малката Мандухай.
	— Лалугер — обърна се към него Чоросбай-Темур, преди да напусне с клана си долината на Орхон и да се запъти на юг, — досега ти беше добър слуга. Дъщеря ми расте. Но чуй: какво ще направиш, ако императорът ти заповяда да я убиеш или да му я заведеш за робиня, като цена за неговото опрощение?
	„Няма добър отговор на този въпрос“, отчаяно си помисли Ма Дзин. Ако се закълне, че няма да предаде малкото момиченце, Чоросбай-Темур ще реши, че говори така от себичност и желание да оцелее. Ако ли пък каже, че ще се подчини на императора, то монголецът вече няма да има причина да запази живота му. Прехапа устни и се почувства както навремето на бойното поле при Туму, когато беше сигурен, че гледа смъртта в очите.
	Тогава Чоросбай-Темур го бе оставил жив. Не биваше да забравя това. Тогава се обнадежди, след като проумя, че монголецът нямаше да си направи труда да разговаря с него, ако не търсеше основание да не го убива. И сега Чоросбай-Темур търсеше нещо, и то не беше непременно отговорът на въпроса, който беше задал. Значи трябваше да открие какво всъщност искаше да узнае монголецът. Какво беше важно за Чоросбай-Темур?
	— Господарю — бавно подзе той, а звуците на монголския език, които по-рано излизаха така трудно от устата му, вече се лееха плавно и напевно, — нима има причина да смятате, че вие и хората ви сте застрашени от опасност, докато отвеждате императора в неговата родина? Никой, освен собствените ви воини не би дръзнал да посегне на Сина на небето и на придружителите му, това е сигурно.
	— Но ти дръзна — сухо отбеляза Чоросбай-Темур. — Защото беше напълно отчаян. При определени обстоятелства хората са способни на всичко. Но кой може да каже кои са тези обстоятелства? Разправят, че на стари години праотецът Чингис водел със себе си един китайски учен, когото почитал като монголец, а праотецът не е бил от хората, които се доверяват лесно. Да предположим, че пристигнем мирно във вашата столица. Би ли подобавало на императора да отмъсти за най-тежкото ви поражение от времето на предците ни, като изпрати подпре ми своите войници, след като си тръгна? Или ще заповяда на слугите си да убият мен и хората ми още докато сме в неговия град? Как смяташ?
	Ма Дзин беше виждал отблизо императора за пръв и последен път в живота си, когато завърши битката при Туму. А инак знаеше само това, което се говореше в двореца. Но не това беше истината, която желаеше да чуе Чоросбай-Темур.
	— Ако позволите, господарю, никой не убива стършелите, понеже биволът му е изпотъпкал нивата. Есен тайджи е човекът, който победи нашите войски, и ако има желание за мъст, то ще е насочено към него.
	Чоросбай-Темур погледна изкосо Ма Дзин, но май не се обиди, задето бе сравнен със стършел. Монголците имаха странен кодекс на честта. Те се гордееха с грабителските си набези. Не държаха да строят градове, докато за китайците „кравар“ беше равносилно на ругатня. Сключваха извънредно неморални бракове, както междувременно бе разбрал Ма Дзин. Когато мъжът умреше, за наследниците му от мъжки пол, все едно дали ставаше въпрос за сина му или за по-малкия му брат, беше напълно естествено да се оженят за жените на покойния, с изключение на собствената си майка — е, поне това се разбираше от само себе си. На жените беше позволено по време на празненства да подхвърлят пиперливи шеги, при които в родината на Ма Дзин би се изчервила дори куртизанка, и то често за сметка на собствените си мъже и на тяхната мъжка сила. Прелюбодеянието обаче се наказваше със смърт, без каквато и да било възможност за помилване. Монголците не се възмущаваха, задето ги наричат убийци и варвари. Затова пък никога не прощаваха на нещастника, който обиждаше гостоприемството им, влизайки с кучешки камшик в юртата — по този начин той сравняваше присъстващите с кучета, или докосваше прага с крак, или не пиеше млякото, чорбата или чая, които му поднасяха. Най-голямата обида беше да наречеш крадец някого, който краде от свой другар, все едно дали става въпрос за овце, оръжия или жени. Докато китайците виждаха в кражбата най-много глупостта, че си позволил да те хванат.
	— Хм — отзова се Чоросбай-Темур. — Ти, Лалугер, наясно ли си кой всъщност е твоят император?
	Ма Дзин се смая.
	— Да не твърдиш, че не си се интересувал за новини от твоята родина!
	Разбира се, Ма Дзин се беше интересувал, след като научи достатъчно монголски думи, но воините на Чоросбай-Темур не отговаряха на въпросите му, било защото го смятаха за шпионин, било защото бяха наясно с неговата особена природа — Чоросбай-Темур, естествено, им беше обяснил защо няма проблем да спи при жените, та ден и нощ да бди над дъщерята на предводителя.
	— Не съм получавал никакви новини — отвърна той, което си беше самата истина.
	— Е, в такъв случай сигурно ще се изненадаш да научиш, че от няколко години имаш двама императора вместо един. За да не откупват „нашия“ император, те просто коронясали неговия брат. Със сигурност на нито един от двамата братя няма да му е приятно да узнае, че другият е в страната. Затова още веднъж те питам: кой е твоят император и какво би направил, ако той ти заповяда да изпълниш дълга си, като унищожиш мен и хората ми?
	Преди две години Ма Дзин щеше да сметне това, което сега твърдеше Чоросбай-Темур, за невъзможно. Изключено беше да има двама императора едновременно. Изключено беше да поставят на Трона на дракона друг император, докато предшественикът му е още жив, не и ако двамата произхождаха от едно и също възвишено семейство. В крайна сметка ставаше въпрос за истински хора, а не за варвари, които да бъдат лишени от трона. Ала светът му беше разтърсен твърде силно, за да продължава да смята всичко това за невъзможно. Пък и тази новина придаваше нов смисъл на въпросите на Чоросбай-Темур.
	Двама императора на Трона на дракона. Отначало Ма Дзин си помисли, че вторият сигурно е невръстният син на сегашния, по после се сети за малкия брат на императора, за принца, който беше малко по-млад от самия император. „За новия император няма значение какво си извършил“, прошепна му един вечно млад и глупав вътрешен глас, но той знаеше, че не е така. Дори ако вторият император наистина желаеше варварите да са убили неговия брат и предшественик, това нямаше да промени факта, че един евнух с нисък ранг е посегнал на императорското достойнство и че следва да бъде наказан за това. В най-благоприятния случай новият император нямаше да научи никога за онази злощастна случка при Туму, но дори тогава той не би имал повод да прояви милост и да допусне Ма Дзин в Забранения град. Един евнух, живял години наред при монголците — това можеше да бъде само спомен за най-големия позор на Средното царство от варварското владичество насам. Не, за Ма Дзин нямаше връщане назад.
	— Аз вече нямам император — промълви тихо той и се насили да погледне Чоросбай-Темур в очите, вместо да се взира в земята пред себе си. — Имам само един господар. А той никога няма да ми заповяда да унищожа вашите хора, защото този господар сте вие.
	Когато Ма Дзин получи назначение в Министерството на огъня и водата, никой не го накара да положи клетва за вярност; от само себе си се разбираше, че честта да служи на императора е толкова голяма, та няма какво още да очаква през остатъка от живота си. Когато Чоросбай-Темур го натовари със задачата да пази дъщеря му, той се отнесе с него като господар с роб, получен като военна плячка, без да изисква нищо повече. Но докато изричаше последните думи, китаецът осъзна, че господарят му е очаквал да чуе именно това от него. Монголецът го хвана за ръцете под лактите; Ма Дзин беше виждал монголските воини да си разменят този поздрав.
	— Ако казваш истината — пръстите на Чоросбай-Темур се стегнаха здраво и настоятелно около ръцете на Ма Дзин, — ще трябва да я докажеш. Посъветвай ме: как е най-сигурно да отида до вашата столица и да се върна оттам, без да се бия на всяка крачка, без да загубя семейството си и без да видя пленника си мъртъв?
	„Откъде да знам“, помисли си Ма Дзин, „та аз съм просто едно селско момче и бивш дребен слуга в двореца, пък и никога не съм ходил на училище.“ Но той беше китаец. Може би това беше причината, поради която Чоросбай-Темур го бе оставил жив. Искал е да разбере как разсъждават китайците, използвайки един китаец, който му беше задължен и който вече бе доказал, че е в състояние да действа против своя владетел в името на някакво велико дело. Може би дори задачата да пази дъщеря му е била просто клопка, за да улови сърцето на Ма Дзин, защото как да не обикнеш едно дете, когато няма нищо друго за обичане?
	Всичко това може и да беше вярно. Но единственото бъдеще, което Ма Дзин имаше в момента, минаваше през съгласието му. Трябваше да си признае, че част от него, противно на всякакъв разум, беше поласкана, задето го молеха да използва ума си. Сети се за пратеничествата, които беше наблюдавал от време навреме да влизат в Забранения град през Медиановата порта. Сети се как всички други слуги зяпаха, когато тези пратеничества бяха многобройни и великолепни, и как свиваха рамене, когато пратениците идваха от по-бедни страни.
	— Не бива да отивате сам — изрече на глас той. Чоросбай-Темур сви устни, все едно искаше да каже, че и сам знае това, и понечи да го пусне, но сега пък Ма Дзин го задържа и продължи да говори припряно. Почувства се както навремето, когато най-после владееше достатъчно думи на монголски, за да разбира какво говорят хората около него, сякаш мозъкът му сглобяваше нова картина, парче по парче. — Нямам предвид само войниците. Имам предвид, че вие не бива да сте единствените пратеници. Присъединете се към някое от другите големи пратеничества, които пристигат в града всяка година. Това не само ще ви гарантира всеобщо внимание, но ако нападнат вас, ще нападнат и тях, а пък никой в Забранения град не може да иска това, не и когато Средното царство бездруго е объркано от наличието на двама владетели.
	— Лалугер — каза Чоросбай-Темур, без да помръдва, — струва ми се, че ти току-що ми посочи начин, по който да убия едно слънце.


	Ван разбра бързо, че най-добрият начин да подслушва императрицата вдовица е не да се опитва да го прави тайно, а да застане смирено в редицата зад нейните придворни дами. _Не сред_ придворните й дами; първо, защото всяка дама се гордееше с положението си и с относителната си близост до императрицата вдовица, и второ, защото всички те бяха много по-възрастни от Ван, така че младежкото й лице тутакси привличаше вниманието. Докато прислужничките, които стояха зад своите придворни дами, в по-голямата си част бяха млади, затова беше много по-добре да преглътне гордостта си и да приеме, че може да я вземат за прислужничка, отколкото да пропусне нещо важно като например аудиенцията, която императрицата вдовица даваше на военния министър.
	— Радостна вест, о, Възвишена — подхвана министърът, ала гласът му ни най-малко не прозвуча радостно. — Големият ви син ще бъде върнат на своя народ.
	— Аха. С други думи, варварите най-сетне са проумели, че няма да платим откупа, и не желаят да го хранят повече. Е, можете да сметнете това за успех на вашата непреклонност, военни министре. Издействахте свободата на императора, без да подадете на варварите дори малкото си пръстче.
	— Да, Възвишена — кисело отвърна военният министър. — А сега Възвишеният е на път към нас.
	— Вече го споменахте. Може да съм стара, но не съм глуха, военни министре.
	Няколко придворни дами се изкикотиха. Глупава постъпка според Ван, макар че и тя намираше забележката за смешна. Императрицата вдовица нямаше от какво да се бои, обаче дамите си имаха семейства и искаха те да бъдат облагодетелствани, а военният министър беше злопаметен.
	— Ако искате да знаете кого от синовете си смятам за по-подходящ владетел, отговорът би трябвало да е очевиден. Онзи, който слуша майка си и не ни е докарал до загубената битка със северните варвари. Но Синът на небето си остава завинаги Син на небето. И мой син. Никога няма да чуете нищо друго от мен.
	Военният министър, комуто титлата „Спасител на империята“ бе донесла известно самочувствие и нараснало шкембе, се прокашля:
	— Никой не се съмнява в това, о, Възвишена. Но империята може да бъде управлявана само от един мъж, който да седи на Трона на дракона, така че разчитам на вашата мъдрост…
	Той нарочно не довърши изречението.
	— Сигурно ви е известно, че синът на големия ми син живее при мен — каза императрицата вдовица. Ван замръзна. Военният министър слушаше внимателно.
	— Разбира се, Възвишена.
	— Той е плашливо дете, понякога заеква и често се налага да му повтарят уроците. Затова го държа тук. Смятам, че един отдалечен и добре охраняван дворец, където никой не влиза и излиза без мое позволение, е най-доброто място за момченце, което трудно разбира какво му се казва, ще се съгласите ли с мен?
	— Много сте мъдра — промърмори военният министър. Ван искаше да зърне лицето му, но дамите пред нея го закриваха. Запита се дали присъстващите жени разбираха нещо от това, което бяха чули току-що. Дали щяха да се върнат при семействата си и да им разкажат, че императрицата вдовица е посъветвала да държат големия й син затворен до края на живота му? Проумяваха ли изобщо, че значението на тези изречения се свеждаше именно до това?
	Ван си помисли за собственото си семейство, с което беше говорила за последен път преди наказателната експедиция на императора срещу варварите, когато баща й бе поискал да му издейства данъчно облекчение. Ако оттогава се е тревожил за нея, ако се е питал какво се случва сега, след като питомецът й вече не е предопределен за Трона на дракона и го очаква несигурно бъдеще, то тя не беше чувала нищо по въпроса. Ако ли пък днес тя успееше да се измъкне от Забранения град, за да му разкаже какво се е говорило тук, то той щеше да отвърне, че мъдрият държи главата си наведена и че няма значение коя възвишена персона седи на Трона на дракона, стига ти да си верен поданик; или, което беше по-вероятно, щеше да й каже, че не подобава на една жена да се отдава на такива мисли и че бездруго е схванала всичко погрешно, понеже е само жена, а значи — с ограничен ум.
	— Всъщност как така варварите отново пресичат границите ни и се насочват към столицата? — попита императрицата вдовица. — И изобщо, сигурни ли сме, че моят възвишен син е с тях? Не е ли възможно това да е някаква хитрост, за да задоволят отколешния си ламтеж за нашата империя?
	— Те са малка група и не са сами. Присъединили са се към пратеничество на кралство Анам. Съобщава ни се, че колоната се придвижва много бавно, защото хората по селата се опитват да зърнат Възвишения.
	Ван разсъждаваше трескаво къде се намира Анам; после се сети: далече, далече на юг. Трябваше да прекосят почти цялото Средно царство, за да стигнат до страната с голямата река Меконг, с джунглите, където живееха тигри и слонове, а морето миеше бреговете.
	— Анам? Но как… Хм.
	— Както изглежда — поясни военният министър, — варварите отдавна са възнамерявали да ни върнат Възвишения, обаче са изчаквали, докато намерят пратеничество, готово да се обедини с тях и да пътуват заедно.
	— Е, те никога не са нападали Анам и там вероятно си въобразяват, че няма защо да се страхуват от варварите, но каква им е печалбата… А, да, коне, предполагам.
	Военният министър се прокашля.
	— Не бих се учудил, ако разчитат и на благосклонността на Възвишения, след като отново заеме трона си.
	— Твърде недоверчив сте, приятелю. Пратениците от Анам очевидно действат безкористно, защото моят възвишен син несъмнено ще бъде твърде потресен от пленничеството си при ужасните диваци, за да проявява благосклонност към когото и да било, при положение че единственото му желание ще бъде да живее в мир и спокойствие. Като пристигнат, обсъдете с тях бъдещите ни отношения и непременно ги похвалете за безкористното им поведение. Може би тогава ще решат да останат по-дълго тук, вместо да се върнат с варварите, все едно дали са им обещали коне, или не.
	— Разбира се — съгласи се военният министър, — никой не може да гарантира, че народният гняв ще бъде обуздан, когато варварите останат сами, след като са довели Възвишения.
	— И кой би могъл да упрекне народа? — доволно откликна императрицата вдовица.
	Ван бе чула достатъчно. С последните си думи императрицата вдовица фактически беше позволила на военния министър да нападне и унищожи монголските пратеници по обратния им път, след като анамските бъдат отделени от тях. Това щеше да повиши още повече авторитета на военния министър и на малкия й син като отмъстители за позорното поражение. Не беше много вероятно хората след това да се възмущават особено, че големият й син продължава живота си затворен в някой дворец, докато със Сина на небето не се случи нещо кощунствено, като убийство например. Що се отнася до питомеца на Ван, момченцето щеше още дълго да живее при баба си, докато порасне сегашният престолонаследник, синът на новия император. Тогава ще отпратят нейния залог за бъдещето при баща му или ще го накарат да изчезне по друг начин. За самата Ван нямаше да се намери нищо по-добро от някаква дребна служба в двореца на императрицата вдовица, и то само с голям, голям късмет. Впрочем, и тази служба нямаше да продължи кой знае колко, защото императрицата вдовица беше доста стара. Разбира се, в Забранения град имаше куп други дами, на които можеше да служи: наложниците на стария и на новия император или, още по-добре, съпругите на новия и на стария император, които, за разлика от наложниците, ставаха членове на императорската фамилия чрез сватбена церемония, но биваха въздигани до императрици едва след раждането на престолонаследник. Ала всички тези дами си имаха достатъчно придворни и прислужнички и не бяха длъжни да приемат персонала на императрицата вдовица след нейната смърт. Така че би било глупаво да се надява на това.
	Ван се върна при своя питомец. Той вече беше достатъчно голям, за да разбира, че животът им в двореца на баба му не е привилегия, а нещо средно между убежище и затворничество. Заекването му се беше влошило. Говореше плавно само когато бяха сами. Детето остави играчката, която тя му беше дала, и погледна нагоре.
	— Вашият възвишен баща ще се върне при вас, Възвишени — каза му тя. Той не помнеше баща си, но знаеше, че е бил император и разбираше какво значи това.
	— Значи пак ще бъда престолонаследник?
	Тя се гордееше с него. Императрицата вдовица го смяташе за боязлив и изостанал и това вероятно беше за добро, защото от умните, будни малки момчета се очакваше един ден да станат бунтари и да се забъркат в граждански войни. Ала Ван знаеше, че той не беше никак глупав, и се стараеше да съхрани увереността му в неговото достойнство.
	— Не, Възвишени. За нас няма да се промени нищо, поне на първо време.
	— Но…
	— Който държи в ръцете си властта, той я упражнява и не я дава другиму — поясни Ван, а мислено добави: „И никой няма да ни помогне, ако не си помогнем сами“. Не знаеше точно как ще стане това, но идеята се оформяше в главата й. Щом императрицата вдовица и военният министър можеха да решават кой да управлява империята, въпреки че никой от тях не беше седял на Трона на дракона, нито щеше да седне някога на него, значи и други можеха да вземат такива решения. Щом те можеха да държат един Син на небето като затворник, без това да срути божествения ред, значи не беше невъзможно да се случат и други нечувани неща. Нечувани и невъзможни… Като например една бавачка да се намесва в съдбините на империята.
	Варварите, северните варвари — те бяха ключът. Навремето те са управлявали Средното царство, макар да се твърдеше, че никои нямал това право, освен Синовете на небето. Те бяха победили войската на императора и го бяха пленили, макар че би трябвало да са безнадеждно по-слаби и в числено отношение, и по ум, и по нрав. След което не бяха убили императора, макар всички да твърдяха, че било в природата им да постъпят точно така. А сега явно бяха успели да сключат изгоден съюз с определена цел с кралството Анам, с което иначе нямаха абсолютно нищо общо.
	Варварите обръщаха с главата надолу всички правила, върху които почиваше Средното царство, те винаги бяха постъпвали така. Очевидно бяха склонни да мислят по нов, необичаен начин и караха хората като императрицата вдовица и военния министър да кроят планове в пълно противоречие с уроците за непоклатимата позиция на императора, които Ван бе усвоила като момиче. Нима всичко направено за пет хиляди години е било винаги правилно? Мислите на Ван кръжаха, търсеха, а огънят, горящ в душата й, придобиваше все по-ясна форма. Ако не дръзнеше да опита нещо съвсем ново и различно, и тя, и нейният питомец щяха да загинат.


>>	Шеста глава

	От именуването на Мандухай до деня, в който тя за първи път в живота си пристигна в столицата на Средното царство, измина близо година и половина. Това се дължеше не само на огромното разстояние или на обстоятелството, че се наложи първо анамците и монголците да водят преговори за общото им пътуване по последната отсечка от Пътя на коприната, понеже това предполагаше огромно заобикаляне за хората от Анам: императорът, чието освобождаване беше причина за пътуването, бе пленник на хана, който заради новоизбухналата си вражда с Есен нямаше никакво намерение да го предаде на неговия побратим. Тя знаеше за кратката война между Есен и хана само, че баща й за пореден път отсъстваше, а на тържеството по случай завръщането му беше в мрачно настроение. После идваха и си отиваха все повече и повече куриери. Познаваха се по това, че носеха на врата си четириъгълни бронзови плочки, не водеха никого със себе си и никога не се задържаха дълго. Една нощ, след идването на поредния куриер, тя чу родителите си да си шепнат и долови откъслечни изречения: „Какво ще направи той, ако му откажеш?“ и „Той е като мечка, която разкъсва всичко.“ — фрази като „И да не е мечка, поне е ужасно голям вълк“ и „Златната наследствена линия“ се произнасяха с горчивина, но си оставаха неразбираеми за Мандухай.
	Докато пристигне огромната свита с императора и започне най-дългото пътуване в краткия й живот, тя вече можеше да брои до хиляда. Научила се беше, както и всички деца, по следния начин: сложиха я пред гигантския кожен мях с току-що издоеното кобилешко мляко, тикнаха в ръката й бъркалка и й наредиха да бърка хиляда пъти в посока на движението на слънцето; после идваше ред на следващото дете, една от многобройните й братовчедки, да изпълнява същата задача, само че да бърка в обратната посока. Това продължаваше, докато млякото започне да пуска мехурчета и да ферментира, а когато най-после го прехвърляха в нов мях от козя кожа, а маслото оставаше в стария мях, получаваха няколко глътки за награда. Да, тя умееше да брои до хиляда и беше твърдо убедена, че сега към Средното царство с нея пътуваха много повече от хиляда мъже, жени и деца. Но тя беше най-малкото дете!
	Така и не успя да зърне императора. Той прекарваше дните и нощите си в юрта, превозвана върху каруца; когато попита своя Лалугер дали това е, защото императорът е пленник, той отрече и каза, че, доколкото знаел, на императора му било предложено да язди, но това било под достойнството му — да го зяпат открито разни хора, които не се хвърлят по очи пред него, та затова предпочитал да се държи по възможност по-далече от чуждите погледи. Всичко това й се стори крайно неразумно. Да седиш в юрта, да пътуваш върху каруца и да се друсаш при всяка дупка, всеки камък и всяка лалугерска хралупа несъмнено беше къде-къде по-неприятно, отколкото да седиш на коня, да усещаш вятъра по страните си и да виждаш Вечното синьо небе над себе си.
	— По-рано кожата на императора е познавала само най-изисканите аромати и масла — отбеляза Лалугера.
	Тя се зачуди дали тези аромати и масла са като смолата, с която майка й вдигаше косата си по празници, за да я оформи на два огромни рога. Ала майка й яздеше като всички други разумни хора, макар че с напредването на пътя лицето й ставаше все по-мрачно. Мандухай си спомняше смътно за обзелото я безпокойство и за приказките за обезглавяване и смърт в онзи ден, когато Есен й беше дал име. Той бе заповядал на баща й да тръгне на това пътуване, толкова поне разбираше с детския си ум, и може би майка й не беше щастлива именно по тази причина. Може би на майка й не допадаше също, че Есен разговаряше с баща й като с дете.
	Мандухай се упражняваше ежедневно с новата прашка и с лъка, които бе измолила от братовчедите си, а когато се надпреварваше да язди с другите деца, никой не можеше да я догони. Тези умения щяха да й бъдат от полза, ако пътуването станеше опасно. Нейният Лалугер продължаваше да изпада в ужас, когато я видеше да борави с оръжията, особено когато се целеше в птици или мишки, затова тя се опитваше да прави такива неща зад гърба му, което никак не беше лесно.
	Струваше й се странно, че той така и не направи опит да се приближи до императора и неговата китайска прислуга, състояща се само от трима души — та нали те говореха същия език като Лалугера, а пък той не беше никак любопитен. Затова пък тя изгаряше от любопитство и се стараеше да научи колкото може повече от езика на Лалугера. Искаше да го накара да й каже, че по говора си вече почти не се различава от кое да е китайско момиче. Понякога изпитваше страх, че ще го загуби; че когато пътуването приключи, той ще размисли и ще остане със своя император вместо с нея, макар да беше нейният Лалугер, а не този на императора. Трябваше да му докаже, че няма нужда от императора, за да разговаря на собствения си език.
	Веднъж тя се опита да се промъкне в юртата, където живееше императорът, като повдигне плъстената завеса, твърде хлабаво завързана от едната страна. Ала баща й бе разположил около императорската юрта пазачи, бдящи денем и нощем — откриха я и я върнаха.
	— О, знам аз защо — каза Мандухай на по-голямата си братовчедка, на която се беше похвалила, че ще успее да зърне императора, а сега се принуждаваше да обяснява защо се е провалила. — В действителност императорът е ужасно грозен и всеки, който види лицето му, ще трябва да умре!
	Лалугера й беше разказал една приказка, в която ставаше дума за нещо подобно. Братовчедка й повярва на думите й и историята за ужасната грозота на императора се разпространи из обоза — от децата към възрастните, докато стигна до ушите на майка й, която изнесе на Мандухай сериозно слово за недостойната същност на лъжата.
	— А вие виждали ли сте императора, майко?
	— Не.
	— Значи и вие не знаете дали е лъжа — тържествуващо заяви малката.
	— Мандухай — подзе строго майка й с поглед, който й придаде магически сили, сякаш преобърна цялото съдържание в главата на дъщеря си и го разпръсна на земята като при игра на кокалчета, — ти излъга! Никога повече не прави така. Ако китаецът те учи на такива работи, значи занапред няма да…
	— Съжалявам — побърза да се извини Мандухай. Тя обичаше и уважаваше своите родители, както се полагаше, но сега, след като дойката й бе отишла да се грижи за новородения син на леля й, Лалугера беше единственият човек, който бе винаги на нейно разположение — сутрин той й миеше ръцете и лицето, а в дните, когато стануваха в близост до езера и реки, дори я къпеше вечер; той решеше косата й, той омотаваше пояса на робата й, той приготвяше билкова отвара, когато веднъж падна и си изби зъбче, той й разказваше приказки. Не можеше да си позволи да го загуби, затова додаде: — И той ми забрани да лъжа — и за по-сигурно натърти, че се срамува.
	Мястото, където разположиха за най-дълго стана си, защото трябваше да изчакат пратениците от Анам, се намираше недалече от останките на висока и дълга стена с кула и няколко укрепления, всичко това изградено от жълто-червен камък. Досега Мандухай не беше виждала каменни постройки и те породиха някакво странно чувство у нея. Камъкът, от който се състояха, беше шлифован като дървото на юртените заграждения и въпреки това — твърд като всяка друга скала, която й беше известна. Що за хора бяха тези, които умееха да оформят камъка по този начин? И защо не бяха направили стената по-висока? Всеки ездач можеше да я прескочи, без да слиза от коня.
	— Разказвали са ми, че граничните укрепления били започнати преди много векове, също и стената — обясни нейният Лалугер, — но така и не били довършени — нито на височина, нито на ширина. Материалът, от който е направена стената, не са скални отломки, а изпечени глинени тухли — същият, от който са построени къщите в столицата. Едно време по граничните укрепления дори нямало бойци. Е, сега е различно.
	Той зарея поглед към кулите на крепостта и в гласа му се прокраднаха страх и копнеж. Горе стояха войници. Анамците още не бяха пристигнали, затова баща й бе предупредил най-строго всички в никакъв случай да не напускат стана без разрешение. Тя чу един от знаменосците да казва, че собствените му хора можели да смажат с малкия си пръст малобройните китайски войници, но баща й изпадна в гняв, което се случваше рядко; забрани подобни приказки и изръмжа следното предупреждение: никой да не е посмял да пренебрегва заповедите му, ако иска и занапред да живее в неговата сянка.
	— Ами ако те ни нападнат? — попита майка й през нощта. — Ако направят това, от което се опасяваш, и ни нападнат, та да изглежда, сякаш ние сме убили техния император?
	— Тогава ще ги отблъснем и ще победим — отвърна баща й, ала въпреки самоуверените думи в гласа му се прокрадна съмнение.
	— Есен иска да те премахне от пътя си, без да наруши уж братската си клетва, мили мой. Затова ти възложи тази задача. Не желаеш да го осъзнаеш, но е така. Освен това той не иска да оцелее някой, който след няколко години да отмъсти за теб.
	— Есен е моят побратим и тайджи. Аз съм неговият чинсан. Той има нужда от мен и се уповава на моята сила. Престани да виждаш мрак там, където го няма. В противен случай никога няма да заченеш втори син — заключи баща й.
	Майка й замлъкна и повече не произнесе името на Есен по време на пътуването. На следващата сутрин вятърът довя гласовете на войниците от укрепленията, което ядоса неколцина от хората на баща й — онези, които знаеха езика на китайците. След малко и Мандухай разбра защо. Там, горе, войниците казваха, че всички „северни варвари“ вонели като животните си, че имали пронизващи очи и мръсотия между пръстите на краката.
	— Чувал съм, че се чифтосват като кучетата. А също и с кучетата си — рече един.
	— Лъжа е. Те, варварите, се чифтосват само с конете си. Затова имат толкова много коне. Всичките са братчета и сестричета — отвърна друг, при това на толкова висок глас, че всички го чуха.
	Мандухай не разбра значението на последните обиди, но казаното преди това ясно показваше, че тези войници гледат на тях отвисоко и им се присмиват.
	— Защо не ги убием? — попита тя първия братовчед, който се изпречи на пътя й. Баща й беше с хората си и не желаеше да го безпокоят. Братовчедът не говореше китайски, но обидите отдавна се бяха разнесли от уста на уста.
	— Защото баща ти не дава. Аз обаче смятам, че трябва да им покажем какво мислим за тях. Да накараме техния император да пълзи пред нас тук, та всички да го видят.
	Лалугера стоеше встрани. С крайчеца на окото си Мандухай видя, че е силно пребледнял.
	— Ти не си победил императора в битка — възрази на братовчед си тя. — Моят баща го е победил. И щом той казва…
	— А пък ти си момиче и не разбираш от мъжка чест — прекъсна я подигравателно той, макар да беше само с две години по-голям от нея и далеч да не беше още мъж. — Нищо чудно, след като около теб се усуква един от _онези_. — Той погледна към Лалугера. — Какво ще кажеш, Полумъж? — попита предизвикателно. — Да накараме ли вашия император да пълзи?
	Нейният Лалугер погледна отвисоко двете деца и си замълча. На лицето му бе изписан гняв, но той мълчеше, а Мандухай внезапно осъзна няколко неща, които винаги беше смятала за естествени, но чието същинско значение не бе проумявала. Децата дължаха на възрастните респект и послушание — това се отнасяше както за нейния братовчед, така и за самата нея. Но възрастните имаха различни позиции, които се обуславяха взаимно. По-рано тя мислеше, че никой не е по-важен от баща й и майка й, докато не се появи Есен. Всички дължаха послушание на Есен, така че всеки възрастен си имаше други възрастни, които третираше като деца. Всеки, освен Лалугера. Той беше не само слуга, но и пленник; той принадлежеше на нея, само на нея, и не само защото беше нейният Лалугер, който трябваше да я пази, но и защото беше военна плячка. Дори едно малко и глупаво момче като братовчед й, който веднъж бе паднал от коня, имаше по-висок ранг, а Лалугера нямаше право да го смъмри.
	Явно братовчед й отдавна бе разбрал това. В момента се перчеше, задето можеше да дразни възрастен, без да се страхува, че ще бъде набит. Мандухай видя ухиленото му лице и безсилния гняв на своя Лалугер. Кипна, пристъпи напред и блъсна братовчед си на земята.
	— Страхливец! — изкрещя тя. Братовчед й, досега голям, могъщ и по-велик от всякакви там пленници и момичета, се превърна в разярено дете, което не желае да търпи подобни неща; помъчи се да стане, но Мандухай беше гледала достатъчно състезания по борба, каквито си устройваха бойците на баща й, докато чакаха анамците. Хвърли се с цялата си тежест върху гръдния му кош и притисна с ръце раменете му. Той се изправи с мъка — все пак беше по-голям, по-висок и по-тежък от нея; опита се да я изблъска настрани и накрая двамата се драскаха и хапеха, а всякаква прилика със състезанията по борба изчезна. Лалугера ги разтърва. Не личеше да се радва, че Мандухай го беше защитила. Вместо това тя го чу да мърмори „варвари“, точно както казваха войниците от укрепленията, и това я уцели право в сърцето.
	Той я задърпа след себе си, за да й почисти лицето, преди майка й да е видяла драскотините, а тя не му проговори, докато той не подсуши кожата й с парче стара плъст и малко мляко. Лалугера беше единственият човек, комуто хрумваше да използва млякото за почистване на кожата, вместо за пиене. Не го правеше често, освен когато сметнеше, че е изгоряла от продължителния престой на слънце. По антипатията си към слънцето приличаше на своя патрон, чието име бе приел.
	— Защо ми се сърдиш, Лалугер? — попита накрая тя, защото беше очевидно, че й е сърдит. Ако се гневеше само на братовчед й, отдавна щеше да й е проговорил.
	— Името ми е Ма Дзин — проговори той толкова хладно, както никога не го беше правил. — Не е трудно за произнасяне. Знам, че го знаеш. Може да не е монголско, но то е всичко, което имам. Аз не съм животно, което служи за играчка на някое дете.
	Когато престана да се казва Перушинка и се превърна в Мандухай, й обясниха, че това е чест за нея. Никога не би й хрумнало, че нейният Лалугер предпочита да се казва Ма Дзин, нито пък че той гледа на нея като на братовчед й — дете, което се отнася към него, сякаш е прашка или кокалче за игра на ашици. Досега не се беше съмнявала нито за миг в обичта му. Пред нея се разкри нов, плашещ свят, в който възрастните имаха чувства, за които тя не подозираше, и в който нищо вече не се разбираше от само себе си.
	— Може би предпочиташ да си при онези мъже на стената? — тихо промълви тя; по-лесно й беше да зададе този въпрос, отколкото да го попита дали вече не я обича.
	— Те не биха ме приели — отвърна той — ужасен отговор, защото звучеше като неизречено „да“, но после додаде: — Предпочитам да бъда там, където съм желан.
	— Аз искам да бъдеш при нас, и баща ми също — побърза да каже тя. Щеше да спомене и майка си, но беше сигурна, че това би било лъжа, а майка й беше й забранила да лъже.
	От този момент се стараеше да се обръща към него с „Ма Дзин“, макар мислено да го наричаше постарому — „моят Лалугер“.
	Баща й заповяда да организират състезание по стрелба с лък, за да създаде занимание за мъжете. Това повдигна борбеното настроение в стана, защото видът на бойците, стрелящи по цели от гърба на галопиращи коне очевидно събуди лоши спомени у хората от укрепленията и им затвори устата поне за няколко дни.
	— Стрелите са най-доброто оръжие на света — каза братовчедът на Мандухай, обаче синът на един знаменосец възрази, че китайците имали нещо по-добро — нещо, което бълвало огън, но обикновено го криели в столицата си. Това направи огромно впечатление на децата в стана.
	— Е, ако е дракон, ще ми се подчини — заяви Мандухай, главно за да затапи братовчед си. — Ще му кажа да изгори само онези, които не обичам.
	— И защо ще те слуша?
	— Защото съм родена в неговата година — величествено оповести Мандухай, — та затова драконът е моят знак.
	Най-сетне пристигна второто пратеничество от Анам, което първоначално поиска императорът да пътува с тях вместо в юрта с монголците, но бащата на Мандухай бързо ги разубеди. Накрая разтуриха стана. Обозът наброяваше повече хора, отколкото Мандухай беше виждала, и колкото по на юг напредваха, толкова по-често се натъкваха на очакващи ги малки групи, които ги гледаха с удивление. Не беше предполагала, че на света има толкова много хора. Заради каруците се придвижваха много бавно. Да бяха вървели пеш, пак щяха да напредват по-бързо. Всичко беше много странно, например въздухът, който като че ли ставаше все по-тежък. Скоро дрехите залепнаха по тялото й.
	— Като се възстанови търговията, майка ти трябва да ти поръча копринени дрехи — каза Ма Дзин, когато тя му се оплака от жегата. Самият той май изобщо не се трогваше от влажната горещина. Напротив — след годините, прекарани на кон и в страх, че всеки момент ще падне, сега започна да си тананика песнички като другите мъже. Когато го чу случайно, баща й се засмя и каза:
	— Лалугер, май скоро ще започнеш и да свириш на моринхур*.
	[* Моринхур (монг.) — музикален инструмент, разпространен в Монголия, в някои райони на Северен Китай (Вътрешна Монголия) и в Русия (Бурятия, Калмикия и др.). Състои се от четириъгълен трапецовиден корпус с две струни от конски косми. По традиция главата на грифа е във формата на конска глава. Звукът се сравнява с конско пръхтене, със свиренето на степния вятър или имитира животинско ръмжене. — Б.пр.]
	Виж ти, а възрастните твърдяха, че трябвало да учиш години наред, докато усвоиш изкуството да свириш на моринхур. Във всеки случай свирачите, съпровождащи бойците, винаги бяха по-възрастни мъже.
	Една нощ, когато им оставаха само два дни път до крайната цел, се вдигна голяма врява. Мандухай грабна прашката си и понечи да изхвърчи от юртата, но майка й я хвана здраво и повече не я пусна. В другата си ръка Брибсун държеше нож. Когато видя, че Ма Дзин подръпва шнуровете, фиксиращи плъстената врата, майка й изсъска:
	— Ако възнамеряваш да извикаш с пълно гърло, че тук се намират жената и дъщерята на чинсана, то знай, че ще бъдеш мъртъв, преди някой да те възнагради за това.
	— Лалугера никога не би направил подобно нещо! — възмутено извика Мандухай, забравяйки от вълнение да го нарече Ма Дзин.
	— Веднъж вече го е направил — студено отвърна майка й. Мандухай беше ужасена. Погледна към Ма Дзин в очакване да я опровергае. В полумрака на юртата не можеше да види лицето му. Той каза само:
	— Вярвайте, каквото искате, господарке. Но някой трябва да види какво става. Или предпочитате да чакате тук в неведение?
	— По-добре в неведение, отколкото… — подзе майка й, но се опомни и вместо това каза: — Върви.
	Ма Дзин не отсъства дълго, а когато се върна, Мандухай го видя с оръжие в ръцете за първи път, откакто се помнеше. Имаше пълнолуние и силуетът му се очерта ясно на фона на небето, когато отмести плъстта на входа.
	— Нападателите са монголци — съобщи лаконично той. — Казват, че били от „Трите стражи“.
	После седна по турски до входа, там, където държаха млякото, и зачака заедно с тях, стиснал в ръката си касапски нож.
	Още около час в стана цареше хаос, но само отначало се чуваше дрънчене на оръжие, крясъци и тъпият звук на падащи тела. После доловиха гневни гласове, ругаещи някого, и накрая настъпи тишина. Майка й отслаби прегръдката си и Мандухай изтича при Ма Дзин, все още въоръжена със своята прашка. За нейно облекчение той остави ножа и я обгърна с ръце.
	— Опитали са се да се доберат до възвишения император — каза той над главата й, обръщайки се към майка й. — Няма основания да се смята, че целта им е бил някой друг, сигурен съм.
	— Ще вярвам каквото си искам — надменно отвърна майка й.
	На следващата сутрин станът гъмжеше от слухове и истории. Все едно срещу кого е била насочена атаката от последната нощ, нападателите бяха отблъснати. Уж били в монголски носии, но бойците от „Трите стражи“ обикновено не припарвали много-много до китайската столица, обясни братовчедът на Мандухай, откакто отново скъсали с императора. Освен това мнимите монголци не произнесли нито една дума на монголски, дори само „умри“, „опитай се“ или каквото там казват воините в разгара на битката. Анамците бяха крайно обезпокоени от събитията и обмисляха да преместят стана си на друго място, но се усмириха, след като баща й посети техния предводител.
	Към обед насреща им се зададе малка група въоръжени китайци, водена от самия военен министър, който им съобщи, че монголците нямат право да установят стана си в рамките на столицата и че вече могат да му поверят свещената персона на императора.
	— Нищо друго не бих сторил с по-голямо удоволствие — отвърна баща й на езика на китайците, а Мандухай беше горда, че разбира всяка дума. — Не такова е обаче желанието на вашия възвишен император. Както изглежда, той дотолкова е свикнал с нас, че настоява да го придружим до Забранения град. Можете сам да го попитате, ако се съмнявате в думите ми.
	— Това е нечувано!
	— Това — любезно отвърна баща й — са думите на вашия император. Може би изминалите години, през които брат му отказваше да плати откуп за него, а също и събитията от последната нощ, са събудили у него известно безпокойство по отношение намеренията на някои негови поданици.
	В крайна сметка се споразумяха повечето монголски воини да останат извън града, а анамците, императорът, баща й и шестима негови знаменосци да продължат.
	— Освен това — додаде военният министър, след като разговаря с императора в юртата му — възвишеният ни по-възрастен император ми съобщи, че милостиво ви позволява да покажете на дъщеря си какво е истинска цивилизация. Той иска малката да ви придружи.
	Баща й промърмори нещо, дръпна настрана Ма Дзин, който стоеше с Мандухай и изгарящите от любопитство деца, и го попита на монголски какво трябва да значи това.
	Под очите на Ма Дзин имаше тъмни кръгове — и той, както и всички останали, не беше спал цяла нощ.
	— Мислите на синовете на небето са тайна за мен — отвърна той. — Но ако трябва да гадая, бих предположил, че императорът иска да запазите бдителността си до последния момент и да гарантирате сигурното му завръщане. Но не мога да изключа също, че таи желание за мъст, нали все пак именно вие го взехте в плен.
	Баща й се навъси.
	— Не, това стори ти — каза той за почуда на Мандухай и високо оповести на китайски, че, естествено, дъщеря му, както си му е редът, щяла да бъде придружена от нейния евнух, а военният министър можел да остане като скъп гост в стана до тяхното завръщане. — Продължавай да ни бъдеш верен, Лалугер, и всички ще оцелеем — додаде полугласно той, обръщайки се към Ма Дзин.
	— Името му е Ма Дзин — заяви Мандухай, усещайки с кожата си завистливите погледи на другите деца. Все едно дали ставаше въпрос за капан и щяха да избухнат боеве, или тя щеше да види Забранения град на китайците, унищожен от Чингис хан, а след това съграден наново от неговия внук — нямаше човек, който да не й завижда. Дори братовчед й надмогна себе си и й даде няколко камъка за прашката. Цялата гореше от вълнение, но макар да се срамуваше, не успя да потисне напълно тревогата си. Сигурно беше вярно, че един монголец струва колкото много китайци, обаче тя се съмняваше, че ако анамците ги оставеха на произвола на съдбата, то баща й, неговите знаменосци и тя самата можеха да победят всички китайци. Но пък, от друга страна, баща й щеше да държи военния министър за заложник в стана и тя изпита гордост, че му беше хрумнало подобно нещо.
	Така се беше надявала да види най-сетне императора, когато напуска юртата, обаче успя само за миг да зърне закръглената му фигура в жълта коприна. Пленникът се прехвърли бързо в предоставената му от анамците носилка, носена от четирима мъже от столицата, а монголците яхнаха конете си.
	— Защо не качите детето на вашия кон или не го настаните в закрита носилка с евнуха, както подобава? — недоверчиво попита заместникът на военния министър. „Какъв глупав въпрос“, помисли си Мандухай. Ако се наложеше да бягат, тя щеше да бъде много по-бърза сама и на кон, пък и изобщо — ръцете на баща й трябваше да са свободни, за да се бие. Още по-малко разбираше защо да позволи да я затворят в някои от закритите носилки, откъдето нито тя, нито Ма Дзин щяха да видят нещо от столицата.
	— Защото сме варвари — отговори баща й, като използва китайската дума за „варвари“, която нямаше равностойно съответствие в родния им език. Докато яздеха, той подхвана разговор с върховния пратеник на анамците, говорейки толкова високо, че да го чуват еднакво добре и анамци, и китайци.
	— Какъв късмет извадихме! Ще ни посрещнат двама императори! Човечеството не е било удостоявано с такава чест, откакто последният император от нашата кръв е напуснал тази страна, а първият император от сегашната тъй богата на владетели фамилия е седнал на Трона на дракона. Колко жалко, че никога не е разполагал с подходящия печат.
	— Какво имате предвид? — попита анамецът, без да прозвучи ни най-малко изненадано, също на езика на китайците. Разговорът май беше предварително уговорен.
	— Последният император от династията на праотеца Чингис, предшественикът на сегашния хан, естествено, е отнесъл със себе си големия нефритен печат на Средното царство, без който никой владетел не може да управлява законно. Но китайците, които са народ без усет за церемониите, разбира се, не придават значение на това. Ето защо, когато попитах моя тайджи дали не е редно заедно с императора да върнем и печата, той ми отговори, че това не било необходимо.
	— В такъв случай въпросният нефритен печат е у вас — или по-скоро у него?
	— Не съм казал такова нещо. Който и да го притежава, той е законният владетел на Средното царство, поне в очите на хората, питаещи почит към предците. Приличам ли ви на човек, който би дръзнал да пожелае да управлява тази страна?
	— Но знаете кой…
	— Знам кой знае — натърти весело баща й. — И кой би постъпил крайно своенравно, ако се наложи задълго да се лиши от съветите и присъствието ми.
	Мандухай подвикна на коня си „чу, чу“, за да го приближи малко до баща си и да вижда лицето му, докато приказва такива работи, но той вече бе престанал да говори на висок глас. Сега обсъждаше с анамеца колко дълго е пътувал от юг насам и колко по-бързо щял да се върне, когато анамците разполагали с достатъчно коне, а не само с магарета и биволи за транспорт на товари. Мандухай загуби интерес към разговора и насочи вниманието си към китаеца, който вървеше до нея и непрекъснато поглеждаше към Ма Дзин.
	— Не знаех, че и северните варвари имат евнуси — рече той. — Или си военнопленник? Но не, не може да бъде. Всеки от нас би предпочел да се самоубие, отколкото да слугува на варварите. Освен ако не е от предателската пасмина, която ни надроби поражението при Туму.
	Досега Мандухай се бе страхувала само, че нейният Лалугер може да я напусне, за да се върне при своите. Сега се сети как майка й твърдеше, че той вече бил предал някого, и как самият той беше казал, че китайците няма да го приемат. Изведнъж чутите току-що думи й прозвучаха като заплаха. Щом Ма Дзин отвореше уста, китайците щяха да разберат, че е един от тях. И кой щеше да го защити, ако решаха да го накажат? Може би баща й, но Мандухай се съмняваше. Ма Дзин не беше пленник като императора, когото всички жадуваха да зърнат. Пък и майка й бездруго не го харесваше.
	Затова тя изпревари отговора на Ма Дзин и на висок глас каза:
	— Това е _моят_ слуга. Вие си говорете с вашите слуги.
	Изрече го с повелителния тон на майка си, когато казваше неща като „време е да си лягаш“ — и очевидно имаше ефект. Мъжът се изплю настрани, защото явно не можеше да прицелва слюнката си така добре като камилите или Мандухай, отказа се и поизостана. Тя погледна към Ма Дзин и видя, че челото му лъщи от пот, макар най-после да бе задухал силен вятър, който хвърляше прах в лицата им. Отвори уста да го попита дали се страхува, дали наистина е предал някого и дали е в опасност, но размисли.
	— Защо градът, който ще посетим, е забранен? — попита на собствения си език тя.
	— Защото само един-единствен мъж има правото да живее там и това е Синът на небето. Иначе там живеят само жени, деца и… такива като мен. Евнуси. Всички останали мъже, които идват за аудиенции през деня, трябва да са напуснали Забранения град по залез-слънце. Това се отнася дори за порасналите принцове от императорската фамилия.
	Братовчед й беше й разяснил донякъде какво значи евнух, а Мандухай, която често беше виждала как се чифтосват животните, бе разбрала поне едно — че Ма Дзин няма да се ожени. Ала въпреки това казаното от него й прозвуча безсмислено.
	— Но щом там живеят жени, деца и евнуси, значи това е позволен град, а не забранен. Когато баща ми тръгне на война, ние, децата, не можем да го придружаваме. Това е забранено. Значи трябва да се казва „позволеният град“. Или пък „градът на жените, децата и евнусите“.
	Преди беше виждала да се смее устата му, но не и очите му. Този път беше обратното. Устата му не помръдна, но около очите му се образуваха бръчици от смях. А пък тя не беше казала нищо смешно.
	— Освен това изобщо не е вярно, че един-единствен мъж има правото да живее там. Нали сега ще се окажат двама императори! Дали ще има достатъчно място?
	В крайна сметка, императорът беше окупирал цялата разкошна юрта. Тя си представяше, че домът му е също такъв, само че от камък, понеже тукашните хора явно не знаеха как се прави плъст.
	— О, Перушинке — каза Ма Дзин, а в гласа му се прокрадна симпатия и копнеж, — ти не знаеш какво значи истинско величие. Но ще разбереш още днес.


>>	Седма глава

	Медиановата порта, през която бе позволено влизането на чужденци в Забранения град, беше направена от пурпурночервени камъни и обградена от пет павилиона. За да стигне дотам от двореца на императрицата вдовица, Ван трябваше да мине покрай Залата на висшата хармония, където се даваха големите аудиенции, да слезе по една от трите мраморни стълби, водещи към Южната порта, охранявана от два огромни бронзови лъва, да остави зад гърба си големия площад и да прекоси Златната река по един от петте моста с техните мраморни балюстради. Поне на три места по пътя си трябваше да очаква да срещне пазачи. Предвид обстоятелството, че се очакваше пристигането на Сина на небето, вероятно щеше да има засилена охрана, което означаваше по-голяма блъсканица, но и по-малко внимание към всеки човек поотделно.
	— Не желая внукът ми да вижда баща си, Сина на небето, редом с варварите — беше й заявила императрицата вдовица. — Разбра ли ме? Твоята задача, бавачке Ван, е да го държиш настрана и да внимаваш дори дъхът на някой варварин да не се доближи до неговото лице.
	С други думи, тя нямаше да има официално оправдание за участието си в посрещането. Досега беше вярвала, че питомецът й ще бъде част от церемонията и ще приветства с добре дошъл баща си, независимо какво в действителност мислеха властимащите в Забранения град за завръщането на императора. Тогава Ван щеше да има възможност да си създаде мнение за варварите и да реши към кой от тях да се обърне. Сега обаче се налагаше да измисли нещо друго. За миг се поколеба дали открито да не помоли за помощ евнуха Джи, който се беше превърнал в полезен източник на информация и донякъде съюзник, откакто в Забранения град бе пристигнала вестта за поражението на императора и двамата бяха избягали от обсега на новия император. Ала в такъв случай щеше да се наложи да му обяснява защо й е толкова важно да установи връзка със северните варвари, а не му се доверяваше чак дотам. Затова реши да го излъже — каза му, че разбирала защо императрицата вдовица иска да спести на внука си позорната гледка на варварите и баща му в Забранения град, но малкото момченце било неутешимо и тя му била обещала поне да хвърли пред краката на баща му гирлянда за добре дошъл.
	— Аз мога да го направя вместо вас, бавачке Ван.
	— Обещала съм, евнух Джи. Принцът може вече да не е престолонаследник, но за мен той си остава смисълът и целта на моя живот.
	Тя долови пресметливостта в очите на Джи — разбираше го напълно. По-възрастният император още беше жив и съвсем скоро щеше да бъде тук, в сърцето на властта. Не беше изключено съдбата един ден да се обърне срещу брат му, по-младия император, и тогава питомецът на Ван щеше отново да стане престолонаследник и следващ Син на небето. Всеки, подкрепил го в периода на безвластие, щеше да има безценно предимство.
	— Как да ви помогна, бавачке Ван?
	В крайна сметка се разбраха Джи да пази малкия и сега Ван крачеше към Медиановата порта, облякла неговите дрехи. Никой не се интересуваше от поредния евнух, стига да не привличаше вниманието с необичайното си държане. За да не бъде веднага разкрита, тя обу мъжки обувки, които запълни с парцали, защото, естествено, й бяха прекалено големи. По този начин обаче, без собствените си обувки, чиито токове подпираха превързаните й нозе, всяка крачка ставаше двойно по-болезнена, все едно вървеше по ножове. Спомни си за времето, когато превързваха краката й все по-стегнато и по-стегнато, за да не позволят на счупените пръсти да заздравеят — и така, докато започнаха да растат по желания начин. Когато беше малко момиче, поне можеше да плаче и да вика, а сега трябваше да мълчи и да се усмихва.
	Въпреки предпазливостта й един пазач я спря. Мислеше си, че е разгадал истинската причина за желанието й да занесе гирлянди от цветя на портата.
	— Искаш да се подмажеш на императора, нали? Ама и вие, евнусите, сте едни! По-добре се постарайте да служите по-прилежно и да вземате по-малко подкупи! — След като изрече тази по-скоро добродушна подигравка, той я пусна да мине.
	Човешкото множество, предимно чиновници и евнуси, наистина беше огромно. Младият император отсъстваше — „Сякаш би доставил това удоволствие на варварите!“, но церемониалмайсторът и неговият щаб бяха тук, за да посрещнат по-възрастния император и да отведат анамците в Залата на висшата хармония. Никой не знаеше какво се предвижда за варварите. Обозът се появи — носачите с носилката на императора, чиито завеси бяха плътно спуснати, вървяха, естествено, начело. За да не привлича внимание, Ван започна да хвърля цветята си като безброй други посрещачи. Ала радостните възгласи, за разлика от цветята, бяха малобройни. Всички се бяха вторачили в ездачите зад императора. Ето ги и тях, демоните от приказките, на коне, учудващо малобройни и облечени не много различно от благородните китайски господари, когато ходеха на лов. Не излъчваха лоша миризма, носовете им не бяха по-сплескани от тези на истинските човеци и държаха устите си затворени, така че не можеше да се разбере дали зъбите им бяха заострени като на котките. Освен това водеха със себе си дете.
	Ван затаи неволно дъх. Не проумяваше защо някой монголец би пожелал да доведе сина си. Първата й мисъл беше, че вероятно става въпрос за дете на императора от монголка, което повечето присъстващи биха възприели като нечувано кощунство; за Ван това би означавало още по-голяма заплаха за питомеца й и за собственото й бъдеще. Разбира се, синът на варварка никога не би се възкачил на Трона на дракона, обаче през последните години се бяха случили и други невъзможни неща. Това би обяснило защо варварите не бяха убили императора. Ван се промъкна покрай мълчаливите фигури, за да види по-добре малкото момче, което се държеше уверено на коня си. Направи й впечатление, че мъжът, който яздеше до него, не беше обръснал слепоочията си, както бе обичайно за северните варвари. Освен това той, за разлика от другите, не се озърташе. Макар и вирнали глави, варварите постоянно гледаха ту наляво, ту надясно. Без съмнение не бяха виждали такова чудо като Забранения град; според слуховете, те живеели в шатри заедно с добитъка. Малкото момче зяпаше с неприкрито любопитство, но не и мъжът до него, който носеше косата си по китайски обичай и гледаше право напред, сякаш всичко наоколо му е познато.
	Ван не разполагаше с много време. Налагаше се да разчита на импровизацията. Разбута с лакти стоящите пред нея евнуси, хвърли се между конете и извика:
	— Брат ми, какво е станало с брат ми, той беше в битката при Туму, кажете ми какво е станало с брат ми!
	Конят пред нея се подплаши. Беше този на детето и за миг Ван си помисли, че огромната маса от плът и косми ще я стъпче. После чу детето да вика „ба, ба“ с глас, твърде тънък като за момче, и конят се успокои. Мъжът с китайската прическа изрече с произношение, което може би беше това на селянин, но в никакъв случай не на монголец:
	— Да не си полудял, за бога? Бързо се дръпни встрани! Не можем да ти…
	Вероятно искаше да завърши изречението с думата „помогнем“, но Ван го прекъсна и припряно прошепна:
	— Анамците ще ви зарежат, щом напуснете столицата. Ако вие и вашите господари искате да научите повече, ще ви чакам след час на хълма в парка „Дзиншан“. — После отново се завайка на висок глас: — Брат ми, ох, брат ми, какво е станало с него! — и покорно позволи на пазачите да я издърпат обратно в тълпата.
	Те я наругаха и също я нарекоха луда. Ван се потупа жаловито по гърдите и заяви, че ще се моли за клетия си брат в храма пред духовете на предците.
	— Довечера да се обадиш на началника си и да помолиш за наказание — заръча пазачът, — в противен случай ще усетиш и нещо друго, освен бамбуковата пръчка. Кой си ти изобщо?
	— Дън — излъга тя, защото името на евнуха, убит заради донесените лоши новини, беше първото, което й хрумна, — от Министерството на огъня и водата.
	— Ще докладвам за теб, евнух Дън, и ако чуя, че не си се обадил, ще получиш двойно наказание. А сега си върви.
	Тя напусна веднага площада, защото дори най-глупавият войник би трябвало да забележи, че с осакатените си нозе не можеше да върви като нормален евнух.


	Мандухай не беше престанала да се удивлява, откакто стигнаха до покрайнините на столицата, която погрешно бе сметнала за Забранения град. Вместо това явно съществуваха три града, разположени един в друг: столицата, където живееха хора, по външност не особено различни от тези, които срещаха по пътя си насам; Императорският град, където всичко беше много пъстро и се носеше постоянна глъчка, защото, както й обясни Ма Дзин, тук били „магазините“, в които можело да се купи тамян, вино, юфка, ориз, свещи, кожи, сребро, копринени платове и всичко друго, от което имали нужда хората и Забраненият град; и самият Забранен град. Над външния пръстен на града — първия, през който преминаха, висеше огромен облак прах. Когато видя хора, завързали пред устата си бели кърпи, както постъпваха в нейното племе при стригането на овцете, Мандухай най-напред се огледа за добитък, а после се запита дали не го правеха заради монголците, понеже всички тук ги гледаха много враждебно. Скоро обаче се оказа, че било заради прахоляка, от който този град направо се задушаваше. В Императорския град не беше чак толкова прашно, защото тукашните пътеки бяха покрити с камъни, вместо да са отъпкани в пръстта, а пък в Забранения град прах изобщо липсваше. Затова пък тя се загрижи за копитата на конете — тези каменни плочи не бяха добри за животните.
	Къщите бяха така многобройни и толкова различни от юртите, че в сложността си приличаха на птичи гнезда. Направо не знаеше накъде по-напред да гледа, докато жената не изскочи пред коня й. Това си беше жена в мъжки дрехи, макар Ма Дзин отначало да сметна, че е евнух. „Ама възрастните наистина се лъжат лесно“, помисли си Мандухай. Изреченото от жената предупреждение ги развълнува, но засега Ма Дзин нямаше възможност да го предаде на баща й. Спряха пред поредната червена порта с две огромни животни от бронз, които според Ма Дзин били лъвове, наредиха им да слязат от конете и обещаха да ги държат в готовност.
	— _Ние_ не крадем — многозначително отбеляза дворцовият служител, който ги беше посрещнал още на градските порти.
	— То и не би имало смисъл — любезно отвърна баща й, — защото нашите коне търпят на гърбовете си само монголци.
	Никой не попита защо конят не отхвърля Ма Дзин, което за пореден път потвърди мнението на Мандухай, че понякога възрастните са много лековерни. Китайците им съобщиха, че им се оказвала огромна милост, като ги пускали заедно с анамците в Залата на висшата хармония, и че трябвало да благодарят за тази милост единствено на императора, който бил пожелал това. Мандухай нямаше търпение да разкаже най-после какво бе казала жената. Може би никой тук не разбираше езика й, но не й се щеше да разчита на това. Баща й нарочно бе подбрал знаменосците си сред онези, които говореха китайски като него. Ами ако тези хора разбираха монголски?
	— Моят тайджи ми поръча да върна принца в родината му, което и сторих. Няма нужда да отивам по-нататък.
	— Надявам се все пак, че няма да откажете на Сина на небето това, което му се полага — отвърна китаецът в лъскава зелена роба с толкова дълги ръкави, че ръцете му не се виждаха.
	Баща й го изгледа от глава до пети и каза:
	— Разбира се. Но ако аз се поклоня три пъти, както правят всички, които влизат във вашата Зала на висшата хармония, ще очаквам гостоприемството на императора да бъде същото, каквото беше, когато бях последния път тук, за да платя данъка по поръчение на моя тайджи… преди помежду ни да се появят известни недоразумения, що се отнася до размера на подаръците, полагащи се на гостите.
	— Ах, ти, безсрамен варварино! — кипна един от китайците, но мъжът в зелената роба, който явно беше с по-висок ранг от останалите и когото наричаха „високоуважаемия министър“, вдигна ръка.
	— Ще получите каквото ви се полага. Трябва да проявите разбиране обаче, че нашите анамски приятели първи ще платят данъка си. Между тях и нас никога не е имало… _недоразумения_.
	— Разбира се — учтиво повтори баща й. Докато всички вървяха след носилката и китайските придворни, той поизостана и изчака Ма Дзин и Мандухай да го настигнат, след което се обърна тихо към евнуха: — Тая работа не ми харесва. Бях сигурен, че искането ми за подаръци ще бъде достатъчно, за да се отърват час по-скоро от нас. Опитай да се смесиш с тълпата и да се откъснеш от нас заедно с малката. Ако всичко мине добре, след аудиенцията ще се срещнем пред същата тази Зала на висшата хармония. Ако ли не, гледай да се измъкнеш от града и отведи дъщеря ми в нашия стан. Съпругата ми знае какво да прави по-нататък.
	— Нали не мислите, че ще продам дъщеря ви тук на онзи, който предложи най-много, господарю? — с безизразна физиономия попита Ма Дзин.
	— Клетвата си е клетва — отвърна баща й. — Не бих я приел, ако ти нямах доверие, Лалугер.
	Ма Дзин кимна, а баща й ускори ход, докато настигна отново анамския пратеник. Колкото повече напредваха, толкова по-странно миришеше въздухът. Мандухай откри причината, когато стигнаха до залата: в бронзови съдове отпред гореше нещо, което Ма Дзин нарече тамян; имаше и две огромни бронзови корита, пълни с вода.
	— Това е, ако избухне пожар — поясни Ма Дзин. — Водата се подновява всяка седмица. Аз… имам причина да го знам.
	Той вървеше все по-бавно. Когато носилката с императора се насочи към средната от трите мраморни стълби, която можеше да използва само император, сиреч — когато дойде време той да слезе от носилката, настъпи сгоден момент да се смесят с тълпата любопитни, блъскащи се напред, за да зърнат императора. Без много церемонии Ма Дзин я вдигна и я сложи на гърба си, като притисна краката й с ръце, макар че тя вече беше твърде голяма за това, но хората в дълги роби се блъскаха така силно, че Мандухай разбра защо той постъпи така. Като нищо щяха да я повалят на земята и да я стъпчат.
	Всички очи бяха приковани в императора, затова и не им подвикнаха да не се отделят от групата, ако някой изобщо ги бе забелязал. Когато се отдалечиха достатъчно от човешкото множество, Мандухай попита:
	— Защо не каза на баща ми за онази жена?
	— Защото не знам дали не си е измислила цялата тази работа — директно заяви Ма Дзин, пусна я на земята и уверено пое по пътя. Тихо, така че Мандухай едва го чу, той благодари на небето, че в тази част на Забранения град нямаше пазачи.
	— Мъжете нямат какво да търсят тук — поясни той, — а всички евнуси са на приема.
	Както се оказа, хълмът в парка „Дзиншан“ беше най-високата точка на столицата и се намираше в очертанията на Забранения град. В тази огромна градина си играели принцовете и принцесите от императорския род, както обясни Ма Дзин.
	— Първо строите толкова много къщи, а после слагате трева и дървета помежду тях — коментира Мандухай, след като той й обясни какво е градина. — Ама че глупост! Трябвало е поначало да строите по-малко къщи. Или да живеете в юрти като нас.
	Също толкова странно й се стори, че най-напред минаха покрай още сгради, докато най-накрая попаднаха сред зеленина. Мандухай попита как се казва хълмът, но Ма Дзин не знаеше. Тревата беше сочна и зелена, ала по-ниска, отколкото в долината на Орхон, а клоните на дърветата изглеждаха като подстригани с нож. Затова пък из парка се разхождаха няколко деца и още повече възрастни, така че двамата изобщо не привличаха внимание. Възрастните носеха роби като на предрешената жена и отначало Мандухай си помисли, че няма изгледи да я открият. Но после зърна фигура с някакво странно приспособление в ръка, която стоеше встрани от останалите и също водеше дете със себе си. Ма Дзин и Мандухай я забелязаха почти едновременно.
	— Май е дамата с чадъра — колебливо каза евнухът.
	Мандухай очакваше, че приспособлението в ръката на жената е нов вид меч, ала Ма Дзин го нарече чадър, без да й обясни ползата от него. Защо човек просто не отиде на сянка, щом не иска да стои на слънце — явно това беше поредната китайска загадка. Е, сега поне щяха да научат повече. Сега, като жена, фигурата носеше роба с много широк пояс и се стори на Мандухай по-висока, отколкото при първата им среща. Чак след като се приближиха и жената направи една крачка към тях, преди да се сепне и да спре, Мандухай осъзна, че това се дължеше на странните й обувки. Те бяха с високи токове и едва ли бяха по-дълги от обувките на самата Мандухай, макар жената да беше висока поне колкото майка й. Момчето, вкопчило се в ръката й, носеше тънка жълта дреха, която със сигурност щеше да се изцапа веднага щом яхнеше коня, въпреки че наоколо не се виждаха никакви коне. Беше на възрастта на братовчеда на Мандухай, тоест най-много две години по-голям от нея.
	— Кажи им кой съм — заповяда той на придружителката си, макар да прозвуча повече като молба, отколкото като разпореждане.
	— Имате честта да се доближите до принц Джу Дзяншен — оповести жената, а погледът, който отправи към Ма Дзин, беше по-скоро умолителен. Евнухът се поколеба за миг, след което коленичи, дръпна Мандухай да падне на колене и докосна с чело земята; после повтори и потрети. След първия поклон Мандухай се изправи на крака. Човек отдава почит само на главата на своя клан, на родителите си и на съпруга си — така я бяха учили, а не на някакво си малко момче. Принцът я изгледа и се нацупи.
	— Не очаквах, че ще имам привилегията да се видя с вас, Възвишени — каза Ма Дзин.
	— Иначе не бих позволил на бавачката Ван да се срещне с вас — отвърна момчето. — Н-н-не обичам да ме оставя сам, а днес тя вече го направи веднъж. В-в-вие явно сте наясно кое е редно — добави той, наказвайки Мандухай с пълно незачитане.
	— Откакто чичото на принца се възкачи на трона — подзе жената, която явно се казваше Ван, — повечето служители в двореца, за жалост, не смятат за нужно да го поздравяват така, както се полага на най-големия син на един император.
	— Натъжен съм да го чуя — отзова се Ма Дзин; Мандухай забеляза, че той говореше много по-надуто и официално от обикновено. Това не й се хареса.
	— Кога точно анамците възнамеряват да измамят баща ми и откъде го знаете? — тръсна тя, за да стигнат най-после до причината за тази среща.
	Ван я погледна. Имаше високи скули като повечето жени, които Мандухай познаваше, но много по-тясно лице. Затова пък веждите й бяха много тънки, сякаш ги беше изскубала, превръщайки ги в две високи дъги, едната от които сега се вдигна нагоре. Пълните й устни се изкривиха в лека усмивка, когато се обърна към Ма Дзин:
	— Още не сте ми представили вашата придружителка, уважаеми…
	— Лалугер — след кратка пауза отвърна Ма Дзин, използвайки монголската дума. Сърцето на Мандухай подскочи; после си спомни, че тук обвиняваха Ма Дзин в предателство, значи имаше причини да премълчи китайското си име. — Вие пък имате честта да се доближите до принцеса Мандухай — додаде той, а Мандухай, която никога досега не бе наричана с тази китайска титла, се постара да гледа колкото е възможно по-арогантно. За нейно огромно разочарование бавачката Ван не падна на колене, но все пак й се поклони.
	— Възвишена — каза тя, — не съм очаквала, че господарят ще има още едно дете.
	— Принцеса Мандухай не е дъщеря на императора — уточни Ма Дзин, с което поуспокои обърканото момиче. — Баща й е върховният пратеник на монголците и чинсан на своя народ.
	Усмивката изчезна от лицето на Ван; когато заговори отново, гласът й прозвуча много сериозно.
	— В такъв случай тя много скоро може да се окаже сираче, ако не се споразумеем с вашия господар.
	— Простете, но ако нещата тук стоят толкова зле за принца, че му отказват дължимите почести, то аз се питам как така една бавачка може да знае за някакви тайни планове.
	— Бавачките са невидими почти като… евнусите — отвърна Ван, а лицето на Ма Дзин придоби непроницаемо изражение. — Ние чуваме много неща, защото не ни забелязват. Няма ли да се съгласите с мен?
	Ма Дзин сведе глава.
	— Тогава бих желал да знам…
	— Казахте, че те щели да помогнат на баща ми да се качи отново на трона — прекъсна го принцът, обръщайки се към бавачката. — Защо това момиче ме гледа право в лицето, след като е само една варварка? Аз съм следващият Син на небето!
	— Не, не си — злобно възрази Мандухай и повтори думите, които бе чувала от баща си: — Само ние сме деца на Вечно синьото небе.
	— Тя ми говори на ти — изуми се момчето. — Дори в-в-военният министър не е толкова подъл!
	Ма Дзин хвана ръката на Мандухай, която бе замахнала за удар. Коленичи до нея и бързо й каза на нейния език:
	— Това момче е било почитано като бог, а на следващия ден се е превърнало в нищо. То е като младо жребче, което майката е зарязала след раждането му. Бъди търпелива с него.
	Ако й беше заповядал, тя щеше още повече да се разгневи. Но Ма Дзин бе избрал разбираемо сравнение. Освен това Мандухай подозираше, че бавачката в никакъв случай няма да им каже нещо повече от досегашните намеци, ако вземе да блъсне момчето на земята.
	— Можем да играем на кокалчета — миролюбиво рече тя. — Ако спечелиш, ще ти говоря като на възрастен и ще падна на колене пред теб.
	Братовчед й никога не бе устоявал на предизвикателството да поиграят на кокалчета и тя като всички деца носеше две със себе си. Китайското момче я погледна смаяно и потърси с поглед бавачката си.
	— Човек може да се учи и от варварите — каза тя. — Окажете й милостта да играете с нея, Възвишени. Това може да помогне на баща ви.
	— Но аз не знам тази игра — призна той.
	Мандухай предложи да му я обясни и бързо разбра защо бавачката го бе уговорила да играе. С крайчеца на окото си видя как Ван дръпна настрана Ма Дзин, за да говори с него, без принцът да я чува. Това беше подло от нейна страна; същото се отнасяше и за Ма Дзин, но Мандухай беше сигурна, че по-късно ще успее да го придума да сподели казаното от Ван. Междувременно трябваше да се погрижи за момчето.
	— Ама това са кокалчета от прешлени — учуди се той, когато тя отвори малката торбичка, закачена на пояса й. — Да не би вие, варварите, да сте и човекоядци?
	Всъщност това бяха шлифовани овчи прешлени.
	— Такива сме — отвърна Мандухай; вече се беше убедила, че в тази страна не само възрастните бяха лековерни. Показа му четирите страни на кокалчето. — Козата се пада срещу овцата, а конят — срещу камилата.
	— И коя страна има най-висока стойност?
	— Конската, разбира се. А сега внимавай. — Тя хвърли кокалчетата на земята. — Виж, тук имаме две овце отгоре, а тук три кози, това прави един кон, а тук са три камили. Трябва да побутнеш с пръст, ама само с един пръст, кокалчетата, които са паднали на една и съща страна, така че да легнат едно върху друго. Ако уцелиш правилното кокалче, имаш право да продължиш и заделяш кокалчетата като част от твоята плячка. Ако уцелиш няколко кокалчета едновременно или пък не което трябва, идва моят ред. Печели този, който накрая се окаже с най-голямата плячка.
	Момчето излезе не чак толкова неумело, както бе предполагала тя, а след два рунда започна дори да се представя доста добре и заигра с усърдие.
	— Ако спечелиш, ще те изям — каза Мандухай, но малкият явно бе придобил самочувствие, че разбира играта и я владее.
	— Не, няма. Ван ме закриля. Тя е по-голяма и по-силна от теб.
	— Обаче Лалугера е по-голям и по-силен от нея.
	— Но не и по-умен — доверчиво изрече принцът. — Ван е най-умната и най-добрата жена на света.
	Досега Мандухай не беше чувала някой да говори с такова уважение и похвала за жена, а дори не ставаше дума за майката на момчето. Тя се сети, че жената се беше хвърлила пред коня й, при което спокойно можеше да бъде наранена, и то зле. Потърси с очи Ван и Ма Дзин, те се бяха разположили на тревата малко по-надалече и разговаряха, като от време навреме поглеждаха към Мандухай и принца.
	— Спечелих! — викна момчето. — Сега трябва да ми се поклониш. — Мандухай скръсти ръце. — Нали така се разбрахме — неуверено добави той. Прав беше; освен това тя бездруго не виждаше тук важни за нея хора, с изключение на Ма Дзин. Докосна за миг с чело земята, както бе направил нейният Лалугер, и предложи нов рунд. Принцът се съгласи.
	— Ако вие, варварите, помогнете на баща ми да се качи отново на трона, ще ти позволя да ме посетиш в стария ни дворец — великодушно оповести той.
	— Че защо да го правим? — с неподправено удивление попита Мандухай. Не си представяше, че баща й или някой друг човек на този свят го е грижа кой е император на китайците.
	— Нали затова върнахте баща ми, за да стане така! Той е законният владетел!
	Тя си спомни фрагменти от разговора между Есен и баща й. Нещо от сорта, че двама владетели винаги означавало война. Но не можеше да каже това на момчето, понеже и сама не го разбираше.
	— Не ми се вярва баща ти да е добър император — усъмни се Мандухай. — Докато беше при нас, все седеше в юртата си. Добрият водач постоянно наглежда добитъка, пие заедно с воините си и потегля на война с тях.
	— Моят баща е Синът на небето! — викна момчето и в очите му избиха сълзи. — Повече не искам да играя с теб.
	Ама наистина беше като загубено жребче.
	— Добре де, може и той да е дете на небето — отстъпи тя, спомняйки си една стара история, която бе чувала в стана. — Нали твоят праотец е бил син на последния от нашите ханове, който е управлявал страната ви.
	Момчето скочи и се хвърли върху нея.
	— Не е вярно! Лъжа! Лъжа!
	Свикнала беше да се бори с братовчед си и още дузина други деца, така че нямаше да й представлява никаква трудност да го повали, но бавачката му довтаса тутакси и ги разтърва.
	— Тя казва, че моят възвишен предшественик бил син на варварин! — обвинително извика момчето.
	— Това е лъжлива приказка, разпространявана от варварите, понеже не могат да се примирят, че вашият предшественик ги е изхвърлил от страната — отвърна делово Ван и сега пък Мандухай се възмути. Историята, която беше чувала — че последният монголски владетел на Китай имал наложница, която носила детето му цели две години, преди да го роди накрая като съпруга на китаец — трябва да беше вярна, както и тази за лалугера, който прострелял палещото слънце. Отвори уста да възрази, ала Ма Дзин положи ръце на раменете й. Това й напомни, че не беше дошла тук да си играе с непознати малки момчета.
	— Ще ни търсят — обърна се Ма Дзин към Ван. — Време е да си вървим.
	— Нали ще предадете предложението ми на вашия водач?
	— Ще го направя. И ако предупреждението ви се окаже от полза…
	— Ще видим.
	Тя хвана момчето за ръка и Ма Дзин коленичи пред него. Отначало Мандухай не искаше да го последва, но после надмогна неохотата си и също се поклони, веднъж пред момчето, защото беше клето малко жребче, и веднъж пред Ван, в случай че наистина им е помогнала. Принцът скръсти ръце на гърдите си и пак се нацупи. За изненада на Мандухай Ван отново й се поклони. Нейната фигура и тази на момчето се очертаваха рязко на обедното слънце, подобно на две черни чертички, каквито се виждаха на табелите над „магазините“ в Императорския град, покрай които бяха минали.
	Пътят от хълма, през нови и нови градини, надолу към дворцовия комплекс, даваше възможност на Мандухай да разпита Ма Дзин. Макар да се бяха отдалечили от Ван и нейния питомец достатъчно, за да не могат да ги чуят, той взе да се мръщи. Не беше гледал така, откакто избухна, че не е детска играчка. Накрая погледна към Забранения град, разпрострял се пред краката им, и отрони:
	— Имаше време, когато бих дал дясната си ръка, само и само да съм тук. Нищо не желаех по-силно. Какъв глупак съм бил!
	— Да не би бавачката Ван да те е обидила? — попита Мандухай, готова да се върне тичешком и да защити честта на Ма Дзин. Той поклати глава.
	— Не. Обаче имах тук приятел, всъщност приятели, но само един, който ми беше истински близък. Когато бях нещастен през последните години, си казвах, че Дън поне е жив и на сигурно място благодарение на това, което направих. Попитах бавачката за него, по-скоро по хрумване, защото тук има стотици евнуси и беше малко вероятно да го познава. Е, Ван не го познаваше, но беше чувала за него. Както изглежда, всички тук са чували, защото моят приятел Дън бил убит публично в същата зала, където в момента приемат баща ти. Той служеше вярно на императора, даде му всичко, което може да даде един мъж, а последната му мисия била да донесе вестта за поражението, даваща възможност на военния министър да изгради своевременно защитата. Регентите и министрите го стъпкали с обувките си като краставо куче само защото им донесъл лоша новина!
	Докато говореше, Ма Дзин трепереше от глава до пети, но не спираше, а вървеше напред, навлизайки все по-навътре в парка. Мандухай едвам успяваше да върви в крак с него.
	— Ако искаш да убиеш военния министър и другите министри, баща ми сигурно ще ти даде оръжие — пророни тя — и ще ти помогне. Аз също!
	— Ти си една кръвожадна малка дивачка и аз страшно те обичам — отвърна Ма Дзин. После й обясни, че не било в интерес на баща й някой от слугите му да извършва убийства в Забранения град, още повече че военният министър все още се намирал в техния стан. Мандухай не проумяваше нищичко. Явно тук водачите лично убиваха хора, но Ма Дзин сигурно знаеше как да отмъсти за Дън, нали беше негов приятел.
	— Какво още каза бавачката?
	— Трябва да обсъдя това с баща ти.
	— Не е честно, Ма Дзин! — Тя му проглуши ушите с молбите си, кръжеше около него, както стършелът кръжи около кравата, търсейки ново място, където да забие жилото си, и тъкмо си мислеше, че го е убедила да отстъпи, когато ги спря един запъхтян пазач.
	— Навсякъде търсят малката варварска принцеса — укорително изрече войникът. — Лично Синът на небето попита за нея, след като приключи приемът за анамците! Защо сте се отклонили?
	— Наложи ми се да полея тревата — отвърна Мандухай с най-хленчещия си тон, защото не искаше Ма Дзин да се разкрие като китаец, особено след като чу за случилото се с приятеля му. Това беше първото извинение, което й хрумна.
	— Какво?! — смая се войникът.
	— Да се изпикая — поясни Мандухай, а войникът действително се изчерви, промърмори нещо по адрес на непоправимите варвари и ги отведе обратно към Залата на висшата хармония, където миризмата на тамян се беше засилила. От залата се носеше музика — не от моринхур, а от струнни инструменти, които звучаха някак по-остро. Пазачът ги въведе в залата и Мандухай видя отначало само крака и роби. Дръпна Ма Дзин за ръката, той разбра и я качи на раменете си. Сега вече можеше да види, че в залата явно нямаше жени, а само мъже. Някои носеха униформата на дворцовата охрана. Веднага зърна баща си и неговите знаменосци в средата на помещението. В отдалечения край, на север, където в юртата би било почетното място, се намираше нещо, приличащо на огромно легло от злато и коприна, а обвито около него — животно, непознато на Мандухай: с дългото и тънко тяло на змия, с ноктите на орел и със зиналата паст на вълк.
	— Това е Тронът на дракона — полугласно отвърна на въпроса й Ма Дзин. Мандухай се ококори. Така значи изглеждал драконът!
	Върху този именно трон седеше въздебелият млад мъж в жълта коприна, когото бе зърнала за кратко. Заобикаляха го многобройна група пазачи, никой от които не го беше придружавал по време на пленничеството му. Близо до трона стоеше някакъв мъж в сини одежди, за когото Ма Дзин прошепна, че това трябва да е новият церемониалмайстор. Войникът, ескортирал Ма Дзин и Мандухай до залата, рапортува на друг войник, който от своя страна отиде при церемониалмайстора, а той пък се наведе над ухото на императора.
	— Императорът желае да разговаря с варварина Чоросбай-Темур — оповести церемониалмайсторът.
	— Защо не му го каже лично? — прошушна Мандухай на Ма Дзин.
	— Защото императорът не разговаря с простосмъртни, освен ако не го принудят — отвърна Ма Дзин. Музикантите спряха да свирят. Тя видя как баща й пристъпи напред, коленичи многократно и се хвърли на земята, както беше направил Ма Дзин пред малкото момче, докато императорът шепнеше ли, шепнеше разни неща в ухото на церемониалмайстора, върху чието лице се изписа едва потискана усмивка.
	— Принцът казва следното: Чуй ме, Чоросбай-Темур. Беше ми съобщено, че южният дворец е приготвен за мен и аз с удоволствие ще приема това предложение на моя брат. Но преди това искам да ти дам, каквото ти се полага. Когато тръгнах, за да накажа твоя тайджи Есен за дързостта му, не предполагах, че небето ще остави своя син на произвола на съдбата. И боговете не ме изоставиха. Те използваха теб, за да ми разкриеш една истина, която не ми беше известна дотогава. А тя е следната: по-лошо от смърт е да ти отнемат честта пред очите на онези, които те уважават.
	Из залата се разнесе удивено ахване, когато императорът стана, слезе от трона си и се насочи право към бащата на Мандухай, докато церемониалмайсторът продължаваше да говори.
	— Твоята дъщеря е тук, Чоросбай-Темур. Не помръдвай и приеми подаръка, полагащ ти се като на гост. После всички можете да си вървите.
	Баща й тъкмо се готвеше да се надигне от последния си поклон, но при тези думи замръзна.
	— Злато — това е, което северните варвари открай време са искали от нас. Злато и коприна. Самонадеяният Есен настояваше за още и още злато, затова и започна война. Сега, Чоросбай-Темур, аз ти давам злато. Императорско злато.
	Императорът застана точно пред баща й. Отметна робата си и бръкна под нея. За ужас на Мандухай той извади члена си и започна да излива тънка жълта струйка върху баща й. Знаменосците тутакси посегнаха към мечовете си, ала гледаха към баща й, чакайки неговата заповед. Преди да тръгнат от стана, той за пореден път им беше напомнил да не правят нищо без заповед. По-късно Мандухай си мислеше, че императорът едва ли се бе облекчавал дълго над баща й, преди Ма Дзин да осъзнае ставащото, да я свали от раменете си и да притисне главата й към гърдите си, та да не гледа повече. Ала докато се случваше, то й се стори безкрайно и всяка капка беше като удар в лицето й. Прииска й се да убие мъжа, който правеше това. Прииска й се някой да го върже с въже на кон и тя да го влачи по степта, както влачеха вълната, когато я правеха на плъст, само че без защитно покритие.
	Мъртвешката тишина на залата бе нарушена от кикот. Този кикот излизаше от едно-единствено гърло, това на императора, макар Мандухай да не го виждаше вече. После стъпките му се отдалечиха и кикотът беше подет от други гласове; засилваше се, докато цялата зала избухна в смях, бурен като вятъра, донасящ толкова много мръсотия в този град. Сред тази шумотевица едва се чу гласът на церемониалмайстора:
	— Сега можеш да си вървиш, варварино. И ти, и хората ти.


>>	Осма глава

	За Ма Дзин казаното от бавачката Ван беше колкото ужасно, толкова и полезно — и не само заради Дън. Според нейните представи северните варвари трябвало пак да нападнат някой град, при което по-младият император нямало да има друг избор, освен да докаже, че е по-добър от брат си, и да тръгне на бой с тях. Тогава монголците трябвало да убият само младия император и да сключат мир с големия му брат, което щяло да възстанови авторитета на стария император. В замяна тя щяла не само да разкрие плана пред императрицата вдовица и военния министър, но и да се погрижи питомецът й да се ожени за дъщерята на Чоросбай-Темур; тук у Ма Дзин се зароди подозрението, че първоначално е смятала да каже просто „за дъщерята на някой варварски предводител“. Виждайки Мандухай обаче, явно й беше хрумнала по-добра идея. Само преди няколко години Ма Дзин сигурно би сметнал подобно предложение за крайно съблазнително, за прекалено голяма чест за монголците. Подобно на Ван и той би си помислил, че още един поход няма да представлява особено усилие за народ, който непрекъснато води война, а напротив, би ги ощастливил и би задоволил суетността им — да помогнат за връщането на един император на трона. И на всичкото отгоре — предложението за женитба на една от техните дъщери с бъдещия властелин! Невероятно, чак да ти се завие свят.
	Така щеше да си помисли Ма Дзин и най-много да се шокира, задето подобни мисли, включващи, ни повече, ни по-малко, смъртта на действащия император, са хрумнали тъкмо на една жена. При това — бавачка, на която се полагаше да бъде колкото може по-скромна и незабележима. Ала годините на съжителство с монголците го бяха променили, и то дотам, че му стана жал за Ван. Тя не беше никак глупава, очевидно имаше силна воля и несъмнено желаеше най-доброто за своя питомец. Само дето си нямаше никаква представа за хората, с които искаше да се съюзи. „Един монголец би й се изсмял в лицето“, помисли си той, „или би се съгласил охотно, а после би нарушил договора.“ Все пак предупреждението й относно анамците беше полезно и важно; освен това Ма Дзин бе наясно, че Чоросбай-Темур иска да има шпионин в Забранения град. Затова евнухът се престори, че одобрява предложението й, и се договориха да й пише уж от името на нейното семейство, премълчавайки, че на самия него ще му е нужен учител, за да изобрази на хартията нещо повече от няколкото знаци, които владееше.
	Всичките идеи за взаимните ползи от сътрудничеството с бавачката Ван обаче бяха пометени, когато императорът отмъсти за пленничеството си на Чоросбай-Темур, а чрез него — на всички монголци. Ма Дзин бе очаквал донякъде нападение или опит за убийство, макар да знаеше, че преди да бъде предаден на Чоросбай-Темур, императорът е бил принуден да се закълне пред Есен да не убива или наранява никой от придружаващите го монголци. Не беше очаквал обаче подобна унизителна постъпка. Впоследствие призна неохотно пред себе си, че тя беше колкото подла, толкова и брилянтна. Императорът си оставаше човекът, претърпял фатално поражение от монголците, но вече не беше най-големият срам за своята династия, защото бе унизил варварите — при това, без да наруши клетвата си пред Есен. Брат му и новият военен министър щяха така или иначе да го затворят в южния дворец, но ако не го убиеха, имаше шанс да се върне един ден на трона. „Императорът винаги може да хвърли вината за загубената битка върху евнусите“, тъжно си помисли Ма Дзин, „ала унижението на монголеца Чоросбай-Темур си е само негова заслуга.“


	За един дълъг миг Ма Дзин си помисли, че Чоросбай-Темур ще даде знак на знаменосците и ще отмъсти за поруганата си чест, впускайки се в последната, смъртоносна за всички тях битка. Все едно колко добри воини бяха монголците, тук те бяха в малцинство. Представи си как влачи през Забранения град крещящата, размахваща ръце и крака Мандухай и осъзна, че нямаше да стигнат далече. Малката щеше да има късмет, ако я вземат за слугинче в двореца, но много по-вероятно беше да я продадат на сводница, както се бе случило с децата на клановете от „Трите стражи“, когато за пореден път бяха сменили фронта. Търговията с деца от женски пол носеше много пари, а поддръжката на императорския двор струваше скъпо. Що се отнася до него, щеше да е мъртъв в мига, щом императорът го види и разпознае.
	Вместо това Чоросбай-Темур скочи на крака, обърна се и безмълвно напусна залата със знаменосците си, сподирян от смеха на китайците. Ма Дзин очакваше да изпита облекчение, защото това несъмнено беше правилното, спасителното решение, ала въпреки това се чувстваше, сякаш са го ритнали в корема. „Стегни се“, заповяда си той. „Чоросбай-Темур не е твой спасител, той е човекът, който е убил безброй хора от твоя народ и който те обяви за своя собственост. Още не си избягал само защото виждаш бъдещето си при него, а не при своя народ, но това не го прави твой приятел. Да скърбиш за Дън — това е правилно. Да изпитваш чувства към Чоросбай-Темур само защото е била наранена гордостта му, е смешно.“
	Но имаше и още нещо. Знаменосците щяха да разкажат в стана за случилото се. Хората на Чоросбай-Темур вече нямаше да го уважават по същия начин както преди. Може би той щеше дори да загуби мястото си като дясна ръка на тайджи. Това пък щеше да има последици за цялото му домакинство, към което се числеше и Ма Дзин. Егоизмът и желанието да спаси собствената си кожа го подтикнаха да се обърне към Чоросбай-Темур, докато напускаха Забранения град — нещо, което никой от знаменосците не си позволи.
	— Господарю, в столицата има бани. — Искаше да добави, че в столицата живеят и потомци на онези монголци, които никога не бяха напускали Средното царство, така че Чоросбай-Темур нямаше основания да се опасява да не бъде разпознат. Но Чоросбай-Темур каза:
	— Ако пристъпя прага на още една сграда в този град, ще избия един по един всичките й обитатели.
	Ма Дзин осъзна внезапно, че в крайна сметка и самият той беше в опасност. Какво щеше да стане, ако Чоросбай-Темур решеше да убие китаеца, който му беше под ръка, както военният министър и останалите регенти бяха убили Дън навремето? Захванеше ли да се кълне във верността си, щеше само да събуди подозрения в измяна. По-добре да покаже защо си струва да го оставят жив.
	— Не бива да чакаме анамците, господарю — каза той. — Имам основания да смятам, че лично младият император им е направил предложение, по-добро от вашето. Те няма да ни придружат до границата или ако го сторят, ще е само за заблуда. Още утре или вдругиден ще ни нападнат отново.
	Чоросбай-Темур се спря и се вторачи в него.
	— В такъв случай министрите и младият император са били в неведение относно плановете на стария — почти беззвучно изрече той. Ма Дзин действително смяташе за невероятно да са били в течение на замисъла, защото държаният за заложник военен министър едва ли би се зарадвал да засенчат опита му да отмъсти за позорното поражение и за пленничеството на императора.
	— Това няма да попречи на младия император да издаде своите заповеди, ако вече не го е направил — отвърна Ма Дзин. Мъчеше се да не отклонява поглед от лицето на Чоросбай-Темур и в никакъв случай да не поглежда към петната върху кожения елек, който монголецът носеше над робата си.
	— Военният министър може да се смята за мъртъв — оповести Чоросбай-Темур. Това беше последното, което каза, после се умълча за дълго. Не проговори и когато излязоха извън града. Мандухай, също бледа и притихнала, което съвсем не й беше в нрава, се обърна към Ма Дзин:
	— И хановете ли са живели по-рано в онези къщи?
	— Мисля, че навремето Забраненият град е бил доста по-малък, но да, така смятам.
	— Трябваше да ги изгорим всичките до една — възбудено изрече тя. Макар сам да не си вярваше, Ма Дзин я успокои с думите, че вероятно императорът ще бъде затворник в собствения си дворец, докато е жив, и ще бъде принуден да гледа как друг седи на неговия трон — а това можеше да се смята за наказание от небето.
	— Но защо небето наказа моя баща? — извика тя и веднага се плесна по устата. Ала знаменосците и баща й галопираха твърде бързо, за да я чуят. „Първият живот“ на Ма Дзин — този отпреди битката при Туму, го накара да си помисли: „За пленяването на Сина на небето, разбира се.“ Но ако беше вярно, то и неговият „втори живот“ сред монголците беше наказание, а той не вярваше да е така.
	— Само боговете знаят.
	— Трябва да ми го кажат. Беше толкова несправедливо! Трябва да ми го кажат. Ще попитам нашите шамани.
	— Мандухай — предупреди я Ма Дзин, — ако обичаш баща си, не казвай на никого за това, което се случи.
	— Но то не беше по негова… — подзе тя, ала млъкна, преди да е произнесла думата „вина“. През останалата част от пътя мълча.
	Анамците се бяха договорили с монголците да отпътуват заедно след три дни, които бяха им нужни да си свършат делата в столицата. Но щом пристигна в стана, Чоросбай-Темур заповяда да тръгват веднага. Преди това обаче да разчетворят военния министър, като го вържат за четири коня. Така и стана.
	Междувременно се беше свечерило; докато вдигнат всички юрти, щеше да настъпи нощта. Обозите не пътуваха нощем, но за изненада на Ма Дзин никой не постави под въпрос заповедите на Чоросбай-Темур, макар че новината за случилото се в Забранения град със сигурност още не се бе разпространила. Ма Дзин се огледа и видя, че големите юрти вече лежаха под формата на вързопи до камилите и само няколко по-малки още не бяха опаковани. Следователно монголците бяха очаквали предателство.
	По пътя до границата не установиха нов бивак. След няколко часа направиха кратка почивка, за да се присъединят към тях и изоставащите. Чоросбай-Темур дръпна настрана евнуха:
	— Ще съблека дрехите си — каза той, без да поглежда евнуха в очите. — Искам да ги изгориш, но така, че никой да не те пита какво правиш.
	Ма Дзин кимна, ала като се сети, че Чоросбай-Темур не го гледа, потвърди на глас:
	— Да, господарю.
	Тази нощ небето беше много ясно. Ма Дзин не пропусна да вдигне взор към Голямата река, която, според приказките от детството му, разделяла влюбените — Тъкачката и Пастира. В светлината на звездите той видя как Чоросбай-Темур се съблича, хвърляйки с отвращение дреха подир дреха. В горещите дни на детството си Ма Дзин беше виждал баща си да излиза на полето само по препаска около слабините, а като юноша и той ходеше така. Както изглежда обаче, монголците сваляха дрехите си само когато се бореха, а иначе се бояха да ги сменят. Понякога чуваше Чоросбай-Темур да спи с жена си, но никога не го беше виждал гол. Голата кожа го правеше уязвим и раним, превръщаше го в някакво друго, различно същество и Ма Дзин с изненада си помисли: „Та той бил снажен мъж!“.
	Чоросбай-Темур беше донесъл от окачената на седлото торба резервни кончове, риза, елек и връхна дреха, но кой знае защо се поколеба да ги облече и неочаквано каза:
	— Вече никога няма да бъда чист.
	Посещението в Забранения град явно беше разтърсило и Ма Дзин, защото сам се изненада, че каза нещо, което никога не бе изричал досега:
	— И аз си помислих така, след като касапинът ме осакати, както сам бях пожелал. Кървях като свиня. Нужни бяха месеци, докато започна отново да пикая, без да се подмокрям. Но се справих.
	Щом го каза, му се прииска да си върне думите обратно, очаквайки остра забележка за честта и за разликата между един монголски предводител и един китайски скопец. Ала монголецът не помръдваше и оставаше безмълвен. За момент Ма Дзин се поколеба, после пристъпи напред и направи това, което досега беше правил само за Мандухай: помогна на Чоросбай-Темур да си облече ризата, подаде му кончовете и връхната дреха. Тишината помежду им не беше нарушена и когато евнухът вдигна от земята захвърлените дрехи. Докато се навеждаше, почувства за миг ръката на Чоросбай-Темур върху рамото си. Но когато се изправи с дрехите в ръка, монголецът беше изчезнал, а малко след това отново потеглиха на път.
	На втория ден след тръгването им ги настигна китайски отряд. До този момент общността им се беше превърнала във войнствено гнездо на оси, защото поне един от знаменосците се беше разприказвал. Жените също бяха въоръжени с лъкове и копия. Ма Дзин се измъчи доста, докато успее да възпре Мандухай.
	— Нима ти не искаш да се биеш? — през сълзи го попита тя. Той се вслуша в себе си: част от него наистина го желаеше. Ала макар вече да не можеше да мисли за войниците на разчетворения военен министър като за „моите хора“, нямаше как и да ги причисли мислено към „врага“; споменът за трите дни, когато гледаше как монголците убиваха другарите му, беше още жив.
	— А ти какво искаш — да се биеш или да победиш? — отвърна на въпроса й с въпрос той. — Защото ако искаш да победиш, трябва да чакаш. Мъдрият воин умее да чака, докато получи предимство, а това ще стане чак когато порасне достатъчно, за да се бие…
	— Откъде знаеш, след като не се биеш? — предизвикателно го прекъсна Мандухай.
	— Защото, за разлика от теб, вече съм се бил — рязко отговори Ма Дзин и тя се примири с възражението му. Скрити зад каменната преграда, издигната набързо за защита на багажа и децата, те наблюдаваха как китайският отряд се отправяше към гибелта си. Чувството, че трябва да отмъстят, караше и двете страни да бъдат безмилостни, но монголците имаха по-добри лъкове и уцелваха по-добре от своите противници. След като отблъснаха първата атака, те прескочиха ниската каменна стена и изпотъпкаха всичко, което им се изпречи на пътя. Китайците попадаха под копитата на коне, яздени от жени и деца.
	Битката не продължи дълго. Ма Дзин се усети, че вече дори не прави опит да закрива очите на детето.
	Този ден, за разлика от други битки, не завърши с празненство за победата. Чоросбай-Темур бързаше да остави крайграничния район зад гърба си. Предишния ден вече бяха заобиколили граничните укрепления. Ма Дзин се запита дали някой владетел ще пожелае един ден да похарчи достатъчно пари, за да завърши плана на династията Хан отпреди хилядолетие и да свърже всички съществуващи останки от старите стени и граничните укрепления с дебела, наистина защитна стена, но не му се вярваше това да стане.
	Налагаше се да яздят бавно заради ранените, така че изминаха още два дни, докато срещнаха пратеника на Есен.
	— Предай на тайджи, че сега Китай има двама императори, каквото беше неговото желание — с горчивина каза Чоросбай-Темур. Пратеникът не реагира на това съобщение.
	— Ето какво казва моят господар, моят тайджи — подзе той. — Чоросбай-Темур, побратиме мой, време е да направим това, което е направил праотецът Чингис, и да сложим начало на едно коренно ново, различно време. Ще бъдеш ли до мен и в това начинание?
	— Какво значи това? — попита Чоросбай-Темур. Пратеникът се прокашля и зашари с очи, само и само да не среща погледа му. Накрая произнесе:
	— Ето какво казва моят господар: Златната наследствена линия се превърна в окови, които спъват монголския народ. Тя трябва да бъде пресечена из основи, изкоренена, унищожена до дъно.
	Тази новина се разпространи в стана на клана Чорос по-бързо и от слуха за позора, претърпян от Чоросбай-Темур в Забранения град. Това, което искаше Есен, беше по-чудовищно от всичко сторено от него досега. След като победил и убил стария хан, Есен омъжил дъщеря си за брата на хана и провъзгласил младия мъж за хан — точно в съответствие с плана, който беше споделил с Чоросбай-Темур. Това било обаче просто хитрост, за да залъже клана Борджигин, клана на праотеца Чингис хан, че е в безопасност.
	— Шишовете, на които опекли агнетата за сватбеното тържество, още не били изстинали, когато Есен тайджи започнал да избива наред хората от клана Борджигин — разказваше на своите другари един от надарените с буйна фантазия бойци, поразкрасявайки новините, а стоящият наблизо Ма Дзин го чу.
	На Есен вече не му беше достатъчно да бъде тайджи и да се сроди с хана, макар че ханът отдавна не притежаваше реална власт и съществуваше само като гаранция за властта на пълководеца. Есен искаше да направи нещо, което досега не беше правил никой мъж, ако не произлиза по пряка линия от праотеца Чингис: сам да стане велик хан.


	Чоросбай-Темур завари Есен в компанията на непознати мъже, а смяташе, че познава всичките доверени воини на тайджи. Размениха си любезности и дори пиха заедно, докато Есен най-после отпрати от юртата непознатите, за да разговаря насаме със своя побратим.
	— Защо не си довел войските си?
	— Моите войски пазят границата — хладно отвърна Чоросбай-Темур. Тайджи присви очи.
	— Да, чух, че сега имаш причина да се боиш от китайците.
	Значи Есен имаше шпиони сред хората му. Или позорната вест бе стигнала до него чрез хората на „Трите стражи“. Чоросбай-Темур не би се учудил, ако те тайно си бяха запазили влиянието и в двата лагера.
	— Имам причина най-вече да се запитам защо моят тайджи и побратим ме излъга, преди да ме прати на вражеска земя. Предварително си бил наясно, че искаш нещо повече от това да поставиш на трона един нов хан. Не бих се учудил, ако си ме отпратил само защото си знаел какво ще кажа за твоя план!
	Есен се облегна назад и се вторачи в събеседника си. Лицето на тайджи беше със същите познати черти, но на Чоросбай-Темур му се стори, че съзира изписаното върху него недоверие. Не беше права съпругата му с подозренията си, че Есен искал да се отърве от него веднъж завинаги. Не може да е била права. Достатъчно трудно му беше да понесе и собственото си подозрение, че тайджи го е изпратил при китайците, за да не пречи на удара по клана Борджигин.
	— Кажи го сега — бавно изрече Есен.
	Чоросбай-Темур почувства как лицето му пламна на местата, където го беше уцелила урината на императора. В подобни ситуации имаше усещането, че събеседникът му все още вижда следите от позора.
	— Това, което планираш, е лудост — с преднамерена грубост отсече той, за да докаже и на Есен, и на себе си, че не се е превърнал в страхливец. — Ако прекъснеш Златната наследствена линия, духът на праотеца Чингис ще ни напусне и ние ще се унищожим взаимно.
	— Не ми се вярва — спокойно отвърна Есен. — Помисли добре, братко. Кога, след Хубилай, сме имали велик хан, който наистина да е бил добър водач и да е носел в себе си огъня на праотеца? Не сме имали такъв дори когато Средното царство още беше наше. Какво направиха владетелите от клана Борджигин? Това име вече не беше достатъчно добро за тях, та се нарекоха Юен. Забавляваха се в дворците и почти престанаха да бъдат монголци. А и тези, които дойдоха след това в прародината, не бяха по-добри. Хората отдавна са разбрали, че кланът Борджигин не ражда вече нищо добро и полезно. Е, в такъв случай не е ли време да стане велик хан някой, който действително умее да управлява? Когото ще уважават и зачитат нашите монголски братя от ханството Чагатай, от Илханата, че и от Златната орда?* И кой, питам, има по-голямо право на това от мен? Кой друг е успял да си спечели уважението на толкова много родове и предводители? Аз направих това, което е направил нашият праотец Чингис, когато още се е казвал Темуджин. Аз обединих отново неговия народ. Затова заслужавам и неговата титла.
	[* Своето най-голямо териториално разширение Монголската империя получава след завладяването от Хубилай хан на Южен Китай, управляван от династията Сун. В края на XIII в. от империята се отделят три независими държави: Златната орда на северозапад, Илханата в Близкия изток и Чагатайското ханство в западната част на Централна Азия. — Б.пр.]
	Най-лошото беше, че Есен бе прав по много въпроси. Наистина се бяха изредили множество посредствени, лоши или даже изобщо неуправляващи носители на титлата „велик хан“; сред тях не се намираше почти нито един добър, колкото и да напрягаше паметта си Чоросбай-Темур. Всички те не си бяха мръднали пръста да попречат на междуособиците — клан против клан, племе против племе, докато Есен не стана тайджи. Въпреки това сърцето на Чоросбай-Темур се изпълни с ужас, като го слушаше. Спомни си как веднъж като палаво хлапе се беше изправил невъоръжен пред разярена вълчица и малкото й — тогава за първи път осъзна, че е смъртен. По-лесно беше да погледне в зиналата паст на животното, отколкото да слуша кроежите на Есен. Чоросбай-Темур беше поел с майчиното си мляко убеждението, че Златната наследствена линия не бива да бъде прекъсвана; че винаги трябва да има хан от кръвта на праотеца Чингис, все едно дали този хан действително управлява, или не. Всички майки и бащи учеха децата си на това. Праотецът Чингис бе създал един народ от множество кланове и племена и му беше подарил света. Никога не бе съществувала такава огромна империя, нито преди, нито след това. Затова децата на Вечното синьо небе бяха верни на неговите потомци, макар империята да се беше разпаднала на много съставни части. Защото все още монголци царуваха над узбеки, киргизи и казахи. Властта на Златната орда стигаше до Киев, Москва, че и по-нататък. Монголци определяха хода на събитията в родината майка чак от Армения, Анадолия и Персия — страни, които Чоросбай-Темур познаваше само по имената и по подаръците от техните предводители. Ако обаче пактът с праотеца бъдеше нарушен, то тогава нямаше изобщо да има законни монголски владетели, никъде по света, и те щяха да загубят всичко.
	Ако той, побратимът на Есен, вярваше в Златната наследствена линия и същевременно се съмняваше в силите и в разума на стария си приятел, как ли щяха да се почувстват предводителите, които Есен беше победил, за да ги принуди да го последват? Ами хората, които никога не го бяха виждали, обаче отлично помнеха старите истории?
	Единството в прародината, току-що постигнато, щеше отново да бъде разбито. Дали след това владетелите на другите ханства щяха да продължат да изпращат подаръци или войници за подкрепа, което и сега правеха само епизодично? Щяха ли те изобщо да се прекланят пред древните закони на Чингис хан, или щяха да се върнат към стария произвол, при който всеки клан си имаше собствено правосъдие? Племената и клановете щяха да се разделят на привърженици и противници на Есен. И дори накрая Есен да излезеше победител, това кръвопускане щеше така да обезсили всички, че същият човек, който е искал да завладее отново Средното царство, щеше в крайна сметка да даде възможност на китайците вместо това да поробят тях. Чингис хан е имал зад себе си пет пъти повече монголци, и то без да броим попълненията от поробените народи, отколкото имаше сега Есен. Чоросбай-Темур търсеше трескаво аргумент, с който да го разубеди от това зловещо начинание, без той да го схване като липса на приятелски чувства или на доверие в способностите му.
	— И баба ти ли е на това мнение? — попита той тихо, за да спечели време. Самур, живата все още баба на Есен, беше най-забележителната жена, за която бе чувал някога Чоросбай-Темур. Нейното поколение беше първото, родено в старата прародина на монголците след прогонването им от Средното царство; тя бе дъщеря на най-лошия хан, имал някога кланът Борджигин, човек, който бе убил собствения си син, за да се ожени за снаха си, и който съответно бе убит от старшата си жена. Затова пък Самур олицетворяваше най-доброто от клана Борджигин. След смъртта на съпруга си тя беше превърнала четирите племена на ойратите, които бе управлявал той, в най-могъщата сила сред враждуващите помежду си монголци. Пак тя беше отгледала Есен и го бе насърчила да стане тайджи. Но колкото се бе застъпвала за ойратите, с които се беше сродила чрез женитбата си, толкова горда беше, че е потомка на клана Борджигин и че съответно произлиза от праотеца Чингис. Ако беше мъж, ако беше станала хан, тя вероятно щеше да възстанови авторитета на клана си и в този случай Есен, като неин внук, щеше да бъде в правото си също да стане хан.
	Лицето на Есен се помрачи.
	— Старата жена е твърде стара — отвърна той. — Не може да гледа как осъществявам мечтата й, и то по-добре, отколкото си е представяла. Вместо това ме засипва с горчиви думи и приказва за родоубийство и неблагодарност. Дори насърчава дъщеря ми да се опълчи срещу мен!
	— Какво искаш да кажеш? — попита Чоросбай-Темур, предусещайки, че нещата стоят много по-зле, отколкото се бе опасявал.
	— Тя е бременна — поясни Есен, — дъщеря ми, де. От онзи безполезен член на клана Борджигин, за когото беше омъжена. Ако детето е момиче, ще ми е все едно — да прави с малката каквото си ще, да й реши там косите. Но ако е момче, ще се наложи да му се „среши“ гърлото с меча. Когато искаш да промениш света, Чоросбай-Темур, трябва да сечеш из основи. Не бива да има никакви деца на клана Борджигин. Изобщо никакви.
	— Ама… Твоят собствен внук…
	— Хайде, не започвай сега и ти! Мой, ама от дъщеря ми. Ти си по-умен от женорята. Искам да основа нова династия и това може да стане само чрез моите синове. Не желая след смъртта ми някой от кръвта на Борджигин да се нарече отново хан, и то не защото произлиза от мен по майчина линия, а защото баща му е от клана Борджигин. Не. Баба ми е патила толкова много от нашите раздори, че би трябвало да ме разбере. Вместо това е приела дъщеря ми и не я пуска. Още два месеца, докато се роди детето и, кълна ти се, ако е момче, никакво вайкане няма да помогне на женорята!
	Чоросбай-Темур посегна към паницата с айраг — докато пиеше, не се налагаше да говори. Досега за най-лошо му се струваше да разбере, че съпругата му е била права и че най-старият му приятел го смята за риск, ако не и за съперник. Права е била, когато му казваше да съди за Есен по действията, а не по думите му, защото много по-лесно е да приказваш добре, отколкото да действаш добре. Ала сега осъзна, че би предпочел да го смятат за съперник. Щеше да го заболи, но тогава Есен щеше да си бъде същият Есен. На този свят приятелите понякога ставаха съперници, случваше се. Той щеше все така да се доверява на способността си да убеди Есен, че лично той не се стреми към длъжността тайджи и винаги ще бъде верен на своя побратим.
	Но щом Есен беше готов да убие собствената си плът и кръв, за да осъществи мечтата си за нова династия, произлизаща единствено от него, значи това не беше човекът, когото Чоросбай-Темур цял живот смяташе, че познава. Вярно, много деца умираха като бебета, при раждане или през първите две години. Пухчо беше умрял, преди да се сдобие с име, и въпреки това Чоросбай-Темур си спомняше отлично за него и болката при мисълта за смъртта му все така го изгаряше. Не би могъл да си представи сам да предизвика смъртта на дете от собственото си семейство. Той и Есен бяха много млади, когато и двамата сключиха едновременно първите си бракове, но първата жена на Чоросбай-Темур почина при раждане. Той се позабави с втория си брак, докато Есен се женеше многократно и затова вече имаше дъщеря за женене, с която бе измамил клана Борджигин. Чоросбай-Темур беше виждал момичето само няколко пъти, а сега неволно си представи Мандухай на нейното място и нишката на мисълта му пресекна.
	— Братко — каза Есен, — когато приключи прочистването на народа ни от клана Борджигин и създадем нашия нов свят, аз ще оженя моя наследник за твоята дъщеря, кълна се. Титлата „хан“ отново ще струва нещо, ще бъде уважавана и почитана от цял свят, а тези, които ще я носят, ще бъдат и твои потомци.
	Чоросбай-Темур трепна — тъкмо си мислеше за Мандухай, и…
	— Да не смяташ да ме подкупваш? — обвинително попита той. — Мен?
	— Искам само да ти окажа чест — със сериозен тон отвърна Есен. Говореше трезво и делово и това беше най-лошото. Дори не би могло да се каже, че е пиян. Когато неговият прадядо, бащата на баба му Самур, се изявил като най-лошият хан и убил собствения си син, за да се ожени за снаха си, хората казвали, че в него се е вселил духът на полудял заек, та затова мислел само за чифтосване. Чоросбай-Темур би предпочел луда страст вместо тази разумна деловитост. Тогава щеше да извини Есен. Но Есен съзнаваше отлично какво върши и какво планира. Нямаше извинение за това.
	— Ако искаш да ми окажеш чест, позволи ми да говоря с баба ти и с дъщеря ти — каза Чоросбай-Темур. Макар да беше пил току-що, устата му бе пресъхнала, та се наложи да оближе устни. Не помогна.
	— Вече съм им провождал много пратеници — застана нащрек Есен.
	— Аз не съм пратеник. И аз като теб съм един от водачите на клана Чорос, а баба ти се е омъжила за човек от този клан и ме познава от много години. Моята дума ще тежи пред нея.
	Есен не отговори. Чоросбай-Темур започна да се поти; надяваше се, че капчиците пот по челото му ще останат незабелязани. Все повече се убеждаваше, че замисълът на Есен е бил той, верният му побратим, да не оцелее след пътуването до Императорския град. А сега май не беше сигурен какво вижда в лицето на Чоросбай-Темур: евентуален предател, съперник или все още верен привърженик. Ами ако решеше да сложи край на тази несигурност веднага, тук и сега — един смъртоносен край?
	— Ако не постигна успех, винаги ти остава пътят на насилието. Но тя те е отгледала, братко мой. Заслужава да й окажеш чест, докато е възможно — добави Чоросбай-Темур.
	— Така е — отвърна Есен, наведе се към побратима си и го потупа по рамото. — Понастоящем станът на баба ми се намира край оазиса Хонгорън елс при пясъчните дюни. Направи каквото можеш. Радвам се, че се разбрахме.

>>	Девета глава

	И на стари години всички се обръщаха към Самур единствено със „Самур гунджи“ — принцеса Самур, защото беше дъщеря на хан. Издокарала се бе в роба от червеникава коприна, покрита със златни бродерии, със сигурност донесена от Китай, а украсата на главата й беше по-голяма и по-тежка от онази, която се осмеляваха да слагат от време навреме повечето млади съпруги на кланови предводители. Състоеше се от два огромни, устремени нагоре рога от брезова кора, обвити с конски косми и с косата на Самур от младини и накичени със златни халки и опали, които се спускаха от извивката на двата рога и преминаваха в три коралови пръстена от всяка страна, разделени със златни телове и завършващи с плетеница от плат. Отляво и отдясно на лицето висяха нанизи от мъниста, които го правеха по-издължено, отколкото беше в действителност. Истинската коса на Самур, скрита под украсата, вероятно беше рядка и бяла, ала тялото й очевидно бе все още достатъчно силно, за да носи тази композиция, а очите й гледаха будно и зорко.
	— Ако си дошъл да поискаш правнука ми, можеш да си тръгваш веднага, Чоросбай-Темур.
	— Не съм дошъл да повтарям неща, които вече знаете, Самур гунджи — отвърна Чоросбай-Темур и погледна многозначително към жените, които споделяха юртата с нея. Дъщерята на Есен не беше между тях. Самур понаведе леко глава, съвсем леко; едва ли можеше да прави бързи движения с тази огромна украса. Явно схвана молбата му да говорят насаме, но не се съобрази незабавно с нея. Вместо това подзе:
	— Знаеш ли как внукът ми започна с убийствата на моя клан? Беше поканил целия клан Борджигин на сватбата на дъщеря си, естествено. Каза, че ще се организират игри и празненства в нейна чест. И това беше естествено. Нареди да се издигнат една до друга две еднакви юрти, само за гостите. Хората му изкопали под едната юрта дълбок ров и го покрили с плъстени постелки. После моят внук Есен каза, че искал да окаже особено уважение на представителите на клана Борджигин, като приветства всеки поотделно. И така, двама от хората му въвеждаха всеки гост в едната от тези две юрти. Есен им предлагал чаша с напитка за добре дошли. В момента, в който представителят на клана Борджигин поемал чашата, хората на Есен захващали да пеят на висок глас във възхвала на госта. Толкова силно, че заглушавали звуците, които издавал гостът, докато го убивали. После хвърляли трупа в рова под съседната юрта. Така погинаха четирийсет и четирима благородници от клана Борджигин. Оттогава умряха още трийсет и трима, които не бяха дошли на сватбата, и шейсет и един предводители, понеже отказали да тръгнат с него срещу клана Борджигин.
	При тези думи повечето жени започнаха да се люшкат насам-натам. Чоросбай-Темур се запита колко ли от тях бяха също от клана Борджигин или се бяха омъжили за мъже от този клан.
	— В такъв случай разбирате причината, поради която не казах лично на тайджи защо отказвам да тръгна срещу клана Борджигин — изрече той с надеждата, че Самур ще разбере какво има предвид, когато нарича Есен „тайджи“, а не „ханът“, както напоследък се титулуваше Есен; при първото си посещение в стана му Чоросбай-Темур едва се сдържа да не трепне, когато чу обръщението „Есен хан“ от устата на мъжете, които сега служеха на неговия някогашен побратим.
	Самур наклони за втори път глава.
	— Ох — избухна тя, — ох, тази украса ми натежа много. Пък и ти, Чоросбай-Темур, не заслужаваш да я нося заради теб. Махнете я от главата ми, гъски такива!
	Придружителките й се подчиниха незабавно, при което Чоросбай-Темур забеляза, че за вдигането на украсата от главата на Самур бяха нужни усилията на две по-млади жени. Старицата се надигна. Собствената й коса наистина беше снежнобяла и рядка, едва стигаща да се завие на кок; на места кожата на главата й прозираше.
	— Да се разходим из стана, Чоросбай-Темур — подкани го Самур. — Думите за смъртта на хората от клана трябва да се изговарят там, където вятърът ще отвее зловонието на страха.
	Ъгълчетата на устата й висяха надолу, цялото й изражение издаваше презрение, но щом оставиха юртата и жените зад гърба си, Самур подкара направо:
	— Значи си проумял, че Есен трябва да бъде свален? Той си отряза всички пътища назад, пък и не би бил способен да направи завой. Вечното синьо небе ме е наказало с внук, който не се задоволява да върви по стъпките на праотеца Чингис хан. Не, той иска сам да бъде Чингис хан и да накара света да забрави, че изобщо е имало Чингис хан преди него.
	„Да“, помисли си Чоросбай-Темур. „Такава е мрачната същност на целия план.“ Амбициите на Есен обхващаха не само бъдещето, но и миналото. Затова не му беше достатъчно да държи в ръцете си властта. Той искаше власт и безсмъртие, искаше поне същата слава, каквато имаше праотецът Чингис, а тази слава можеше да бъде завоювана само чрез нова династия и чрез заличаването на старата.
	— Знам, че ако не бъде свален, ще избухнат отново войни между племената и клановете и ще се сгромолясаме в пропастта — каза Чоросбай-Темур.
	— Не се залъгвай — трезво отвърна старицата. — Войни ще има във всички случаи, независимо кой ще бъде новият тайджи и кой — новият хан, защото в момента няма човек, който да се мери по власт с моя внук Есен. Но войните може да са по-малко на брой и то такива, с които нашият народ може да се справи. Смяташ ли да опиташ сам да станеш тайджи?
	Той тръсна глава.
	— Не. Аз предавам вашия внук не заради поста му.
	— Дай ми търпение, Майко земя! Не става дума за това. Някой трябва да поеме юздите в свои ръце.
	— Няма да съм аз — отвърна той по-спокойно, но не по-малко решително. — Не знам дали клюките са стигнали до вас, но човек, който е бил унизен като мен в Средното царство, не може да бъде нещо повече от предводител, комуто се подчинява единствено неговият клан. Затова дойдох при вас. Не знам колко от другите предводители ще успея да убедя да застанат срещу Есен, като разчитам на предишния си авторитет. Докато вие… Всички ви се възхищават, а фактът, че осъждате делата на внука си, е с огромна тежест. Освен това имате житейски опит и разбирате от хора. Кажете ми кого смятате за полезен съюзник и кого — подходящ за нов тайджи.
	— Ами велик хан? — сухо попита тя. — Това не ви ли вълнува? Или смятате, че Есен вече е успял в опита си да избие всички мъже от клана Борджигин?
	— И двамата с вас знаем, че личността на хана вече не е от значение — тихо напомни той.
	— А пък аз ви казвам, че Нефритеното царство на монголците няма да бъде възстановено, докато не се сдобием с хан, който наистина заслужава да бъде следван. Сега обаче нямаме време да го търсим и вие сте прав — по-важно е да намерим някой, подходящ за тайджи. Някой, който не се е изложил при китайците. Хм. Какво мислите за Бег-Арслан?
	В първия момент Чоросбай-Темур не се сети кого имаше предвид старицата. После му просветна. Един млад и амбициозен мъж, който бе установил главната си квартира в оазиса Турфан, защото това му даваше достъп до голяма част от Пътя на коприната, но който съвестно плащаше отчисления на Есен.
	— Не съм се срещал с него. Имате ли основания да смятате, че е подходящ?
	— Само факта, че никой досега не го е изгонил от оазиса Турфан. Трябва да е постигнал споразумение с другите предводители от югозапада, макар да не е от техните хора, а там никой не обича чужденците.
	Права беше — натрапваше се изводът, че Бег-Арслан е в състояние да си извоюва авторитет.
	— Може и да загубим — възрази все пак той.
	— Няма нищо сигурно на този свят, освен миналото. Ние обаче можем да формираме бъдещето, така че направете го, за да не загубим — твърдо нареди тя.
	— Ще се ослушвам да разбера какво говорят мъжете, които са се срещали с Бег-Арслан. Имам ли вашата дума, че ще гарантирате за мен пред всеки от хората, които ще убедя да въстанат срещу Есен?
	Тя се закова на място.
	— Откъде да знам, че всичко това не е хитрина, с цел да помогнете на приятеля си, та после да ме обвини в предателство?
	Чоросбай-Темур можеше да каже, че Есен смята за предателство отказа й да му предаде дъщеря му и нейното дете. Но вече се беше уморил от оправдания и обяснения.
	— Защото спасението на нашия народ е по-ценно за вас от собствения ви живот — отговори той. Тя го изгледа продължително и кимна.
	— И за вас — потвърди старицата. — И за вас.


	Ван беше на път да заскубе косите си, изтръгвайки космите един по един, след като научи за случилото се в Залата на висшата хармония. Сега варварите в никакъв случай нямаше да се борят заради този император и да премахнат от пътя му неговия брат. Вярно, старият император беше повишил леко авторитета си, което в крайна сметка трябваше да се отрази добре и на неговия син, но това не променяше факта, че той беше и си оставаше без власт, докато брат му управляваше с новия военен министър, дърпащ конците зад трона. Тя попита императрицата вдовица дали не е дошло време да съберат бащата и сина и получи отговора, че нямало да е добре, ако внукът й започне да се залъгва относно бъдещето си, затова следвало да продължи да бъде възпитаван в подобаваща скромност в нейния дворец.
	— Какво се е случило всъщност между императрицата вдовица и големия й син? — попита Ван евнуха Джи. Той сви рамене.
	— Според моите началници причината е в простичкия факт, че Възвишения възмъжа и поиска да докаже, че може да управлява сам. Освен това се ожени и си взе наложници, така че императрицата вдовица престана да бъде най-важната жена в живота му. Разбира се, уважението към по-възрастните винаги трябва да се поставя на първо място, но, моля ви се: кой млад мъж, в чиито крака лежи светът, няма да предпочете красотата, която държи в обятията си, пред ръката, люляла люлката му?
	— Със сигурност императрицата вдовица не се е мяркала край тази люлка — възрази Ван. — За целта е имала дойки и бавачки.
	Въпреки това думите на евнуха я накараха да се замисли. Запита се какво ли би се случило един ден, когато нейният питомец, независимо дали ще бъде принц или император, се ожени. Тя не му беше майка и съответно нямаше право дори на уважение, богатства или жилища. Щеше да бъде зависима от неговата милост и благодарност. И от тези на бъдещата му жена.
	Перспективите бяха крайно незадоволителни, но много повече я тревожеше близкото бъдеще. Младият император се радваше на отлично здраве. Изглежда, щеше да достигне дълбока старост. Наложниците му раждаха непрекъснато деца, а синът, който му бе родила неговата императрица, растеше и крепнеше. Тронът на дракона беше вече само фантом за нейния питомец, а след това, което баща му бе сторил в деня на пристигането си, беше рухнала и надеждата й за намеса на варварите.
	Отначало Дзяншен всеки ден питаше Ван дали вече е дошло време да отидат при баща му и той пак да стане престолонаследник. Когато той се отказа да задава този въпрос, Ван се почувства още по-зле, отколкото когато беше принудена да го разочарова отново и отново. Щом момчето вече не хранеше надежди за друг живот, значи беше загубило и част от доверието си към нея, защото тя му се бе заклела, че един ден ще се възкачи на Трона на дракона. Най-сетне настъпи моментът, който трябваше да промени всичко. Императрицата майка се разболя. През двореца й се точеха върволици от лечители и гадатели, а от приказките и клюките ставаше ясно, че нито един от тях не е оптимист. Старата жена имаше силни болки, а опиумът, който й даваха, помагаше само за кратко. Накрая Ван я чу да пита един от лекарите си докога боговете ще я лишават от обществото си.
	— Не е редно да страдам тук — каза тя, — аз, която цял живот съм живяла заради другите. Колко опиум е нужен, за да ме отведе окончателно при възвишените ми предци?
	— Възвишена господарке…
	— Колко?
	— Ако вие, Възвишена, ми дадете изрична заповед — отвърна лекарят, — то ще имам грижата следващата ви напитка да съдържа не само опиум.
	— Давам ти моята изрична заповед!
	Малко след като Ван долови този разговор, императрицата вдовица заповяда да доведат при нея двамата й сина, онези от дъщерите й, които още бяха живи, и всичките й внуци. Тя отдели много думи на сина на по-малкия си син, като всичко се въртеше около заръката да бъде добър император и да направи чест на предците си. За питомеца на Ван имаше само шляпване по бузата и съвет да стане будистки монах.
	— Така ще имаш дълъг живот — заключи императрицата вдовица и погледна към големия си син. — Същото бих препоръчала и на баща ти.
	„Само през трупа ми“, помисли си Ван със суровост, каквато не бе подозирала досега в себе си. Всички очи в залата бяха вперени в императрицата вдовица и никой не поглеждаше към масичката, на която стоеше лекарството — онова лекарство, за което лекарят се беше заклел, че ще отведе безболезнено императрицата вдовица при нейните предци. Ван реши да действа — не в резултат на дълго обмислян план, но не и съвсем импулсивно. Всичко, което се беше трупало в нея от години, се сля в едно и я накара бързо да се приближи до масичката и да вземе лекарството. Нямаше проблем да го скрие в дългия си ръкав и да се слее отново с тълпата от слуги и придворни дами.
	Сърцето й биеше до пръсване, ала лицето й не издаваше нищо, сигурна бе в това. Не че някой обръщаше внимание на изражението на някаква си незначителна бавачка на един маловажен принц.
	„Не и през _моя_ труп“, помисли си Ван и прикова поглед върху малкия престолонаследник и баща му, чичото на нейния питомец.


	Въстанието срещу Есен избухна в Годината на маймуната. Чоросбай-Темур не разчиташе на бърза победа, защото познаваше добре стария си приятел. И все пак не очакваше, че ще изминат две години, докато Есен се окаже без семейство, стада и последователи и хукне да бяга. Две години, през които войната между клановете взе толкова жертви, че, както се кълняха хората, чак река Орхон променила цвета си — почервеняла. Две години, през които днешният съмишленик можеше да стане враг утре и неохотен съюзник вдругиден. Две години, през които той се питаше дали всичката тази кръв е полепнала по неговите ръце, а не по тези на Есен, и дали нямаше да е по-добре, ако децата на Вечното синьо небе се бяха подчинили на Есен, вместо да страдат от тази братоубийствена вражда. Дали заличаването на целия Борджигинов род нямаше да бъде по-малкото зло, пък било то на цената на мъртвите деца и паметта на праотеца Чингис хан?
	Ала Чоросбай-Темур не можеше да се върне назад. Семейството му щеше да умре, ако Есен спечелеше, да не говорим за самия него. Есен не прощаваше нищо и никому. Ето защо Чоросбай-Темур продължи да се бие със страстта на отчаянието и съзнавайки, че няма право да загуби. Винаги си беше представял, че решението ще дойде след двубой между него и Есен, но в крайна сметка не друго, а ненавистта на двама от знаменосците на тайджи, почувствали се пренебрегнати при повишенията и разпределението на плячката в полза на синовете на Есен, му даде възможност да открие стана на своя побратим и да го нападне, преди да е успял да позиционира войската си. Победата беше внушителна, но самият тайджи не беше нито сред мъртвите, нито сред пленените.
	— Да обявим награда за залавянето му — предложи Бег-Арслан, който се беше колебал известно време на чия победа да заложи — на бунтовниците или на Есен, но сега проявяваше огромно старание и, както бе принуден да признае Чоросбай-Темур, действително беше умен и успешен пълководец.
	— Той няма да успее да събере войска — отвърна Чоросбай-Темур. — Какво би могъл да обещае на своите воини? Вече няма за раздаване нито добитък, нито злато, нито почести.
	Бег-Арслан присви очи.
	— Нали не смяташ да го оставиш жив? За какво проливахме кръвта си, за какво се борихме, ако не за смъртта на Есен?
	„Страх го е“, помисли си Чоросбай-Темур. „Страх го, че няма да стане тайджи, докато Есен е жив.“
	— Аз пък мислех, че се борихме, за да престане Есен да напоява Майката земя с кръвта на потомците на праотеца Чингис хан и да разединява нашия народ — благо отвърна той и макар и двамата да бяха наясно, че не това бяха мотивите на Бег-Арслан, последният не можеше да твърди друго, особено докато го чуваха стоящите наблизо воини. — Лично аз ще се помоля пред светилището с реликвите на праотеца в знак на благодарност, задето успяхме.*
	[* Чингис хан умира на 18 август 1227 г. по време на последната си война със Западна Ся. Той настоял да бъде погребан без обозначения на гроба. След смъртта му тялото му било върнато в Монголия, вероятно в родното му място близо до река Онон. Според легендата погребалният ескорт избил всички по пътя си, за да запази в тайна мястото, където е погребан. Според друг фолклорен разказ една река била отклонена така, че да тече над гроба му, за да го скрие. Гробът на Чингис хан не е открит до днес. Съществува мавзолей — паметник в негова чест, но той не е погребан там. — Б.пр.]
	Никой не знаеше къде е погребан праотецът Чингис хан; сам той бе пожелал така. Ала хановете още носеха със себе си юртата, в която е живял по време на последния си поход, юртите на главната му жена Борте и на майка му Хулун, а също раклите и дрехите, в знак на почит и уважение. За последно те бяха притежание на Есен и въпреки че си беше поставил дългосрочната цел да заличи с действията си завета на най-великия хан, той явно не бе посмял да се раздели с тях или да ги унищожи. Ето защо те бяха паднали в ръцете на бунтовниците заедно с това, което беше останало от притежанията на Есен. „Дори само тези юрти доказват, че начинанието му е било погрешно“, помисли си Чоросбай-Темур. Щом въпреки всичко не е могъл да се пребори с поверието, че притежанието на реликвите гарантира благоразположението на духа на Чингис хан, как е очаквал, че останалата част от народа ще се отрече от почитта си към праотеца и от Златната наследствена линия?
	Чоросбай-Темур водеше дъщеря си Мандухай, когато отправяше молитвите си. Мандухай си остана единственото му дете, което го натъжаваше; той схващаше този факт като наказание на Майката земя, задето бе допуснал да бъде унижен от императора в Средното царство, а после беше предал своя побратим. Ако бе останал с Есен, Майката земя и Вечното синьо небе щяха да го накажат още по-строго, защото този грях щеше да бъде по-голям. Но нарушената клетва си оставаше нарушена клетва. Може би щеше да разбере дали е постъпил правилно, или погрешно, ако жена му най-после забременееше, ако му родеше син и той оцелееше. Преди всичко искаше да благодари, задето той и семейството му още бяха сред живите.
	Юртата на праотеца Чингис хан стоеше върху една от големите каруци, с които се превозваха юртите на предводителите, защото беше твърде стара, за да влиза в съприкосновение със земята. От смъртта на праотеца бяха изминали повече от двеста години, така че плъстта бе загубила светлия си цвят и сега беше мръсносива. Знамената на праотеца, онези девет конски опашки от неговите жълти жребци, с които бе започнал още като Темуджин да се отърсва от бедността и да трупа стада и влияние, също вече не бяха бели, а почти тъмнокафяви. Чоросбай-Темур нареди на Мандухай да разпръсне част от айрага, който бе донесъл в знак на благодарност: за огъня на юг, за въздуха на изток, за водата на запад и за мъртвите на север, и лично намаза с второто си дарение — див мед, една от средните колони, които обрамчваха огнището.
	— Чуй ме — подзе молитвата си Чоросбай-Темур, — чуй своя народ.
	Мандухай го наблюдаваше — щом той вдигна молитвено ръце, и тя направи същото. Беше будно дете, не се налагаше да й се обяснява по два пъти, но и много своенравна, затова той не се учуди, че в полумрака на старата юрта дъщеря му не повтори просто така думите му, а си добави нови.
	— Чуй ни и ни дай най-после добър хан!
	Чоросбай-Темур цъкна с език и тя млъкна. Докато дъщеря му гледаше ококорено свещените оръжия, земята, по която беше стъпвал самият праотец, и стрелите с отдавна ръждясали върхове, Чоросбай-Темур осъзна, че всъщност и той се молеше за същото, макар да беше наясно, че то не е във властта на праотеца. Добрият предводител не се появяваше от нищото, а трябваше да бъде обучаван и възпитаван. Самият праотец цял живот е почитал майка си Хулун: тя го научила да държи на дълга към своя народ, да почита духовете, без да позволява да го обсебят, и да търси своя път. Налагало му се да се доказва чрез изпитания; като малък праотецът загубил баща си, израснал в крайна бедност, сред изменници, и бил почти на два пъти по двайсет години, когато започнал да обединява монголците в един народ. Трябвало да се разправи с превъзхождащите го по мощ врагове, защото децата на Вечното синьо небе винаги щяха да бъдат в малцинство. Трябвало да превръща победените в съюзници, защото се нуждаел от свободен гръб. И не на последно място, трябвало да спечели благоразположението както на Вечното синьо небе, така и на Майката земя, защото светът е наред само ако тези две неща са в съзвучие.
	Той разказа това на дъщеря си Мандухай, за да й обясни защо праотецът просто не е дал благословията си на някого и така да уреди всички въпроси.
	— Значи Есен е бил лош предводител? — попита детето.
	— Той е отгледан от жена, волева и почтена като прамайката Хулун — отвърна Чоросбай-Темур; всяка изречена дума го пробождаше право в сърцето. — Есен започна да обединява нашия народ още докато беше по-млад от праотеца и издържа много изпитания. Щеше ли в противен случай да му бъде подарена победата само с два тумена срещу императора, който предвождаше петдесет тумена на бойното поле? Ала после той реши, че единството и народът съществуват само за да служат на неговото величие, вместо неговото величие да служи на народа. Така добрият предводител се превърна в лош.
	— Но вие сте добър предводител, нали, татко? — попита малката му дъщеря.
	Детската вяра беше безгранична. Мандухай бе видяла какво му стори императорът — и въпреки това говореше така. Това понамали глождещото го чувство за позор, макар че никога нямаше да й каже защо бе понесъл този позор, вместо да избере незабавното отмъщение и славната смърт за себе си и за всичките си придружители. Така щеше само да я натовари излишно.
	— На клан, да — отвърна той, решен да отвърне на доверието с истина. — На племе, да, а също и на част от войска. Но аз не мечтая за невъзможни неща като праотеца Чингис. Никога не бих могъл да съм тайджи и никога — хан, дори ако във вените ми течеше кръвта на праотеца.
	— Но… но вие нарекохте това, което иска Есен, също невъзможно и мечта, татко. Добро ли е, или е лошо човек да иска невъзможни неща?
	Преди не много време той беше чул Лалугера да казва нещо, което научил от един мъртъв отшелник: „Който постига всичките си цели, вероятно е избрал твърде лесно достижими, но само глупакът упорства да направи нещо, вместо да се откаже, докато мъдрият се отказва от това, което не може да направи“. Много неща можеха да се кажат по адрес на китайците, но те със сигурност умееха да боравят с думите.
	И отново, както толкова често през последните години, той се запита дали при бунта бяха умрели повече хора, отколкото ако той не бе избухнал. Кой беше извършил по-голямото предателство — той или Есен? И кое беше предателство? Есен твърдеше винаги: „Единственото непростимо предателство е да загубиш“. Тук трябваше да признае, че е бил прав, защото в крайна сметка Есен загуби. Ала тази увереност не намаляваше вътрешните терзания на Чоросбай-Темур.
	Мълчанието между него и дъщеря му ставаше все по-потискащо.
	— Да искаш за себе си повече, отколкото за своя народ — това е неправилно — промълви накрая той. — Хайде, помоли се още веднъж на праотеца и да си вървим.
	Той не изпрати преследвачи подир Есен, но и не попречи на Бег-Арслан да изпрати своите. Два дни по-късно пристигна вест, че Баго, синът на един човек, когото Есен бе победил навремето, го намерил и убил. Баго се хвалеше, че това станало в двубой, но Чоросбай-Темур се съмняваше.
	— А после — заключи пратеникът на Баго — моят храбър господар го обеси на едно дърво, та всички да видят какво очаква онези, които дръзват да се нарекат велик хан, без да са част от Златната наследствена линия. Та нали кланът Чорос, от който произлиза Есен, води началото си от едно момче, увиснало на дървото майка на живота? Това е подходящата смърт за него, каза моят господар.
	И наистина, такава беше легендата за произхода на клана Чорос, която Чоросбай-Темур беше чувал като малък. Кланът Борджигин произхождаше от сиво-син вълк, а кланът Чорос — от момче, увиснало на дървото майка. Тази подигравка с историята добави и капчица гняв към чувството на облекчение, тъга и вина, което го изпълваше. Той оседла любимия си кон и се учуди, когато дъщеря му и вечният й придружител Лалугера го настигнаха, едва-що беше напуснал стана.
	— Господарю — задъхано подзе китаецът, — тя настоя да ви последва, а пък аз не можех да я пусна сама. Макар войната да е приключила, сигурно още се скитат…
	— След войната е като преди войната — прекъсна го Чоросбай-Темур и погледна дъщеря си, седяща изправена на коня, който обикновено яздеше нейната майка. — Защо искаш да ме придружиш?
	— Майка каза, че сигурно ще пожелаеш да погребеш Есен — отвърна Мандухай, прехапа устни и продължи: — Защото е от нашия род и по-рано ти беше побратим и защото благородният монголец заслужава да има гроб, а не — погребение от лешоядите, вълците или дивите кучета като обикновен войник.
	— И защото това, което Баго е сторил с него, е гавра с нашия род — допълни Чоросбай-Темур, подозирайки, че съпругата му е наприказвала още куп неща. Вече го бе сторила пред него: напомни му, че не дължи нищо на Есен, след като го бе изпратил в Средното царство заедно със семейството му, и че всякакви сълзливи вайкания по старото приятелство са излишни.
	— Щом жестът е насочен срещу нашия клан — каза Мандухай, — значи е редно да те придружа.
	Той не знаеше доколко тя схваща отговорността, която човек дължи на своя клан, и дали това обяснение не повтаряше чутото от възрастните. Но изпита облекчение, че няма да бъде сам, когато намери Есен. Ако беше сам, щеше накрая да се почувства смазан от спомена за общото минало. С Мандухай до себе си щеше да знае, че е действал в името на бъдещето, в името на нейния живот.
	Не говориха много, докато яздеха към планината Хонго Хан, чиито две разклонения обрамчваха една долина. Малко по-нататък имаше още няколко по-ниски възвишения и хълмове, но планината Хонго Хан се извисяваше над по-ниските хълмове със самоувереността на почетен гост от твърда скала и сигурно щяха доста да се лутат, докато намерят дървото, на което Баго бе обесил трупа на Есен, ако не бяха лешоядите.
	Навремето Чоросбай-Темур смяташе лешоядите за полезни; те се справяха с мършата и бяха част от света — такъв, какъвто беше. Връщаха труповете на човеците на небето, така ставаше винаги когато някой от хората му имаше небесен рожден ден. Но след смъртта на Пухчо той виждаше в тях единствено злобни разбойници, затова посегна към лъка и стреля, без изобщо да се замисли.
	От години не беше виждал Есен. Избягваха да се срещат в битките, още повече че и двамата следваха уроците, които от времето на праотеца Чингис хан постановяваха предводителят да направлява хода на битката, застанал в центъра отзад, докато дясното и лявото крило напредват. Чоросбай винаги водеше дясното крило.
	Дори да нямаше лешояди, пак щеше трудно да разпознае мъртвия Есен. Накълваният от птиците труп, който висеше на дървото, можеше да бъде на кого ли не. Чоросбай-Темур се запита дали Баго не ги е излъгал — домъкнал е трупа на неизвестен войник от бойното поле, обезобразил го е и го е представил за Есен, за да се прослави и да прибере наградата. Може би Есен още се луташе някъде из страната и планираше кърваво отмъщение или нов живот под друго име — или и двете.
	После съзря нещо, което Баго явно не беше сметнал за ценно и не го бе откраднал и което лешоядите още не бяха отнесли заедно с плътта. Пръстен от бронз на малкия пръст на лявата ръка на трупа. Когато бяха момчета, Самур бе дала този пръстен на внука си с думите, че бил на самия праотец Хубилай, разширил империята до най-големите й размери. Носел го винаги, та дори сред най-прекрасните богатства на Средното царство да помни откъде е тръгнал.
	— Побратиме — прошепна Чоросбай-Темур, — побратиме, какво сторихме ние с теб?
	Мандухай местеше поглед от него към трупа — на едни места бяха останали само дрипи от плът, плат и кожа, а на други още имаше непокътнати части от тялото. После започна да събира безмълвно нападалите по земята клони, за да ги струпа за огън.
	— Господарю — ненадейно се обади китаецът, — вярно ли е, че синът на дъщерята на Есен и на предишния хан е още жив?
	— Така каза прабаба му — отвърна Чоросбай-Темур и си спомни как го беше удивил Лалугера при първата им среща. Той, Чоросбай, не проумяваше как можеш да предадеш господаря си, при това — не за собствена изгода, а за благото на другите. Тази беше основната причина да остави отчаяния младеж жив и да го направи член на своето домакинство.
	Сега разбираше отлично подбудите на Ма Дзин.
	— Тогава потомците на Есен може би един ден все пак ще царуват над вашия народ — каза Лалугера, — и те също ще бъдат потомци на Чингис хан.
	Утешителна мисъл, макар никой да не можеше да каже дали момчето, което по това време трябваше да се сдобие с име, щеше да оцелее и да притежава нужните способности, та някой ден да стане хан.
	За едно беше прав Есен: да бъдеш част от дадена наследствена линия не означава, че притежаваш определени способности. Уважение заслужава само онзи, който постига това, което е във възможностите му.
	— Бъдещето ще покаже дали момчето заслужава уважение — каза Чоросбай-Темур, сложи пръстена, принадлежал някога на най-могъщия им хан, на най-дебелия пръст на дъщеря си, за да й носи късмет и да я дари с мъдростта, която бе отличавала някога един от най-великите монголци. После подхвана оплаквателна песен и след миг към него се присъедини високият, твърд глас на дъщеря му Мандухай.


>	Втора част
>	Стрела и стомана
>	(1464)

>>	Десета глава

	Златката избегна стрелата й, защото беше твърде бърза, а и лъкът не бе обтегнат достатъчно, за да уравновеси скоростта. Мандухай въздъхна разочаровано. Обичаше лова и беше безкрайно благодарна на баща си, задето я бе научил на всичко, което трябваше да знае добрият ловец. Търпение, точно око, но и непоколебимата воля да не се отказва, след като си е наумила нещо. „И жената има нужда от всичко това, когато преде вълна“, бе отбелязала през смях майка й, заварвайки веднъж бащата на Мандухай да й изнася един от своите уроци. Това си беше вярно, но Чоросбай-Темур бе научил дъщеря си и на неща, които й се струваха единствени по рода си.
	След като установи, че постоянното бъркане наляво и дясно не е израз на непохватност, а се дължи на умението й да използва еднакво добре и двете си ръце, той взе следното решение. Заведе я в една от юртите, където съхраняваха плячката от десетилетия, най-вече оръжия. Тя посегна веднага към един от големите дълги мечове — точно такъв висеше на пояса му, когато отпрашваше нанякъде с коня си. Той й обясни предимствата и недостатъците на всички тези оръжия. Мандухай се учуди безкрайно на разкритието, че с дългия меч един ездач може да уцели главата, шията, раменете и ръцете на противника. Мечът обаче беше прекалено дълъг, за да пронизва, и не ставаше за всякакви ситуации. Много по-ефикасен беше боздуганът — по-къс, задвижван с китката на ръката и нанасящ ужасяващи рани; освен това можеше не само да извади противника от строя, но и при точно прицелване да счупи всеки меч. Веднъж започнал, бащата й показа как се държат и насочват тези оръжия с двете ръце — мечовете, брадвите, ножовете и боздугана.
	— Надявам се никога да не ти потрябва — поясни той, — но по-добре да имаш възможност да се защитиш, за която никой да не подозира, и да я използваш в случай на нужда. — С тези думи той привърза под лакътя й дълъг, тесен нож в ножница и го скри под дългите ръкави, извънредно полезни, защото с тях човек можеше да си предпази ръцете, когато вдига горещ съд от огъня. — Ще си мълчиш за това оръжие — нареди й той. — Можеш да извадиш ножа дори когато някой е съвсем близо до теб и прави неща, които не ти допадат, и да го забиеш в гърба на нападателя си.
	Той й отделяше такова внимание, защото виждаше в нейно лице загубения си син, какъвто така и не му се роди отново. Както майка й я учеше да борави с конете, така и той й предаде всичките си знания за оръжията. Всяко монголско дете се учеше да разговаря с конете. „Обичай на първо място родителите си, после конете и накрая бащата на своите деца“ — така съветваха старите хора, които седяха пред юртите си и се грееха на вечерното слънце. Ала всеки научаваше по различен начин как да разговаря с конете. Мандухай имаше късмета да бъде обучавана както от майка си, така и от баща си. Никога нямаше да забрави как й позволиха за първи път да помага при израждането на конче — тази работа изискваше толкова търпение и умения, както и кое да е оръжие. По-късно се научи да подбира вкусни хапки за конете, които искаше да язди, да намазва ръцете си с мед, който те да облизват, да открива билките, които те особено харесваха, и да ги възнаграждава с тях, когато се бяха постарали да й угодят повече от необходимото.
	Понякога й се налагаше да се погрижи за животните, когато сама беше изтощена и предпочиташе да бъде първа при раздаването на печеното овнешко месо. Колкото повече порастваше, толкова повече проумяваше, че си струва човек да се старае повече от останалите. Понижаваше глас и говореше с обич на конете, макар рядко да си правеше този труд за хората, когато искаше нещо от тях. Братовчедите й, с които обичаше да се боричка като дете, отначало й се смееха, дъвчейки шумно и с наслада крехкото месо, до което се бяха докопали преди идването й. Ала когато пораснаха, установиха, че конете на Мандухай реагираха веднага щом тя хванеше лъка — сякаш разбираха, че ще им се наложи да останат повече време във въздуха при галоп, за да й дадат възможност да стреля точно. Любимото й оръжие беше лъкът, който й носеше успехи както на състезанията, така и на лов. Провалеше ли се обаче, заяжданията ставаха още по-жестоки. Ясно беше, че ще трябва да си плати и за пропуснатата златка.
	Мандухай се надяваше тази година да заминат на изток. Там имаше повече сливови дръвчета, а тя спешно се нуждаеше от нов лък. Черешовото дърво и качественият рог от козирози бяха почти толкова добри, но сливовото дърво имаше по-голяма здравина и еластичност. Старият й лък беше направен от сливово дърво и рог на коза, но тя го имаше още от тринайсетата си година и това си му личеше сега, три години по-късно. При дъжд той дори беше започнал да поема влагата. Ивиците от брезова кора, плътно навити на спирали, задържаха формата му, докато съхнеше, но тя беше убедена, че не лежи така сигурно в ръката й както преди. Освен това щяха да й трябват два лъка, за дълги и за къси разстояния, както се полагаше на всеки воин.
	— Въобразяваш си, че това е причината, понеже вече не успяваш да ме побеждаваш често на състезанията по стрелба — заяде се братовчед й. — Това обаче не се дължи на дървото, а на факта, че си жена. Никоя жена не може да опъне тетивата като мъж.
	— Силата не е всичко, а като те гледам как се прицелваш, загубите ми може да се дължат единствено на влагата в дървото — дръзко отвърна тя; братовчед й се разсърди и злобно отбеляза, че най-после трябвало да я омъжат, тогава щяла да се занимава с деца, а не с лъкове и стрели. Възраженията му отразяваха реалното положение на нещата. Повечето момичета умееха да боравят с прашката, лъка и стрелите като момчетата, обаче съвсем малко жени използваха оръжия, освен при внезапно нападение над стана или в други спешни случаи.
	Всички бяха израснали с приказките за принцеса Хутулун, братовчедка на Хубилай хан, която участвала в битките заедно с баща си и можела да победи всеки воин не само в стрелбата с лък, но и на състезания по борба. Уж заради нея елеците на борците били вече толкова тесни, че никоя жена да не може да скрие под тях гърдите си и да участва в състезанията. Но дори Хутулун беше престанала да се бие, след като се омъжила.
	Братовчед й беше вече женен, а съпругата му още не бе бременна. Като нов член на семейството обаче тази жена беше затрупана с работа — налагаше се да компенсира неумението на братовчеда да се справя със стадото, така че не й оставаше време за нищо друго. Трябваше само да види човек какво се случваше в ден като този, когато заплашителните облаци и силният вятър предвещаваха задаващата се буря. Братовчедът се задоволи с уплътняването на отворите над огнището на юртата си и нагледа конете, докато жена му, заедно с Мандухай и още няколко жени, бързо събираше козите под смрачаващото се небе, за да ги закарат в кошарата при овцете. Ако след бурята им се наложеше да обикалят цял ден на кон равнината, за да търсят разпръсналите се кози, това щеше да бъде по вина на братовчед й.
	— Конете и камилите са мъжка работа, овцете и козите — женска, освен това съм уморен — надменно заяви той, но ако питаха Мандухай, това си беше чист мързел. За щастие не се налагаше да събират на едно място камилите, те бяха достатъчно умни. Въпреки това тя ги нагледа, след като вкараха козите в кошарата, и направо не повярва на очите си, когато сред онези с гъста червеникавокафява козина съзря една почти без козина — със сигурност не беше от тяхното стадо. Явно пак някой се бе възползвал от бурята и от всеобщото объркване, за да изхрани животното си за сметка на предводителя на клана. Огледа се и не след дълго откри виновника — мъж, чието покрито с пясък облекло издаваше, че е пътувал дълго, шибан от вятъра, който се опитваше да настани и коня си при животните на баща й. О, хич да не си мисли, че Мандухай ще му позволи! Понеже човекът беше с гръб към нея, тя го потупа по рамото.
	— Докато трае бурята, както и да е — подзе тя, след като той се обърна, — но ако и след това трябва да храним твоя кон и твоята камила на наша земя, чужденецо, то ще се наложи да споделиш с нас водата си. Тази година лятото е лошо за всички.
	Той я измери с поглед и се усмихна.
	— Ще видим тая работа — отвърна развеселено с дълбокия си глас. Според акцента му май не произхождаше от юга като Мандухай и клана Чорос; определено беше от североизточната част на страната, от горските хора. Носеше традиционното облекло на пътешественик: синя дреха с шафрановожълт пояс и плоска червена шапка, ала по разкрачената му стойка можеше да се съди, че е свикнал да се движи с ризница и броня на ръцете. Определено не беше търговец. — Всъщност очаквах по-голямо гостоприемство от клана Чорос — додаде той. — Или това не е станът на Чоросбай-Темур?
	— Да, това е станът на Чоросбай-Темур през едно сушаво лято — спокойно поясни тя, — в който вече са се появявали не един и двама, за да подслонят при нас добитъка си и после да си го вземат с някое от нашите животни в добавка, щом времето се подобри. Впрочем, гостът трябва да изчака да го посрещнат, преди да настани животните си. Който се промъква, без първо да окаже чест на своя домакин, явно има да крие нещо.
	Мъжът скръсти ръце на гърдите си. Косата му под плоската шапка на пътешественик беше гъста, но не черна, ами кестенява, както понякога беше характерно за хората от севера и изтока. Затова и тя първоначално го бе помислила за по-възрастен, отколкото вероятно беше. Във всеки случай животът още не бе издълбал бръчки по кожата му.
	— Или наистина бърза да отведе на сигурно място животните си, преди да е започнала бурята — делово заяви той, — особено ако е изминал дълъг път и му предстои да измине още по-дълъг. Аз обаче с радост ще окажа чест на благородния Чоросбай-Темур. Когато го видя пред себе си. Което сега не е така. Не съм свикнал да се оправдавам пред слугините, дете мое. Дори пред такива, които са радост за окото ми. — Докато той говореше, тя отначало се усъмни дали не се е излъгала — може би наистина си имаше работа с пътник, който искаше да посети баща й, все едно по какви причини. Ала надменните му думи тутакси я настроиха срещу него.
	— Аз пък съм свикнала да се оправям с всякакви гости на Чоросбай-Темур — заяви тя. — Дори с онези, които се държат самонадеяно. Кажи ми какво те води при него, чужденецо, и може да ти помогна.
	Изражението му се промени.
	— В такъв случай вие сте неговата съпруга? — попита той, като й заговори в учтива форма. На „ти“ се говореше само с равностойни и с по-млади хора, а с високопоставени или с родители — на „вие“. Очевидно той беше по-голям от нея, едва шестнайсетгодишна, затова новото обръщение прозвуча по-скоро пресилено и подигравателно, отколкото като израз на уважение; явно й го връщаше, задето го беше нарекла самонадеян.
	— Не съм. Ако наистина сте гост и познавате Чоросбай-Темур, трябва да знаете, че съпругата му е Брибсун, при това от близо двайсет години, така че не разбирам въпроса ви.
	Устните му потръпнаха в подобие на усмивка.
	— Един богат и властен мъж може да си позволи повече от една съпруга. — Това беше вярно, но малцина постъпваха така. Веднъж чичо й беше предложил на баща й да си вземе втора жена, за да се сдобие с жив син, а баща й му бе отвърнал, че първата му съпруга е починала при раждане. Дотогава Мандухай дори не знаеше, че е имало жена преди майка й. Баща й бе добавил, че този удар плюс смъртта на Пухчо били присъда на Вечното синьо небе и на Майката земя, така че би било глупаво да залага на карта живота на още една жена и на нейните деца.
	— А една слугиня с вашия остър език отдавна да е изяла пердаха — додаде чужденецът. Мандухай реши, че не може да го понася, но че вероятно наистина е гост, който иска да се види с баща й. Така, както говореше надменно и самонадеяно, вероятно беше свикнал хората да пълзят пред него.
	— Съжалявам ви — с най-мекия си тон изрече тя и от своя страна използва уважителното обръщение като подигравка, — ако сте заобиколен от слугини и ратаи без език или от напердашени. Последвайте ме. Баща ми не се чувства добре, но ще ви приеме, след като бурята ви е довяла пред нозете ни.
	Дори да се беше изненадал, че е дъщеря на Чоросбай-Темур, той с нищо не го показа. Тя го заведе до юртата, в която живееха родителите й, вече уплътнена срещу бурята, така че се наложи първо да развърже въжетата на входа. Той не предложи да й помогне.
	Баща й наистина не беше добре. Предишния ден Мандухай и майка й яздиха до най-близкия хълм, за да изстържат и съберат мъх от камъните. Разтворен в гореща вода, той се смяташе за лекарство, помагащо почти срещу всичко, и баща й сега отпиваше по глътка от него, докато играеше шах с Ма Дзин. Майка й и слугинята опаковаха изсушената извара и пушените ребърца, които обикновено висяха на стената на юртата, за да не се напълнят с пясък. Както подобаваше, чужденецът се постара да не докосне с краката си прага, но заради вятъра го прекрачи много бързо, вместо да изчака поканата на баща й. Зад него Мандухай отново се захвана припряно с въжетата, а слугинята се изправи, напълни една паничка с мляко и я подаде на госта, който се поклони учтиво към разположеното на север почетно място на баща й и пръсна няколко капки за духовете, преди да отпие.
	— Аз съм Нойонболод — подзе той, — от клана Борджигин. Имам честта да дойда при вас по поръчение на самия хан, Чоросбай-Темур.
	Подчинявайки се на първия си импулс, Мандухай беше склонна да се усъмни в достоверността на думите му, ала се въздържа и си замълча. Въпреки това с мъка се удържа да не прихне. Един пратеник на хана, пък и член на собствения му клан, който бездруго беше твърде малоброен, със сигурност нямаше да се появи тук само с две ездитни животни и без слуги или знаменосци.
	— Поласкан съм от тази чест — отговори баща й и върна на дъската бялата фигурка, която държеше в ръце. — Простете объркването на един стар мъж, но кой е нашият хан — още ли е Мандул хан, или вече имаме нов?
	Въпросът не съдържаше капчица ирония. През последните години се бяха изредили трима различни ханове. Двама от тях бяха деца, чиито майки се кълняха, че ги били заченали от членове на клана Борджигин, преди Есен да започне с големите кланета. И двамата управляваха съвсем за кратко, после бяха убити заедно с майките си. След опита на Есен да изтреби до крак клана Борджигин бяха останали живи само деца или старци, стига да не бяха преки потомци от мъжки род на праотеца Чингис хан, затова следващият хан, избран от тайджи Бег-Арслан, беше възрастен мъж на име Мандул, който управляваше едва от две години и за когото никой не знаеше нито добро, нито лошо. Той веднага беше оженен за дъщерята на Бег-Арслан, но никой нямаше да се изненада, ако и неговото управление не продължеше дълго.
	— При вас ме изпраща моят благороден братовчед Мандул хан — каза чужденецът. Странно: ако наистина беше от клана Борджигин, защо ли Бег-Арслан не бе избрал за хан именно него? Този мъж, макар отдавна да не беше дете, все още беше млад, достатъчно млад, за да има пред себе си дълъг живот, стига да не го съкратяха с меча. От вниманието на Мандухай не убягна, че той не спомена името на Бег-Арслан, а заяви, че идва направо от хана. Вероятно беше наясно, че Бег-Арслан тутакси би му взел главата, ако узнаеше, че някой се е представил за негов пратеник, при това като член на клана Борджигин. А на клетия, стар Мандул хан вероятно никой нямаше да съобщи за това.
	— Нойонболод — замислено промърмори баща й. — Нойонболод… Възможно ли е да сте били сред съюзниците на Самур гунджи, синко?
	— Тогава бях много млад, но да, имах тази чест.
	— В такъв случай сигурно знаете паролата, с която навремето се разпознавахме помежду си, докато се борехме срещу Есен? — попита бащата на Мандухай. Капанът щракна. Мъжът, представил се като Нойонболод обаче не се разтревожи ни най-малко, а се усмихна.
	— „Победителят има много приятели. Победеният има добри приятели.“ — отвърна той, цитирайки стара поговорка, която очевидно беше правилният отговор, защото бащата на Мандухай се опря на Ма Дзин, за да се изправи, и се приближи до госта. Мандухай прехапа устни.
	— Добре дошли — каза баща й, — и ме извинете за предпазливостта, Нойонболод от клана Борджигин. Живеем в трудни времена.
	— Затова дойдох тук сам — отбеляза Нойонболод и хвърли многозначителен поглед към Ма Дзин, а после и към слугинята. В същия миг трясък разцепи въздуха, после долетя гръмотевичен тътен. Бурята беше стигнала до стана.
	— Не можем да отпратим навън нашите слуги — припряно се обади Мандухай, — не и при това време. Ако това, което имате да казвате на баща ми, е толкова тайно, че не е подходящо за ушите на верните му хора, то ще трябва да почака, докато отмине бурята.
	Слугинята я погледна с благодарност, а Ма Дзин — с облекчение. Майка й обаче цъкна с език в израз на порицание и потупа по леглото, с което даде знак на Мандухай да седне до нея и да мълчи.
	— Изглежда, вашата дъщеря е много загрижена за начина, по който общувам с прислугата — обърна се Нойонболод към бащата на Мандухай. — Уверявам ви, че нямам намерение да прогонвам хората ви в бурята, обаче наистина бих предпочел да обсъдя с вас на четири очи това, което имам да ви кажа. Хайде да споделяме новини, докато бурята утихне.
	— С удоволствие — бодро отвърна баща й и даде знак на Нойонболод да седне вдясно от него в мъжката част на юртата. — Извинете ме за любопитството, но как успяхте да оцелеете, след като сте член на клана Борджигин? Сигурен съм, че сега сте могъщ воин, който всява страх у враговете си, но преди десет години сте били само на…
	— Аз принадлежа към клана Борджигин, но не съм потомък на праотеца Чингис хан — обясни Нойонболод. — Моят предшественик е бил по-малкият брат на праотеца, Хасар. Когато тайджи Есен нападна клана ни, той, естествено, се зае най-напред с потомците на праотеца. Докато тръгне да преследва останалата част от клана, бунтът беше започнал, а аз се бях оттеглил в планините близо до река Онон, както навремето праотецът Чингис.
	Баща й бутна настрана лекарството си и посегна към паницата с мляко, която беше предложена на госта. Напръска с няколко капки плъстената кукла, която беше окачена над почетното място и олицетворяваше духа на клана, после отпи и отново подаде паницата на Нойонболод.
	— Вечното синьо небе е било благосклонно към вас.
	— Не съм толкова сигурен, след като загубих по-голямата част от клана си — отвърна Нойонболод.
	Баща й потръпна. Мандухай знаеше, че той продължава да се самообвинява. Дали защото не беше спрял навреме Есен, или защото не го бе подкрепил — това само той си знаеше. Във всеки случай тя не искаше този Нойонболод да подклажда чувството за вина у баща й.
	— Вие сте млад, здрав и очевидно се ползвате с благоразположението на вашия хан — каза тя. — На вашия хан, който произхожда от вашия клан, и тъй като няма голям избор, много е възможно един ден и вие да станете хан. Кой не би нарекъл това благосклонност от страна на Вечното синьо небе?
	— Дъщеря ми отрасна без братя — укорително се обади майка й. — За жалост понякога й липсва скромност, но ще се научи, уважаеми гостенино.
	Бузите на Мандухай горяха — най-вече защото баща й не добави нищо в нейна защита. Около очите на Нойонболод се очертаха бръчици, а на нея й се прииска той да не се весели чак толкова, докато я гледа. Все пак гостът й отговори.
	— Много е възможно на хана тепърва да му се родят синове, освен това внуците на Есен са живи. Не ми допада да прекарам живота си с надеждата за смъртта на деца. Но вие сте права, има много неща, за които да съм благодарен. Представете си само, че още живеехме като китайците. Ако бях член на императорското семейство, никога нямаше да изляза от Забранения град.
	Тя си спомни за всичките онези сгради от камък, дърво и мрамор, за чуждоземната грациозност, за оформената зеленина на хълма. Но най-вече помнеше какво се беше случило с баща й. Ако Нойонболод бе споменал нарочно Забранения град, за да го унизи и с цел да подготви почвата за това, което щеше да поиска от него, то тя му дължеше много повече от остър език.
	— Кой знае, може би — спокойно изрече баща й, без да пребледнява или да се изчервява. — Все пак императорът, когото държали затворен, се върнал на трона си, след като починали малкият му брат и неговият наследник. Човек никога не знае какво ще му донесе съдбата в следващия момент.
	— Императорът, когото вие пленихте — отвърна Нойонболод. — Наистина ли му желаете доброто?
	В този миг Мандухай беше сигурна, че всички — дори майка й и слугинята, които не бяха присъствали на срамната случка, си мислеха как императорът бе унизил баща й като отмъщение за пленничеството си. Накъде биеше този Нойонболод? Или просто изпитваше удоволствие да раздава удари чрез думи, за които не можеха да му поискат сметка?
	— Не съм казал такова нещо. След всичко, което съм видял през живота си, няма по-горчива съдба от това да седиш на трон, който не си заслужил и на който не можеш да изпълняваш пълноценно задълженията си.
	Нойонболод надигна паницата.
	— Вие сте мъдър човек, Чоросбай-Темур.
	Мандухай изпита гордост заради начина, по който баща й умееше да се справя с дързостите, и се изненада приятно от откровеното признание на Нойонболод.
	Повече двусмислени забележки не се размениха. Заговориха за отраженията на сушата върху стадата и дали през зимата ще има достатъчно трева за всички в плодородните долини на река Орхон. После си разказаха за любимите си коне. През това време бурният вятър затихна и отшумя бързо, както бе обичайно за бурите в степта.
	— Мандухай — каза баща й, — нагледай животните! Нека ти помогнат Лалугера и нашата добра Полска мишка.
	Не й оставаше друго, освен да се подчини, макар отлично да разбираше, че я отпращаха от юртата, за да може Нойонболод да каже това, заради което беше дошъл. Камилите бяха добре, вятърът ги бе лишил от още малко от зимната им козина и тя висеше на фъндъци от тях както всяко лято, за разлика от животното на Нойонболод, което вече беше с къса лятна козина. Ако я използваше като товарна камила, той явно бе прибрал торбите, които се окачваха на седлото.
	Конете, за разлика от камилите, бяха много неспокойни. По време на бурята конят на Нойонболод вероятно е бил хапан от другите коне, които също е хапал, ако се съдеше по раните на няколко жребци, и на Мандухай й отне доста време да успокои бащините си коне. После тя въздъхна и се запъти да търси коня на Нойонболод, който другите бяха прогонили. Не го виждаше никъде, затова прецени, че ще й трябва помощта на друго животно.
	— Ма Дзин, ще взема камилата на Нойонболод, защото познава коня му. Ако не се върна скоро, отиди в юртата, прекъсни разговора и им кажи. Баща ми не бива да се уморява заради един… Просто не бива да се уморява, това е достатъчно.
	Тя не взе седло, защото чуждото седло будеше в животното недоверие почти колкото и непознатият ездач; взе само едно малко парче плъст, с каквито обикновено попиваха потта на животните, и заговори мило на камилата, та да й позволи да я яхне. „Ба“, редеше тя, „ба“, милваше животното по шията, за да свикне с миризмата й, и накрая рискува да я притегли надолу, карайки я да коленичи. Беше си чист късмет, но човек, който държеше на послушанието като този Нойонболод със сигурност не би избрал за продължително пътешествие опърничава камила. С коня работата беше друга, но пък тя и не възнамеряваше да го язди. Щеше да го хване за поводите и да го води, а тъй като камилата му беше позната, той сигурно щеше да я следва.
	След буря въздухът винаги беше чист, наситен с аромата на степните треви, които разцъфтяваха светкавично от дъжда. Небето отново беше подкупващо ясно. Мандухай си пое дълбоко дъх, притисна колене към тялото на камилата и я подкани: „Чу, чу!“.
	Бързо откри коня. Той имаше няколко кървящи рани от ухапвания, така че щеше да го настани отделно от другите коне, но иначе не беше сериозно наранен. Наложи й се да направи няколко кръга около него с камилата, преди да бъде допусната по-близко, после той се укроти. Но само докато понечи да го хване — тогава вирна глава и посегна да я ухапе.
	Не й оставаше друго, освен да се надява, че конят ще последва камилата. Не беше препоръчително да се яздят ранени коне, при това принадлежащи на самонадеяни господари.
	Опърничавото животно не мръдваше от мястото си. Три пъти се отдалечаваше тя с камилата, три пъти се връщаше обратно. Разбира се, можеше да го зареже и да каже на гостенина на баща си сам да се погрижи за коня си, но той и без това вече я смяташе за неучтива дивачка. Освен това Мандухай не искаше домакините да му бъдат задължени за каквото и да било. И държеше в никакъв случай да не се провали с тази задача, дължеше го на себе си — не на него. Накрая й хрумна нещо. Ако този Нойонболод яздеше коня и при военни походи, което можеше да се предположи, то животното вероятно притежаваше инстинкта при бърз галоп не само да следва другите коне, но и да застане начело на тях. Затова, вместо да тръгне бавно, този път тя спеши камилата, направи голям кръг и профуча покрай коня с толкова висока скорост, че той се подплаши. Необичайният, висок тембър на гласа й и действията й го накараха да побегне, тласкан от послушание и страх. Тя не посмя да се обърне; вниманието й беше достатъчно заето с непознатата камила. По едно време й се стори, че покрай нея профучава някаква светкавица с черна грива, но може и да й се беше привидяло.
	Спря камилата току пред бащината си юрта. Нойонболод тичаше насреща й, след него — Ма Дзин и родителите й.
	— Какво направихте с моя кон? — невярващо попита гостът. — Той не се подчинява на никого, освен на мен!
	Мандухай изпитваше облекчение, но в никакъв случай не искаше това да й проличи. Погледна над главата му и видя, че конят е пристигнал преди тях.
	— Аз не съм никой — изрече тя с възможно най-величествения си тон и с радост би слязла със замах от камилата, но точно сега тъй покорното до момента животно отказа да коленичи.
	— Виждам, виждам — каза Нойонболод, а в гласа му отново се прокраднаха весели нотки. Явно очакваше тя да го помоли за помощ. „Ще има да чакаш“, помисли си Мандухай, преметна крак над предната гърбица на камилата и скочи на земята. Чак сега той пристъпи към животното и го потупа успокоително по шията. Брибсун дръпна дъщеря си настрана, още веднъж цъкна неодобрително с език и я отведе към юртата си, далече от мъжете.
	— Нойонболод предложи на баща ти брак — каза тя. — При твоето поведение е цяло чудо, че го направи.
	Баща й вече бе получил няколко предложения за нея. Все пак кланът Чорос се числеше към най-важните и най-богатите, въпреки че той вече не беше чинсан или дясна ръка на тайджи, пък и репутацията му не бе като предишната. Така че предложението не дойде съвсем неочаквано, но Мандухай не беше наясно с чувствата, които изпита след думите на майка си. Чест беше да се омъжи за клана Борджигин, макар той вече почти да не съществуваше, а Нойонболод, както се виждаше, беше млад и здрав. В същото време той беше най-арогантният мъж, когото бе срещала извън Забранения град, и тя не беше сигурна дали ще може да го почита и уважава, както подобаваше на една съпруга. „Твоите мисли и желания може да са свободни, но ти не си“, обичаше да казва Брибсун, когато обясняваше на Мандухай, че дълг на всяко момиче е да помогне на своя клан като залог за полезни съюзи, защото именно това беше целта на брака. Но Мандухай от малка бе наблюдавала как се отнася баща й към майка й — винаги с респект и искрена симпатия. Искаше й се така да се случи и с нея, а не знаеше дали Нойонболод би бил способен на подобно поведение.
	— Със самия хан! — продължи майка й. — Затова е дошъл. Ти ще бъдеш съпруга на Мандул хан!
	— Ама… нали едва преди две години Мандул хан се ожени за дъщерята на Бег-Арслан тайджи?
	„Един богат и властен мъж може да си позволи повече от една съпруга“, прозвучаха в ушите й думите на Нойонболод. Чак сега проумя защо я беше наблюдавал така развеселено. Тя заби нокти в дланите си, а майка й махна пренебрежително с ръка и продължи обясненията:
	— Ще му станеш втора съпруга. Явно Мандул хан иска да излезе от сянката на своя тайджи. За целта му е нужен съюзник, а кой е по-добър съюзник от твоя баща? Казвам ти, така той най-после ще престане да се пита дали небето го наказва заради проклетия Есен. Не може да има по-ясен знак. Нашите потомци ще царуват над децата на Вечното синьо небе. Боговете ни благословиха! Най-после!
	Мандухай погледна майка си и се зачуди дали Брибсун се сеща какво се беше случило с майките на последните две момчета, които поне формално бяха управлявали децата на Вечното синьо небе от името на синовете си. Ала паметта й изигра шега и й припомни нещо друго. Тя се видя като малко момиче как се моли пред реликвите на праотеца Чингис: „И ни дай най-после добър хан!“.
	„Ами ако Мандул хан е отговорът на праотеца на моята молитва?“, запита се тя. „Тогава какво?“
	Беше шестнайсетгодишна и всичко й изглеждаше възможно.


>>	Единайсета глава

	Не друг, а именно евнухът Джи своевременно направи намек на Ван, така че тя не дойде неподготвена в Залата на висшата хармония. Въпреки това се наложи да впрегне цялото си самообладание, за да се усмихва и да кима, когато й съобщиха, че желанието на императора било да изпълни последното си задължение като бавачка — да направи сина му мъж и после да се оттегли. Щели да й позволят да се посъветва преди това с някоя прочута куртизанка и дори нямало да приспаднат цената на тази услуга от обезщетението, което щяло да й бъде изплатено за вярната служба.
	Старият император никога не я беше смятал за достойна да се обърне лично към нея — нито когато умря единственият му законен племенник, което отново издигна сина му в престолонаследник, нито когато по-малкият му брат почина, без да остави признати потомци, което отново направи самия него единствен Син на небето. Ван изпита облекчение. Бяха й нужни много месеци, докато се реши да сипе лекарството на бабата в питието на сина на по-младия император. Не й беше никак лесно и после си въобразяваше, че всеки може да види какво е сторила. По-добре да си остане невидима и невзрачна, както се очакваше от бавачките; ако императорът я бе сметнал за достойна за аудиенция и дори й беше благодарил, задето се е грижила за сина му по време на неговото пленничество, то накрая все някой щеше да си спомни, че я е видял близо до братовчеда на нейния питомец, където нямаше какво да търси.
	Колкото по-далече в миналото оставаше това деяние, толкова повече мисълта за случилото се тежеше на Ван. Едва когато чу, че е дошло време да си върви, се върна споменът за момента, когато изля капките от шишенцето в паничка, а после чакането и съзнанието, че е извършила убийство. Стори каквото трябва и то постигна желания успех, но със сигурност не го направи, за да бъде отпратена, и то точно сега, когато нейният питомец щеше да е в състояние да й се отблагодари за всичките години, през които се бе грижила за него.
	Това, което се очакваше от нея като заключителна услуга, естествено, отговаряше на традицията на императорските бавачки. Принцът беше достатъчно голям, за да бъде оженен, а преди това да се случи, следваше да бъде въведен в изкуството на любовта — не само от евнусите, които можеха да му дадат единствено описания, но и от бавачката, която и без това му беше изцяло на разположение. Това бе една от причините, поради които бракът беше невъзможен за една императорска бавачка, след като напусне службата си, дори ако се намери някой, който би пожелал да се ожени за прехвърлила трийсетте жена. След обичайния край на службата си в императорския двор бавачката не можеше да е девствена, следователно не беше достойна за брак. В най-добрия случай можеше да се надява да стане наложница на някой богаташ, но никога — негова съпруга.
	Сегашният император беше превърнат в мъж по същия начин и ако някой помнеше дори само името на неговата бавачка или знаеше къде се намира тя, то поне Ван не беше чувала за това. Според Джи чувствата на императора към неговата съпруга го бяха отчуждили не само от бавачката, но и от собствената му майка, императрицата вдовица.
	Приятно би било да се надява, че нейният питомец я обича и уважава толкова силно, та непременно да поиска да я задържи при себе си, все едно какво ще каже съпругата му и какво ще разпореди баща му. Ала Ван беше разполагала с много време, за да си представи бъдещето и да премисли всички възможности. Не, тя със сигурност не бе пожертвала години от живота си и дори убила, за да бъде изтласкана настрана. Упованието беше хубаво нещо, но сигурността беше за предпочитане. Впрочем, бъдещето на нейния питомец беше бъдеще и на цялото Средно царство. Защо Ван да поверява това бъдеще на евнусите и на чиновниците министри, които през последните години вкупом се бяха оказали некадърни и мислеха само за собственото си добруване? Тя помнеше отлично какво се случи с мъжете, решили навремето да не откупят императора от монголците. Колко отмъстителен може да бъде владетелят — това той беше доказал на варварите в Залата на висшата хармония. Архивът му беше издал имената на министрите, които бяха гласували да не се плаща откупът. Когато се върна на власт, той измисли за тях нещо още по-жестоко. Всички до един били зазидани в манастир, без никаква възможност за контакти с външния свят. В килиите си намерили само книга и нож, нищо друго. Книгата описвала пътешествието на един мореплавател, когото божественият вятър отнесъл на изток и който успял да се върне обратно само защото изяждал другарите си, един подир друг. Защо да помага на този император, който в отмъстителността си напълно забравяше, че сам държи непременно да води битка, която можеше да бъде избегната и която унизи цялата империя; който така съсипа първия й опит да спечели съюзници и който никога не намери добра дума за верността й към неговия син? Какво правеше него или когото и да било от неговите министри по-добър или по-умен от Ван?
	Пътят се очертаваше пред нея с кристална яснота. Един мъж може да пренебрегне майка си заради любовница или съпруга, или пък да се подчини на традицията и да постави майка си над любовницата или съпругата. Но ако една и съща жена му беше и майка, и любовница, тогава той не би могъл никога да се откаже, да се отрече от нея. О, тя щеше да превърне Дзяншен в мъж. Но не като последна услуга, а като начало на нова глава в книгата на нейния живот.
	Когато отиде при него, той тъкмо бе написал стихотворение за нея, което й подсказа, че евнусите са го осведомили за желанието на баща му. Тя взе една четчица за туш и превърна петте знака от всеки ред в седем, което променяше значението от въпрос в потвърждение, а той се изчерви. В унисон с традицията би трябвало най-напред да се уведомят евнусите, които да подготвят стая за първата нощ на принца с жена. Щяха да парфюмират всички отвърстия на тялото й и да я надзирават през всяка една минута, а също така да броят най-прецизно колко пъти младият принц ще се изпразни в нея. Накрая щяха да отмият всякаква следа от него от тялото й и да я отстранят завинаги от живота му. „Няма да стане“, помисли си Ван. Тя планираше нещо, което нямаше нищо общо с традицията, а щеше да бъде основата на бъдещия й живот.
	Ван добави още един ред върху хартията към стихотворението, а принц Дзяншен кимна. Тя го познаваше — досега винаги се беше справяла успешно с него, превръщайки някоя опасна или двусмислена ситуация в криеница с помощта на предрешаване. Откакто той стана отново престолонаследник, Ван разполагаше с достатъчно пари, за да дава редовно по нещичко на евнуха Джи, така че не беше трудно да получи от него две униформи на дворцови пазачи, които представи на своя питомец. Скоро той крачеше редом с нея из Забранения град, възбуден и щастлив, че не могат да го разпознаят в униформата, и благодарен, че тя му беше осигурила това приключение. То си струваше болките, които й причиняваха краката. Беше му казала да се обръща към нея с „другарче“, в случай че някой дочуе откъслеци от разговора им, и тя щеше да постъпи по същия начин. Той изговаряше думата без каквото и да било заекване; точно както се бе надявала, маскировката на редови войник го освобождаваше от притеснението и от тежестта на езика му.
	— Къде отиваме, другарче?
	Тя не можеше да рискува да напуснат Забранения град. Всеки войник от караула беше длъжен да посочи ранга и функциите си, преди да премине през портите, а ако ги спрат, това щеше да отнеме илюзията за свобода, която току-що беше създала у него.
	— Почакай, мило другарче.
	След смъртта на императрицата вдовица съпругата на младия император се беше нанесла в Двореца на земното безгрижие, ала след смъртта на съпруга си трябваше да го отстъпи на майката на Дзяншен, съпругата на стария император, която дотогава се беше надявала да я забравят и да я оставят да си живее в някой от безбройните дворци за наложниците. Сега, след като съпругът й отново беше на власт, а синът й — престолонаследник, тя приемаше детето си веднъж седмично и му позволяваше да й пожелае добро утро, но иначе се беше отдала всецяло на опиума. Бяха започнали да й го дават ежедневно, когато пленяването на съпруга й я бе разстроило тотално, и така и не бяха престанали. Когато синът й правеше ежеседмичната си визита, се разменяха виновни погледи и няколко префърцунени фрази, от което той започваше да заеква още по-мъчително. Момчето изпитваше страх от този дворец, в който все още живееше по искане на своите родители, та затова Ван бе решила да го отведе по-далече от него, доколкото това беше възможно в рамките на Забранения град.
	Това означаваше да се изкачат на хълма в парка „Дзиншан“. Тя стискаше зъби, за да не извика, докато той бъбреше весело — тук видял особено голяма пеперуда, там сокол в небето, и как щом дойде лято, сигурно щели да му позволят да отиде на лов със соколи. Така стигнаха до дървото, под което Джи, следвайки нейните указания и срещу дадения му щедър подкуп, беше разположил копринени възглавници и рогозки.
	— Аммма… — запъна се Дзяншен, изведнъж изпадайки отново в смут, — ако ни види някой?
	— Тогава ще ни сметнат за двама дръзки войници, които не могат да престанат да се опипват, другарче мое — изрече с преднамерено суров глас Ван и му намигна. Идеята за предрешаването й беше хрумнала не само за да придаде игривост на ситуацията, но и защото не беше сигурна дали ще му бъде лесно да престане да вижда в нейно лице единствено бавачката и учителката. Самата тя също се затрудняваше да гледа на него като на мъж, а не като на дете, така че необичайното облекло помагаше и на нея. Ван не се беше влюбвала никога, но понякога, когато се чувстваше самотна и не знаеше дали тя и питомецът й ще преживеят следващата година, си фантазираше как ще се появи храбрият герой от приказките, ще победи всичките й врагове и ще я вземе в обятията си. Съзнаваше, че това са детинщини, но те правеха живота й по-поносим — а сега войнишките униформи й помагаха да направи връзката между Дзяншен и собствената си фантазия. Не биваше да има задръжки, нито да ги показва — така й бе препоръчала куртизанката, чийто съвет се оказа полезен в много отношения, в противен случай щеше да го подплаши и накрая да го загуби.
	— Две войничета — охотно се включи в играта Дзяншен, — които постоянно изпадат в затруднения, понеже глупавите им началници се държат подло с тях. Ето затова са избягали!
	Той се ухили и се отпусна върху рогозката. Беше му се наложило да наваксва обучението по етикет при евнусите, откакто отново бе станал престолонаследник.
	— Началството просто ни завижда, другарче. — Ван седна до него. — Най-красивата куртизанка в града се е влюбила в нас, а не в тези надути тъпаци. Нали в крайна сметка ние я спасихме от разбойническата банда и набихме всички негодници. Как да не ни е благодарна! Обаче началството ни се разсърди, задето не сме се явили на служба.
	Очите му блеснаха и тя усети, че е уцелила правилния тон, ролята, която той харесваше. Един смел, недооценен герой, рамо до рамо с най-добрия си приятел, плюс тъпи началници и възхищението на една красива жена. Достатъчно се доближава до книгите, които го бе виждала да чете в последно време, без да изглежда изкопирано буквално.
	— Ама че майтап падна с тези разбойници! — извика той. — Знаеш ли, другарче, мисля, че трябва да прекараме следващите няколко нощи при куртизанката. В случай че онези типове дръзнат да се върнат. По дяволите началството!
	— Прав си. Обаче ако разбойниците не се появят, ще трябва да забавляваме по друг начин куртизанката.
	Той преглътна, но без заекване попита:
	— Ти знаеш ли какво трябва да се направи, другарче?
	— Позволи ми да ти покажа — отвърна Ван и ръцете й се плъзнаха под робата му.


	Мандухай се сбогува с майка си, както повеляваше традицията. Стояха пред юртата; Мандухай подложи първо дясната, после лявата си буза, та майка й да подуши и двете — така беше прието при децата на Вечното синьо небе. Този път обаче Брибсун се спря, след като бе вдъхнала миризмата на дясната буза на дъщеря си.
	— Ще подуша лявата, когато се върнеш.
	Чак сега Мандухай осъзна, че напуска завинаги дома на родителите си, защото една майка изричаше тези думи само когато не беше сигурна дали ще види отново детето си и с надеждата да предизвика Майката земя да й върне един ден рожбата.
	Майка й не заплака. „Една майка не бива да плаче пред детето си, все едно дали е син, или дъщеря“, бе казала веднъж Брибсун на Мандухай. „Течностите от майчиното тяло имат особена мощ. Кръвта на майката храни детето, преди да се роди, млякото й го храни, след като се роди, слюнката й наквасва сушеното месо, което сдъвква за невръстната си рожба, а урината й изгаря първите рани, които си причинява детето, когато падне. Но сълзите — сълзите имат способността да натоварят с нещастие цялото бъдеще на детето, затова една майка не бива никога да пролива сълзи пред детето си. Помни това, дъще, когато и ти си родиш деца.“
	Вместо да плаче, майка й държеше в ръцете си паница с мляко и голяма дървена лъжица, с която пръсна мляко по земята пред коня на Мандухай, за да й осигури дълго и добро пътуване. Баща й изрече думите, които праотецът Чингис бил казал на дъщеря си Алахуй, когато тръгнала да се омъжва и да управлява страната, владяна днес от клана Чорос.
	— Бъди разумна, непоколебима и храбра. Нямаш по-добър приятел от собственото си мъдро сърце. Може да разчиташ на много неща, но никой няма да ти е по-верен от теб самата. Може много хора да станат твои помощници, но никой не бива да ти бъде по-близък от собствената ти съвест. Не забравяй, че животът е твърде кратък, ала наследството, което ще оставим с делата си, е вечно!
	Мандухай склони смирено глава. Знаеше, че обозът я чака. Новият й съпруг не беше там, още не го бе виждала. След като баща й и Нойонболод се споразумяха, Нойонболод занесе новината на своя хан и се върна с достатъчно хора, за да докарат добитъка, който ханът даваше на баща й. Всъщност обичаят повеляваше младоженецът лично да изведе булката от юртата на нейните родители. „Ханът не може да дойде толкова далече на юг“, бе обяснил Нойонболод. „Споразумението му с тайджи ясно определя в кои райони има право да пребивава.“
	„С други думи“, помисли си Мандухай, „тайджи определя правилата, по които да живее ханът.“ Е, така беше открай време, а хан, който се противи, не живее дълго, но, доколкото беше схванала, причината за брака й беше тъкмо тази — да се даде възможност на Мандул хан да промени това положение и да наложи собствени правила. Затова баща й бе решил да й даде като зестра част от своите воини, макар да я беше предупредил:
	— Човек започва война, само когато има изгледи да я спечели. Мандул хан не е млад, нито гневлив; надявам се, че има добри съветници. Съюзът си е съюз, но ако наистина иска да стане независим от Бег-Арслан тайджи, трябва първо да си потърси още съюзници и второ — да изчака, докато родиш дете, дъще, защото тогава хората ще знаят, че Майката земя и Вечното синьо небе са на негова страна и че отново позволяват на клана Борджигин да има бъдеще.
	— Татко, нямаше ли да е по-добре да дойдете с нас и лично да посъветвате хана?
	— Човек не бива да струпва всичките си налични сили на едно място, Мандухай. Да се надяваме, че Бег-Арслан няма тутакси да съзре заговор срещу него в лицето на втората съпруга на хана, но ако все пак го направи, то не бива да вярва, че безнаказано може да превърне сватбата в кървава баня, както е постъпил Есен със сватбата на своята дъщеря, когато тръгнал да заличава клана Борджигин.
	Тя потегли на коня си по средата на обоза, така че при нужда воините да образуват стена около нея, напълно осъзнавайки обстоятелството, че може би се отправяше към бъдещето си не като съпруга на хана, сиреч като хатун, а към преждевременната си смърт. Развесели се и се трогна, когато не друг, а точно свадливият й братовчед предложи да я придружи на север. Но това все пак беше някаква компенсация, задето щеше да бъде не само без родителите си, но за първи път и без Ма Дзин. „Учи се от водата; постоянната капка пробива камъка, а не високата вълна“, бяха думите му за сбогом, преди да я прегърне силно както никога досега. Беше се надявала, че той ще я придружи като част от зестрата й, но баща й имаше друга задача за него. Според слуховете от граничния район старият му враг, императорът, бил на смъртно легло. „Ако има нов император“, бе обяснил баща й, „ще бъде добре да знаем какво да очакваме от него. Дали ще бъде оръдие в ръцете на своите министри, или ще поиска да управлява сам? Дали осъзнава, че децата на Вечното синьо небе са по-слаби от всякога, след всичките раздори, огромната загуба на хора и непрестанната смяна на владетели през последните години, и дали ще реши да се възползва от това положение? Всичко това са неща, които трябва да разберем.“
	Очите я засмъдяха, но Мандухай бе твърдо решена да последва примера на родителите си и да не пролива сълзи, а да гледа само напред. Щеше да ги види отново един ден, може би когато родеше син, и със сигурност щеше да види отново Ма Дзин. След като изпълни поръчението на баща й, той щеше да отиде при нея. Тя се вкопчи в тази мисъл.
	„Ако дотогава не си мъртва“, прошепна й един вътрешен глас. Баща й смяташе, че Бег-Арслан няма да посмее да се обърне срещу хана, поставен на трона лично от него, и да го замени със следващия отрок на Борджигин, както се случваше досега, когато някой хан се окаже твърде опърничав. Чоросбай-Темур беше на мнение, че тайджи не би се изложил на опасността да си създаде кръвни врагове в лицето на голяма част от неговия клан и от предвожданите от него племена. Ами ако опасността всъщност идваше от друга посока? Есен беше измамил клана Борджигин и бе приспал бдителността му, омъжвайки дъщеря си за един от тях. Ами ако Мандул хан продължаваше да бъде послушно оръдие в ръцете на своя тайджи и тъст, ако желаеше тази женитба само за да даде възможност на Бег-Арслан да нанесе решаващия удар върху клана Чорос? Е, тогава щеше да се окаже, че дълбоко се е заблуждавал, защото баща й не се явяваше лично с цялата си мощ, но й бе дал толкова воини, колкото бяха достатъчни да носят внушителна й зестра. Ала този факт не правеше смъртната заплаха по-малка.
	Ами ако Мандул хан изобщо не беше изпращал Нойонболод? Налагаше се да се доверят на думата му, че е пратеник на хана. Ала Нойонболод можеше спокойно да е пожертвал собственото си стадо, за да създаде впечатлението, че ханът й иска ръката, стига крайният резултат да му даваше достатъчно големи предимства. Баща й казваше, че имала развинтена фантазия, обаче тя помнеше отлично как самият той беше изненадан и унизен в Забранения град, макар да беше нащрек за всякакви подлости.
	И въпреки това обратната възможност — че се бе запътила към щастието си — беше точно толкова голяма, ако не и по-голяма. Та нали мишката, която не смее да излезе от дупката си, няма да бъде убита от сокола, но си остава мишка и накрая умира от глад под земята. Само птицата, хвърлена от гнездото, може да се научи да лети. Животът беше толкова простичък!
	И понеже пътуваше към бъдещия си съпруг, хана, Мандухай носеше своя богтог — голямата червена шапка, извисяваща се на височина цял лакът, направена от брезова кора и покрита от майка й с червена коприна. В горната й част имаше пера от див паток, традиционният знак на клана Борджигин, и няколко паунови пера от Средното царство, които майка й бе свалила от своя шапка с обяснението: „Да не си помисли Мандул хан, че кланът Чорос не може да нагизди дъщеря си, както му е редът!“.
	Отдалече приличаше на воин с шлем и вдигнато копие като придружителите си. Щеше й се да имаше поне копие. Лъкът, колчанът със стрелите, боздуганът и прашката й бяха в багажа при товарните животни; чак пръстите я сърбяха от непреодолимото желание да хване оръжие.
	— Какви празненства ще има в твоя чест? — попита я жената на братовчед й, която яздеше до нея и очевидно беше обзета от радостна възбуда, защото чрез този брак щеше да се сроди със самия хан. — Какво ще кажеш? Няма ли да е чудесно да се организира конно надбягване и състезание между стрелците с лък и борците от всички кланове?
	— Наистина би било чудесно — отвърна Мандухай, защото харесваше жената на братовчед си, пък и си беше вярно. Много би се радвала на такъв празник. Не беше забравила обаче, че Есен е организирал точно такива състезания в чест на своята дъщеря.
	— Стига Мандухай да не участва лично в тях — весело подметна братовчед й. — Никой не би посмял да победи булката, а после ще ни се наложи да търпим порасналото й до небето самочувствие.
	— Ти едва се справяш с бремето на собственото си самочувствие, братовчеде, така че не искам да усложнявам нещата и ще изключа двама ни от всякакви състезания по стрелба. Освен това не ми се ще да наскърбявам благородния ми съпруг още в началото на нашия брак, да не вземеш да застреляш по невнимание някой от неговите знаменосци, докато уж се целиш в мишената — отвърна тя, без да мисли много-много.
	Обичайните роднински заяждания, продължили през цялото им детство. Единствената разлика беше, че вече не си скубеха взаимно косите и не се плезеха един другиму. Това действаше успокоително на Мандухай — доказваше й, че отнася в бъдещето част от своето минало, и същевременно й разнообразяваше времето.
	— Хапеш като бременна кобила. Мандул хан ще има да съжалява — разпалено заяви братовчед й.
	— Надявам се да не стане така — намеси се Нойонболод, когото никой от тях не беше забелязал да приближава. Досега яздеше в челото на обоза, но явно бе поизостанал. Мандухай се изчерви. Роднинските закачки не бяха предназначени за неговите уши. После си каза, че много скоро ще бъде хатун, съпруга на владетеля на всички монголци, поне по име, и че трябва да изпълни отново със съдържание този сан. Следователно не биваше да се държи като смутено дете, а като горда жена. Духът на праотеца Чингис сигурно беше чул молитвата й, когато е внушил на хана да си пожелае втора съпруга. Тя вирна брадичка.
	— Вие не сте спазарили слугиня за хана — обърна се към него тя, спомняйки си първата им среща, — а царица. Той ще бъде достоен за съжаление само ако получи нещо, което със сигурност има в изобилие, а именно — още една слугиня.
	— Ооох, не знам — проточи Нойонболод, а в очите му лумнаха искрици. — Слуги си има предостатъчно, това е сигурно. Но слугини? Първата му хатун е горда за трима и той не е щастлив с нея.
	Това не звучеше добре, но Мандухай просто отказваше да бъде сплашвана.
	— Разкажете ми за хатун — настоя тя. Той вдигна вежди.
	— За хатун ли? — повтори Нойонболод. — Не искате ли по-добре да чуете нещо за хана?
	— За хатун — потвърди тя. Други втори жени може да се погаждаха с първата жена, но бракът на Мандухай беше сключен специално за да се осигури независимостта на хана от неговия тайджи, бащата на първата хатун; затова със сигурност нямаше шанс да спечели дъщерята на Бег-Арслан за приятелка. Държеше да знае какво да очаква. Покрай това щеше да разбере как се отнася ханът към съпругата си, без да пита директно и да се изложи пред Нойонболод.
	— При първата им среща ханът я погледна и я нарече Йехе Хабарту — подзе Нойонболод. „Йехе Хабарту“ означаваше „Голям нос“ и беше всъщност прякорът на хората от далечния запад. Мандухай не бе срещала такива, но се твърдеше, че имали направо конски ноздри. — Оттогава никой няма право да я нарича с друго име, за което тя не му прости. Леглото му е студено, деца от нея той няма. Но не може да я прогони, защото е дъщеря на Бег-Арслан и не му дава повод да я обвини в изневяра.
	Настъпи неловко мълчание. Мандухай се начумери. Според нея този разказ представяше хана като дребнав и несправедлив; беше наясно обаче, че няма начин да изрече на глас мнението си. Братовчед й се опита да обърне чутото току-що откровено описание в шега и за пореден път прояви таланта си да бърка закачката с грубостта:
	— Е, братовчедке, дори ти ще изглеждаш хубавка до Големия нос и ще направиш впечатление на хана.
	Жена му явно изпитваше желание да го сръга в ребрата, но нямаше как да го направи пред чужд човек, че и от коня.
	— Тъй като бащите са решаващ фактор за уважаемия хан при избора му на съпруги — рязко възрази Мандухай, — лично аз не се съмнявам, че моят баща му е направил силно впечатление, дори без да бъде сравняван с Бег-Арслан. Ако на хана са му нужни още сравнения, ти си винаги подръка, за да изтъкнеш предимствата ми.
	Вътрешно обаче беше смутена и се мъчеше да се съпротивлява на страха. Не си представяше да живее с мъж, който я мрази и има властта да налага на всички хора от обкръжението й как да се отнасят с нея.
	Очевидно и Нойонболод сметна, че трябва да позамаже нещата.
	— Не се тревожете, вашият нос краси едно изключително хубаво лице, което ще се хареса всекиму. Само трябва по-често да си държите езика зад зъбите, ако искате да живеете в мир с хана.
	Вече беше чула от майка си предостатъчно предупреждения за скромност и сдържаност.
	— Знам, мъжете ценят красотата на жената повече от ума й, пък дори красивата жена обичат само когато си мълчи, а звука на гласа й — единствено когато се съгласява с тях, обаче аз още не съм решила каква искам и каква не искам да съм.
	Братовчед й трепна и с крива усмивка каза на Нойонболод:
	— Когато човек е надарен и с ум, и с красота, не му е трудно да увърта и да се колебае. Езикът на Мандухай — който тя тъкмо изплези насреща му зад гърба на Нойонболод — е остър като стрела.
	— Ако и в стрелбата с лък улучвате така добре целта, както с приказките, наистина ще е жалко, че няма да участвате в състезанието по стрелба на сватбеното си тържество — подхвърли Нойонболод.
	Комбинацията от възбуда, надежда, страх и смущение, която изпита Мандухай, напираше да се излее навън; ако не направеше веднага нещо, за да си поеме дъх, щеше да изрече думи, които можеха да провалят целия й бъдещ живот. Трябваше да отклони вниманието си, за да не тръсне, че на въпросното празненство може да се изкуши да застреля хана, ако той реши също да й даде някакъв обиден прякор.
	— Чакайте тук и ще ви покажа каквото искате да видите — късо нареди тя, подкара коня си към товарните животни, взе от багажа лъка си и извади три стрели от колчана. По правило състезанията по стрелба с лък се провеждаха стоешком; от гърба на коня се стреляше само когато работата беше сериозна — защото това бе изкуството, с което децата на Вечното синьо небе бяха завладели навремето света. Ала точно сега не й се искаше да слиза от коня. За нея работата беше сериозна, много сериозна. Мандухай заби пети в хълбоците на коня си и профуча покрай групата около Нойонболод. Щом разбра накъде бие тя, Нойонболод заповяда на братовчед й и на другите воини да направят място и те се дръпнаха встрани, а той седеше спокойно на седлото, загледан подир нея.
	Мандухай остави коня си да тича, с плавно движение опъна лъка, извърна се на седлото, след като беше създала разстояние от над трийсет конски дължини помежду им, и се прицели за не повече от един кратък миг. Когато Нойонболод поиска ръката й от името на Мандул хан, беше лято, а сега бе настъпила есента. Той носеше шапка с широка периферия, обточена с рунтава кожа, която не беше чак толкова висока колкото женският богтог, но завършваше с връх доста над главата му, за да бъде безопасно това, което планираше тя — в случай че уцелеше.
	Ако беше мислила по-дълго, сигурно щеше да се разколебае. Зрителното й поле се стесни върху главата на Нойонболод, после върху рунтавата му шапка. Съществуваха само лъкът, стрелата и шапката. Мандухай изпусна въздуха от дробовете си, а с него и стрелата и тя прелетя на дистанция, много по-голяма от обичайната, на която воините от нейното племе изпълняваха този изстрел. В мига, в който от гърлата на пътешествениците се изтръгна стон, шапката на Нойонболод вече лежеше на степната земя. Сърцето биеше лудо в гърдите й. Конят му се подплаши, но той бързо го овладя. После погледна към нея, разпери бавно ръце и ги размаха като крилата на птица — традиционният жест на признание, отправян от съдиите при стрелба с лък. Воините, наблюдавали сцената, подзеха хвалебствена песен, а на Мандухай й се зави свят от облекчение. С олекнало сърце тя насочи коня си към Нойонболод.
	— Какво ви казах? Сега ще се надуе и ще стане съвсем непоносима — промърмори под нос братовчед й, ала едва след като й се ухили с облекчение. Ако Мандухай беше ранила или, не дай боже, убила Нойонболод, дясната ръка на хана, щеше да му се наложи да се обяснява с хана и с нейния баща.
	— Защо взехте още две стрели? — полюбопитства Нойонболод. — Не бяхте ли сигурна в себе си?
	Всеки стрелец, колкото и да беше добър, можеше да пропусне целта, особено пък от гърба на коня и на избраната от нея дистанция — и двамата знаеха това, но Мандухай отметна глава и се засмя. Възможно беше напрежението да се върне отново, но точно сега тя се чувстваше, сякаш може да полети.
	— Не. Не бях сигурна във вашия кураж. Ако бяхте помръднал, следващите стрели щяха да уцелят шапката ви там, където щяхте да се преместите. Сега ви давам едната стрела, за да я изстреляте от мое име на сватбеното ми тържество. А третата е за мен. Човек винаги трябва да държи в готовност стрелата, която не е използвал — обясни му задъхана тя. Нойонболод не откъсваше очи от нея.
	— Да. Така трябва — потвърди той.


>>	Дванайсета глава

	Императорът умря в ранните утринни часове и никой не се учуди да намери престолонаследника в обятията и в леглото на Ван, когато му поднесоха вестта съгласно ритуала. Единствено баща му можеше да му забрани общуването с нея, но той се беше разболял малко след като престолонаследникът потвърди, че е превърнат в мъж. Когато стана очевидно, че болестта му е сериозна, императорът положи големи усилия да уреди брака на сина си с достойна невеста. И тъй като престолонаследникът прояви сговорчивост и послушание по въпроса, в замяна му позволиха да запази връзката с бившата си бавачка.
	— Сега обаче — край на тези неща — оптимистично заяви главният церемониалмайстор. — Той ще има красива млада съпруга от висшата аристокрация и всяка наложница, която поиска. Защо при това положение да желае все още една жена на трийсет и две години?
	Останалите евнуси се съгласиха, още повече че опитът им потвърждаваше това мнение. Само евнухът Джи си замълча. Той помнеше изражението на Ван, когато беше казала на евнусите, че да, разбира се, новата императрица трябвало да бъде настанена в Двореца на земното безгрижие, докато самата тя не била достойна да живее там. Главният церемониалмайстор съзря в тези думи единствено скромността, подобаваща на една бавачка, ала му убягна, че очите на Ван бяха като на котка, малко преди да скочи и сграбчи мишката. Е, на един церемониалмайстор му отиваше да бъде сляп за една бавачка, но ако беше пропуснал да забележи, че младият престолонаследник, а сега вече и нов император, от години избягваше при всяка възможност избрания за императрицата Дворец на земното безгрижие, то това показваше колко наложително беше друг евнух да заеме неговото място. Някой, който от години съветваше и подкрепяше младия император и уважаемата Ван.
	Съгласно обичая тялото на стария император беше измито и положено в ковчег сред гробовете на семейството му на южния склон на планината Хуангту, така че неговата тъмна част — Ин, да не спохожда повече Забранения град. Синът му върна върху сребърен поднос светлата част на баща си — Ян, от планината Хуангту обратно в столицата, за да започнат четирийсет и деветте дни на траур, и като цяло се държеше според очакванията. Едва когато на четирийсет и деветия ден евнусите дойдоха при него, за да обсъдят заедно избора на името му на владетел, не само за Джи стана очевидно накъде вървяха нещата. Наред със собственото си име, което е носил като престолонаследник, всеки император имаше и име на владетел, което да бъде валидно през цялото време на управлението му и същевременно да подсказва в какъв дух възнамерява да управлява. Покойният император си беше избрал името „Послушание на небето“; евнусите сметнаха за подходящо да направят връзка с него при избора на владетелското име на младия Дзяншен и предложиха нещо от рода на „Добро управление“ или „Верен на боговете“.
	— Уважаемата Ван и аз — оповести новият император — вече обсъдихме името на Възвишения император. Ще се нарека Ченхуа — Съвършената промяна.
	— Но, Възвишени — възпротиви се смаяният церемониалмайстор, — това не е решение, при което една слугиня да има право на глас!
	Императорът се надигна.
	— В-в-всички вие сте мои слуги, церемониалмайсторе — отвърна той, а заекването му не намали ефекта от острия му тон. — Всеки от вас поотделно. И имате право единствено да правите предложения за името ми на владетел. Обаче аз решавам.
	Церемониалмайсторът изглеждаше така, сякаш всеки момент щеше да се пръсне; останалите придворни също смятаха явно за под достойнството си да бъдат сравнявани с една обикновена бавачка, но беше невъзможно да изразят това на глас пред императора.
	— Аз, Възвишеният, съм Ченхуа — с нетърпящ възражения глас повтори императорът. — А първата заповед на Ченхуа към вас е да присъдите на уважаемата Ван ранга на императорска наложница и да обзаведете за нея покои в Двореца на небесната чистота.
	Дворецът на небесната чистота беше традиционното жилище на императора; на императора, не на императрицата, и със сигурност не — на някаква си наложница.
	След напускането на залата за аудиенции церемониалмайсторът даде воля на гнева си.
	— Тази жена! Това е чудовищно! За каква се мисли? Да не си въобразява, че е бялата змия, която, преобразена като жена, може да изсмуче волята на всеки мъж и да го подчини?
	— Нали сам казахте, че скоро с нея ще е свършено — успокои го един от по-младите евнуси. — Щом императорът проумее, че сега може да има всяка жена на света.
	— Но кой знае какви щети ще нанесе тя дотогава — продължи да се гневи церемониалмайсторът. — Самата представа, че в Двореца на небесната чистота живее някаква бавачка, че трябва да се обръщаме към нея като към благородничка…
	Министърът на стопанството, който не беше евнух, а чиновник, издигнал се след безброй изпитания, човек с благородническо потекло и принципно отрицателно отношение към евнусите, отрезви ситуацията:
	— Ще го преживеете. Съгласен съм обаче, че колкото по-кратко остане тук тази жена, за да пуска бръмбари в главата на императора, толкова по-добре. Струва ми се, че решението е очевидно. Трябва да се погрижите сама да разбере колко по-добре ще бъде за нея да си тръгне доброволно и с едно хубавичко обезщетение, вместо да чака, докато втръсне на императора и всички я намразят.
	Джи продължи да се вслушва внимателно в плановете на министрите и придворните, след което намери сгоден случай да изчезне. Отиде право при Ван и я осведоми, че замислят да насъскат срещу нея младата императрица By, която беше станала съпруга на сегашния владетел малко преди смъртта на баща му.
	— Може да притежавате сърцето на императора — поясни Джи, — но той не е в състояние да ви издигне над ранга на наложница, не и с вашия произход. Дори не можете да станете негова съпруга. Това ще рече, че трябва да се подчинявате на заповедите на императрицата. Тя би могла, например, да ви накара да стоите цял ден права пред нея. Или да ви заповяда да носите дреха от бодлив плат. По този начин, смятат министрите, животът ви тук ще стане така непоносим, че сама ще помолите императора да ви отпрати. Така той няма да им се разсърди, а те ще се отърват от вас.
	— Не са глупави — коментира чутото Ван, без ни най-малко да изглежда разтревожена. Забарабани с пръсти по черната лакирана масичка до себе си. — Хм. Джи, смяташ ли, че ще можеш да си уредиш аудиенция при императрицата? Или да се присъединиш към пратениците, които ще отидат при нея, за да я насъскват против мен?
	— Разбира се, но едва ли ще съм в състояние да умилостивя сърцето й — уплаши се Джи, който вече виждаше края на кариерата си, ако церемониалмайсторът го хванеше да говори добри неща за Ван; той беше негов началник и отмъщението му щеше да е светкавично и жестоко.
	— Изобщо не искам това. Напротив. Искам да я насъскаш, да ме очерниш пред нея, и то така, че да отиде по-далече от обичайния тормоз. Прави са министрите; тя може да ме тормози месеци наред и да ми вгорчава живота. Не, трябва да направим така, щото императрицата да ми стори нещо толкова отвратително и подло, та императорът да го види и незабавно да вземе мерки. — Тя сбърчи чело. — Нека заповяда да ме набият с камшик — произнесе бавно тя. — Да, точно така. Да заповяда да ме набият с камшик публично.
	През годините Джи се беше изпълнил с уважение към Ван и я смяташе за способна на много неща, що се отнасяше до хрумванията и смелостта й, но това предложение го потресе.
	— Уважаема Ван… Вие не сте запозната с наказанията с бой, но аз съм. Дори само ударите с бамбукова пръчка вече са ужасно болезнени. А камшикът може да ви осакати за цял живот.
	— Само ако императорът не научи своевременно какво става и не ми се притече на помощ — хладно възрази тя. — Трябва да види, че ме изтезават, и да знае, че съпругата му е отговорна за това.
	„Някои хора умират под ударите на камшика, особено ако не са достатъчно закалени“, помисли си Джи. През целия си живот Ван не беше полагала физически труд. Ако той просто изчакаше, вместо да уведоми императора, то и церемониалмайсторът, и всички министри щяха да са му благодарни — а също и императрицата. И в този случай можеше да разчита на повишение.
	Сякаш прочела мислите му, Ван додаде:
	— Ако императрицата направи нещо подобно, императорът ще я изпрати в заточение — при положение че оцелея и здравето ми не бъде увредено. Ако умра обаче, е, тогава не бих искала да съм на мястото на онези, които императрицата ще обвини, че са й дали такъв съвет. Защото и двамата с теб, Джи, знаем, че императорите никога не вземат лоши решения. И двамата сме наясно кой ще плати вместо тях.
	Той си спомняше ясно онзи ден, смъртта на Дън, пръските кръв по дрехата на принца.
	— Ако императорът ме загуби сега, когато за първи път в своя живот държи цялата власт в ръцете си, на света няма да има достатъчно кръв, с която да се плати за това — каза Ван.
	— Разбирам — тихо промълви Джи.


	Есенно-зимният стан на Мандул хан беше разположен край един малък приток на река Орхон. Той носеше името на долината, в която се намираше, Мунке Булаг — Вечния извор, и Мандухай отново си помисли колко различна беше пищната вечна зеленина на планините от степта на южната й родина. Тук имаше предостатъчно трева за конете, яковете, биволите, козите и овцете, а последните скакалци цвърчаха толкова силно, че почти наподобяваха пронизващия звук на моринхурите. Скоро есента щеше да отстъпи пред зимата и скакалците щяха да измрат. Тя се запита дали реката ще замръзне, дали ще се налага да разсичат леда с брадви. На юг също имаше сняг и лед. Дебел лед се срещаше обаче само в планините Алтай, които се простираха до Южна Гоби, така че тя беше свикнала.
	Нойонболод изчака да се доближат до стана на един ден път и чак тогава изпрати куриер да съобщи на хана за скорошното им пристигане. По време на пътуването не им досаждаха нито разбойници татари, нито воини от враждебен монголски клан, което вероятно се дължеше на предпазните мерки на Нойонболод. Жената на братовчеда бе помогнала на Мандухай да се нагизди за първата среща с бъдещия си съпруг. За връхна дреха бе избрала червена роба, обточена с хермелин и вързана над ханша с небесносин копринен шарф. Украсата на главата й се състоеше не само от богтог, но включваше и нанизи от мъниста отляво и отдясно, както и златни обици, от които също висяха малки нанизи от мъниста. Косата й беше напълно скрита. Майка й я бе научила, че при церемониални поводи трябва да я маже обилно със смола и животинска мазнина, за да я закрепи под богтога и да попречи на въшките да се загнездят в нея.
	— Лицето на жената трябва да бъде бледо, а бузите — червени — промърмори родственицата й и макар пътуването да се беше погрижило за руменината на невестата, тя добави с четчица още малко цвят. Мандухай се запита какво ли щеше да се случи, ако всички усилия се окажеха безрезултатни и ханът се подиграеше на външността й, както бе сторил с първата си съпруга. Е, тогава поне щеше да свали веднага тежките обици и богтога, за да може отново да си движи свободно главата. Не й се вярваше обаче, че ще си замълчи на обидите.
	Съгласно обичая бъдещата съпруга на хана следваше да бъде занесена при съпруга си върху бяла плъстена постелка. За последно Мандухай беше падала от кон далеч преди да загуби прякора си Перушинка, но сега се чудеше дали ще съумее да запази равновесие върху клатещата се постелка, носена от четирима мъже. След като се увери, че единият от четиримата ще бъде братовчед й, тя го заплаши, че ако я изпусне, жена му няма да го допуска до леглото им в продължение на година. Още повече се успокои пък, когато разбра, че сред другите трима ще е Нойонболод. Тя още му нямаше пълно доверие относно собствените му намерения, но беше сигурна, че той желаеше успех на съюза с нейния баща. Би било много лош знак, ако младоженката падне по пътя към младоженеца. Докато се прехвърляше от коня на постелката, тя отправи молитва към Майката земя и към Вечното синьо небе и се насили да се усмихне, за да не се изкуши да прехапе устни.
	Хората в стана, мнозина от които вече носеха рунтави кожени дрехи, подхванаха сватбени песни, а тя гледаше право напред, към най-голямата юрта, където я очакваше мъж в палто от самурени кожи. Не беше старец, както се бе опасявала тайно. Косата му, както при всички воини обръсната на слепоочията, се спускаше до раменете и не беше бяла, ами тъмна, леко прошарена, докато мустаците и брадичката му бяха изцяло стоманеносиви. Лицето му не бе лишено от бръчки, но това не бяха дълбоките бразди, характерни за старците.
	— Мандухай, дъщеря на Чоросбай-Темур, искаш ли да запалиш огъня на моето огнище? — попита той, както повеляваше обичаят; гласът му беше благозвучен, с акцент като на Нойонболод.
	— Мандул хан, син на Адсай, искам да запаля огъня на твоето огнище и да бъда домакиня на твоята юрта — отвърна тя и макар да беше репетирала, в края на изречението гласът й се повиши и със сигурност издаде на всички присъстващи, че самообладанието и изправената стойка бяха само лустро. Тя погледна хана, който протегна ръце към нея, и мислено го закле да бъде добър мъж, достоен да му посвети живота си.
	Той я вдигна от бялата плъстена постелка и я внесе през прага в юртата, която нямаше да бъде негова, а нейна. Мандухай знаеше, че всяка съпруга на монголец, не само жената на хана, има право на собствена юрта, а мъжът решава кога да я посети там. Той я пусна на земята. Тя клекна пред огнището в средата на юртата и взе подадените й кремък и стомана, за да запали приготвената камара дърва. Не спираше да се усмихва, макар лекото треперене на пръстите й да я издаваше, и изпусна кремъка. Това беше направо смешно! Не трепна, когато изпрати стрелата към Нойонболод, та точно сега ли?
	Ханът не каза нищо, а останалите гости, които ги бяха последвали в юртата, продължаваха да пеят. Мандухай грабна бързо кремъка, удари го в стоманата и този път успя. С отмерени движения взе малко съчки, които трябваше да се запалят преди цепениците, и духна, за да разпали искрите. Наобиколилите я хора изръкопляскаха, пламъците лумнаха.
	— Моето огнище и аз те приветстваме с добре дошла, Мандухай — каза ханът, а шаманите влязоха в юртата с танцова стъпка и с тъпани в ръце, за да измолят благословията на боговете за хана и за новата му жена. Избутаха напред едно момиче, горе-долу на нейната възраст, и друго, малко по-малко.
	— Това са моите дъщери — обясни ханът, — Борокчин и Ишиге, които вече ще бъдат и твои дъщери.
	Никой не й беше споменавал за дъщери, камо ли за такива, които й бяха почти връстнички. Мандул беше женен едва от две години за жената, която бе нарекъл Голям нос, така че не можеше да става дума за деца от този брак. Мандухай се опита да прикрие изненадата си, хвана първото момиче за ръцете и го притисна до сърцето си.
	— Добре дошла, дъще — каза тя; почувства се смешна, но момичето я погледна дружелюбно.
	— Добре дошла, нова майко.
	Сестра й се изкикоти, но не по-малко пламенно посегна да хване ръцете на Мандухай. През останалата част от празненството двете седяха от лявата и от дясната й страна, пиеха айраг и бърбореха. Отначало не знаеше какво да каже, но после Ишиге я попита дали е виждала старата столица и Мандухай си помисли, че въпросът е за столицата на Средното царство.
	— Веднъж — отвърна тя. Искаше й се Ма Дзин да беше тук, не само защото всичко бе ново за нея, но и защото се тревожеше за него. Малко вероятно беше след толкова години някой да го свърже с младия евнух, издал навремето на монголците къде да намерят императора, но не беше и напълно изключено. — Там е като змийско гнездо.
	Момичетата сбърчиха чела.
	— Но там вече не живее никой!
	Те питали за град Каракорум, основан от сина на праотеца Чингис, откъдето била управлявана империята на монголците, докато внукът на праотеца — Хубилай хан, изградил собствената си нова столица в Средното царство. Каракорум се намираше само на два дни езда от Долината на вечния извор. Мандухай се засрами — изобщо не беше подозирала за съществуването му, затова пък новите й дъщери се смаяха, когато чуха, че е била в Средното царство, и я заразпитваха за какво ли не.
	— Наистина ли там ядат в чинии от изсушен ориз?
	Навремето Ма Дзин й беше обяснил какво представлява порцеланът и сега тя се престори, че лично го е виждала. Похвали се, че имало пиршество в тяхна чест, а ястията били сервирани върху много тънки подноси, които треперели, щом някой монголец се приближавал до тях. Беше й много по-лесно да говори за неща, които не бе преживяла, отколкото да разкаже за случилото се наистина между баща й и императора. Неволно си представи как Ма Дзин я слуша безмълвно, донякъде укорително, защото лъжеше, донякъде одобрително, защото го правеше добре и находчиво. Никога в живота си не беше присъствала на важно събитие без него и точно сега той ужасно й липсваше.
	— Ами дракони? Разправят, че в Средното царство още имало дракони!
	Тя отвори уста да разкаже и за драконите, но отново я затвори, когато с крайчеца на окото си видя приближаващия се Нойонболод и внезапно осъзна, че вече не е дете, разказващо измислени истории на други деца. Въпреки това не искаше просто да каже „не“. Главата й беше олекнала, айрагът кръжеше във вените й и тя си помисли, че разправянето на приказки е традиция по сватбите — наред с така обичаните пикантни подмятания между мъжете и жените, стига да поясниш, че това са само приказки.
	— Всички дракони отдавна са напуснали Средното царство, защото то не ги заслужава — отвърна тя. — Дошли са при нас, защото и ние сме деца на Вечното синьо небе като тях, но понеже сме разединени, те се крият в планините и не се показват.
	Ишиге плесна с ръце. Борокчин се засмя.
	— Но откъде знаете за тях, нова майко, след като не се показват на никого?
	— Защото съм родена в Годината на дракона и нощем чувам гласовете им — отговори със сериозно изражение Мандухай.
	— И те ви шепнат колко са разочаровани от нашето разединение? — попита Нойонболод, който дори не се престори, че не е чул разказа й. — Ама че мъдри дракони! Само на едно се чудя… Как изобщо вземат думата от вас?
	Ако беше напълно трезва, вероятно щеше да се почувства засегната на новата си чест, но в сегашното си състояние възприе думите му като безобидна закачка и се засмя.
	— Когато си заслужава, умея да слушам мълчаливо и покорно, благородни Нойонболоде. Но само тогава. И винаги когато става въпрос за дракони.
	Той вдигна към нея една паничка с питие и отвори уста да отвърне, но тя така и не узна какво възнамеряваше да каже, защото в този миг музикантите спряха да свирят, песните замряха и гостите се обърнаха към входа да видят кой е дал заповед за тишина. Там стоеше една възпълна, висока жена. Разкошните й одежди не оставяха място за съмнение относно личността й. Явно беше намислила да се подиграе със съпруга си, защото бе сложила булчински обици и украса на главата.
	— Когато великият хан на монголците празнува — оповести с пронизващ глас тя, — би било редно да покани най-напред жена си на тържеството!
	Мандухай погледна към новия си мъж, върху чието лице бе изписан гняв.
	— Дотук с нашето единство — прошепна Нойонболод право в ухото й. — Ако я накаже, ще загуби привърженици, които смятат Бег-Арслан за по-силния кон; ако й позволи да си излива злобата, пак ще загуби привърженици, задето се е проявил като слабак.
	Тя нямаше време да се запита защо Нойонболод казва това точно на нея и дали съображенията му изобщо имаха някакво значение. Мандухай знаеше само, че трябва да направи нещо, защото Нойонболод беше прав.
	Тя скочи и установи, че, без да се усети, бе изпила повечко айраг, защото краката й изведнъж натежаха. Въпреки това се устреми бързо към входа, където стоеше Голям нос, Йехе Хабарту, чийто нос беше малко по-дълъг от този на Мандухай, но все пак достатъчно дълъг, за да изглежда уродлив.
	— Моята скъпа сестра — подзе на висок глас Мандухай — е дошла специално, за да ме почете и да ме приветства с добре дошла в семейството. Каква радост!
	Сграбчи Йехе Хабарту за раменете и я притисна към себе си, вдишвайки най-напред миризмата на лявата й буза, после на дясната. Това беше поздрав и сбогуване между членове на семейството, но обикновено душеше по-възрастната жена с по-висок ранг, а не по-младата. Мандухай обаче нямаше намерение да изчаква поздрава, защото всяко колебание от страна на старата съпруга би развалило всичко.
	— Ах ти, малка гадинке — прошепна Йехе Хабарту, докато Мандухай душеше дясната й буза, но не я отблъсна. Тъкмо обратното. Щом новата съпруга приключи с поздрава, Йехе Хабарту се провикна: — Скъпа сестро, аз наистина те поздравявам с добре дошла. Само ме следвай по моите стъпки във всичко!
	После и тя притисна Мандухай към себе си, веднъж отляво, веднъж отдясно, възвръщайки си по този начин позицията на по-възрастната жена с по-висок ранг.
	— Не е нужно да бъдем врагове — прошепна в отговор Мандухай. — Какво би разгневило по-силно хана?
	— Ах ти, малка гадинке — повтори Йехе Хабарту, този път с възхищение. — Един съвет за целия ви съвместен живот: не вярвайте, че всеки, който се смее заедно с вас, се радва заедно с вас. Истинската радост е много сериозна работа. — После хвана Мандухай за брадичката и прошепна така, че да я чуе само тя: — Напротив, боя се, че сме принудени да бъдем врагове, но не заради него. Колко жалко. — Целуна я леко по устата и на висок глас каза: — Лека нощ на теб, сестричке, и на нашия скъп съпруг!
	После я пусна, обърна се и прошумоля обратно в нощта. Мандухай си наложи да не поглежда към хана. Ако новият й съпруг не одобряваше това, което бе направила току-що, за да спаси авторитета му, и й се сърдеше, то тя не искаше да го знае още сега. Достатъчно скоро щеше да го разбере.
	Двете й доведени дъщери бяха ококорени от почуда, когато се върна при тях в женската страна на юртата.
	— Досега никой не е успял да се справи с Йехе Хабарту — със страхопочитание отбеляза Борокчин. — Даже татко.
	Мандухай се отпусна върху меката кожа на леглото.
	— И аз не съм се справила с нея. Чисто и просто тя беше любезна да отложи враждата за по-късно. Добра ли е като ваша майка?
	Момичетата се спогледаха.
	— Е, с нея човек винаги е принуден да избира на чия страна да застане. Казва, че била научила това от тайджи, от баща си. Или си за нея, или — за него, и който не е с нея, е против нея. Татко ни прибра, след като осиротяхме. Първият ни баща беше негов знаменосец, убил го Есен, докато спасявал живота на татко, а първата ни майка умря през следващата година. Така че ние дължим всичко на хана и не можем да вземаме решения, различни от неговите.
	Това обясняваше произхода на двете момичета — те бяха храненичета. И тъй като никой не стоеше по-ниско по ранг от кръглия сирак, това наистина ги задължаваше да почитат безгранично Мандул хан като свой баща.
	— Когато ханът даде на съпругата си прякора Голям нос — подхвана Ишиге, — Йехе Хабарту го прокле да намира леглото си студено и безотрадно до края на живота си и всички тук знаят, че тя спазва клетвата си. Той отдавна се е отказал да я посещава, макар че има нужда от наследник. Разбира се, нейната клетва вече няма значение сега, след като сте тук, нова майко.
	Тя се възхити неволно на способността на Йехе Хабарту да отмъщава за обидите и на силната й воля, но не можеше да го сподели с храненичетата на Мандул хан.
	— Затова ли каза, че сме принудени да бъдем врагове?
	— Така ли каза? — разтревожи се Борокчин. — В такъв случай трябва да внимавате. Всъщност не, смятам, че го е казала, защото имаше твърди планове за наследяването, което ще обърне живота ви с главата надолу.
	Явно случаят с Йехе Хабарту й беше взел ума или пък беше твърде замаяна от ферментиралото кобилешко мляко, но Мандухай не проумя за какво намекваше доведената й дъщеря. Наясно беше, че очакваха от нея час по-скоро дете, ала това не обясняваше всичко.
	— Но как може да е крояла планове за наследяването, след като отказва да приеме Мандул хан в леглото си?
	Двете момичета се изсмяха нервно. После Ишиге се озърна и прошепна в ухото на Мандухай, затулвайки с длан устата си:
	— Майко, ако не родите дете, преди да умре ханът, сиреч ако той не се сдобие със собствен син, то тогава неговият приемник ще трябва да се ожени за една от съпругите му, за да се узакони. Досега Йехе Хабарту, като всички тук, беше сигурна, че в този случай Нойонболод ще наследи хана и ще се ожени за нея. Но ето че сега той лично уреди брака с вас. Това значи или че искрено желае дете на баща ми, или че не я иска за жена, но и в двата случая е равносилно на обида и отблъскване, за които е принудена да ви мрази.
	Едва сега тя осъзна, че Нойонболод не се виждаше никакъв. Беше я предизвикал да спаси положението, а после изчезнал, сякаш вече узнал каквото искаше да знае. Пред юртата със сигурност имаше часови. Часови, които бяха пуснали вътре Йехе Хабарту, без да предупредят хана. Вярно, че тя беше жената с най-висок ранг в стана, ала Мандухай беше готова да се обзаложи, че часовите са получили заповед от някой висшестоящ предводител да не я спират. Всичко беше игра на мисълта, нещо като партиите шах от Средното царство, които баща й, а понякога и тя, играеха с Ма Дзин; предизвикателство, изпитание като онова, когато той я накара да докаже точната си стрелба с лък.
	Мандухай почувства как нещо пулсира във вените й. Ако Нойонболод си въобразяваше, че може да я мести насам-натам като фигура от шаха, ако си мислеше, че може да я вкара в леглото на Мандул хан, та да я направи подходяща за себе си, както пречупват волята на коня, преди да го пуснат да се надбягва — е, тогава значи се беше излъгал. Тя не беше ничий инструмент.
	Когато ханът най-после плесна с ръце и даде знак на гостите да си вървят, тя беше готова за него. Не си загуби времето да се пита дали сега той е ядосан или доволен от поведението й към първата му съпруга и какво изобщо си мислеше за нея. Вместо това свали украсата от главата си и другите накити; в това време той отпращаше слугите си, а когато се обърна, тя беше останала само по риза, каквато всички жени носеха под връхната си дреха — в чест на сватбата й тя беше от бяла китайска коприна.
	— Е — промълви леко обърканият Мандул хан, — е…
	Мандухай пристъпи към него.
	— Мой хане — промърмори тя, — празненството беше чудесно, но аз през цялото време копнеех да се озова в твоите обятия.
	Това не беше непременно лъжа. Тя искаше да има добър брак, истински брак, а не ожесточени кавги или връзка, в която да играе ролята на залог за някакъв съюз или да се превърне в стъпало към нечие възкачване на трона. Пред себе си имаше мъж, чиято първа съпруга всячески му беше дала да разбере, че не го намира за привлекателен и желан. Това със сигурност накърняваше суетността му, макар сам да се бе подиграл на външния вид на тази жена. Майка й й беше дала куп съвети и според първия нямаше мъж, който да не иска да чуе от жената, че го желае, независимо каква е истинската причина за това да са заедно.
	И наистина, лицето му омекна.
	— Толкова си млада, моя съпруго. На младини човек е нетърпелив.
	Всичко в нея вреше и кипеше, но алкохолът в кобилешкото мляко беше най-малката причина за това.
	— Аз съм младоженка и това е моята първа брачна нощ.


	Капачето, което при дъжд или сняг затваряше и най-горния връх на сводестия покрив на юртата, беше отметнато както в повечето сухи нощи, така че Мандухай можеше да види няколко звезди, когато погледнеше нагоре. Съпругът й вече спеше; чуждата тежест, чуждата миризма бяха наполовина върху нея, наполовина до нея. Под себе си усещаше влагата и надушваше кръвта, смесена с потта и с миризмата на мъжкото семе — отчасти рибешка, отчасти брашнена. Утре, след като пред всички бъде доказана нейната девственост, ще трябва да сменят плъстената постелка.
	Въобразяваше си, че ще се чувства съвсем различно, щом стане жена, но не беше така. Майка й я бе подготвила за болките при първия път и болки наистина имаше, но не много по-силни от деня, когато се появи месечното й кръвотечение. Ханът не беше груб с нея. Като се сетеше обаче за екстатичните стонове, които бе чувала нощем от леглото на родителите си, осъзнаваше, че има и още нещо, което би трябвало да изпитва, а не само облекчение, задето всичко е минало благополучно. Жената на братовчед й твърдеше, че да бъдеш с мъж в леглото можело да е поне толкова хубаво, колкото да излезеш с любимия си кон в ранната утрин, когато първите слънчеви лъчи се смесват с хладината и карат кожата ти да тръпне, когато се сливаш с животното и политаш през равнината. Нищо такова не беше усетила през тази нощ. Може би човек трябваше първо да научи тези неща, точно както най-напред трябва да опознаеш коня, преди да поискаш нещо повече от него, освен само да не те хвърли от гърба си. Да, сигурно беше така. Не биваше да се отказва само защото не беше изпитала веднага всичко.
	Сега беше съпруга на хана и връщане назад нямаше.


>>	Тринайсета глава

	Едва когато камшикът се впи болезнено в кожата й, Ван осъзна за какво я беше предупреждавал евнухът Джи. Представяше си, че е болезнено, и се смяташе за готова — ала лумналият внезапно върху гърба й огън надмина и най-лошите й очаквания. Всичките й намерения да страда безучастно, безмълвно и с достойнство и да пролее някоя и друга сълза чак когато дойде императорът, се стопиха и тя изкрещя с пълно гърло.
	До този момент тя не мразеше истински младата императрица By. Дори съжаляваше момичето. By беше млада, красива, сред по-далечните й предци имаше двама императори, тоест — произхождаше от висшата аристокрация, и бидейки четиринайсетгодишна девственица, отговаряше на всички изисквания, предявявани към една императрица. Налагаше се да нагласи така нещата, че тя и младият император никога да не бъдат близо един до друг, но това нямаше нищо общо с By като личност. Ван умееше да брои не по-зле от евнусите. Беше на трийсет и две години. Тялото й още бе стегнато, кожата — без нито една бръчка, но това нямаше да продължи безкрайно дълго. Докато By имаше пред себе си поне още десет, вероятно дори двайсет години красота, а и предимствата на своята позиция. Така че беше напълно възможно след някоя и друга година императорът да хвърли втори поглед към съпругата си и да установи, че заслужава не само да я толерира, но дори и да я уважава. Ван обаче се беше трудила твърде дълго и усърдно върху съдбата на двама им, за да допусне тази възможност. Не, тя не беше станала най-могъщата жена в империята, при това противно на всякакви очаквания, за да види как след няколко години звездата й избледнява и да свърши като повечето императрици вдовици, да плете със слугите интриги срещу другите наложници в някой отдалечен дворец, защото вече не е важна за императора. О, не. Това трябваше да се предотврати, пък било и за сметка на собственото й тяло.
	Но сега, когато светът се състоеше само от болка и от кратките мигове до следващия удар, Ван започна искрено да мрази момичето By. By беше имала избор. Може да бе млада и глупава, но не е била длъжна да слуша министрите. Ван не й беше сторила нищо. Императорът седеше на Трона на дракона едва от месец, а By беше омъжена за него малко отпреди това. Тя почти не го познаваше, следователно не можеше да изпитва ревност или поне — не и ревност заради самия мъж, а само омраза, понеже си въобразяваше, че никоя друга жена не може да упражнява повече влияние в Забранения град от нея. Това младо същество, което досега е било глезено на поразия, което никога не е изпитвало страх за живота си или за живота на младия император, което със сигурност би се омъжило на драго сърце и за сина на узурпатора, за онова момче, което сега щеше да седи на трона, ако Ван не беше проклела собствената си душа, изпращайки му питието, предназначено не за него.
	Момчето. Може би това беше причината Ван да се хване за тази идея, за да премахне By от пътя си. Разбира се, че имаше и други възможности, но не — боговете искаха да я накажат за собствената й простъпка, затова й бяха внушили това хрумване. Ами ако станеше още по-лошо, ако заплахата й с отмъщението на императора се окажеше недостатъчна, за да задържи Джи на нейна страна? Ако той разчиташе на закрилата на младата императрица? Би било глупаво от негова страна, тогава вече никой нямаше да помогне на Ван. Поредният удар я жегна и тя изкрещя.
	„Не“, помисли си през булото на болката, „не. Не може да бъде.“ Не можеше боговете да са й дали разум и воля, та не само да остане жива, но и да разбере, че тя, повече от всеки друг човек в Забранения град, е подходяща да управлява тази страна. Не можеше боговете да са я довели дотук, за да й отнемат всичко в момента на нейния триумф, преди още да е извършила всички дела, които биха оправдали правото й на живот. Камшикът изплющя отново и този път Ван изпищя с всички сили:
	— Не!
	И като ехо чу гласа на младия император, разплакан, побеснял от гняв:
	— Не! Спрете веднага! Спрете веднага!
	Въпреки това беше нужна сякаш цяла вечност, преди той да я вземе в обятията си и да я увери, че всеки, който е отговорен за това чудовищно престъпление, ще загуби главата си, след като първо бъде одран жив. Ван още чувстваше гърба си пламнал от огън и й се щеше той да я пусне, та лекарите да си свършат работата с вода и целебни мехлеми, но беше достатъчно силна да следва плана си.
	— Но това би означавало епохата на Съвършената промяна да започне с кървава баня, другарче мое любимо — прошепна тя. — Аз не искам това. Не и заради мен. Помислете само: никой слуга не може да се противопостави на заповедите на една императрица, без да бъде жестоко наказан за неподчинението си. Още помня това, нали и аз бях малко повече от слугиня. Моля за милост за онези, които не са имали друг изход, освен да се подчинят.
	— Ти си най-благородната жена на света! — възхитено възкликна младият император, а тя затвори очи с надеждата, че намекът й за това кой наистина трябва да бъде наказан е бил достатъчно ясен.
	— Просто искам най-доброто за вас, както е било винаги.
	Императрица By беше изпратена в заточение до края на живота си. Тя беше живяла като императрица точно един месец и един ден и тъй като имаше отлично здраве, този живот щеше да бъде много дълъг и щеше да протече в малък, отдалечен дворец, който нямаше право да напуска. Разбира се, тя протестира през сълзи, че само следвала съветите на други хора, които й се клели, че неин дълг като императрица било да накаже една нахална слугиня. Когато донесоха тези й оправдания на императора, той се изпълни с презрение, задето е толкова лишена от достойнство, че прехвърля отговорността си върху по-слабите.
	— За разлика от уважаемата Ван, която се застъпи за враговете си дори в момент на най-голяма опасност. О, как бих желал да можех да се оженя за Ван! Единствена тя е достойна да бъде императрица!
	Старият церемониалмайстор придоби ужасен вид и пребледня от страх. Той минаваше за съветник на младата императрица и загуби поста си.
	— Това би било желателно, о, Възвишени — промърмори новият церемониалмайстор Джи, който Ван беше наложила, — но за жалост предписанията на вашите предци са неумолими в това отношение.
	Той ценеше Ван и чувстваше благодарност, задето бе спазила обещанието си и не само му бе спестила наказанието заради участието му в деянието на младата императрица, но и бе прокарала желаното му повишение. Ала Джи не си правеше илюзии относно възможното и невъзможното. Ако император Ченхуа, противно на обичая, издигнеше в ранг на императрица жена с долно потекло, цялата висша аристокрация щеше да се обърне срещу него, защото това би било израз на презрение към техните дъщери, а населението щеше да тълкува всяка градушка, всяко нашествие на скакалци и всеки пожар по нивите като наказание от боговете за нарушаването на естествения ред на нещата.
	Впрочем, и за самия Джи беше добре, че Ван е могъща, но никога — напълно уверена, както би била като императрица. Така тя винаги щеше да има нужда от съюзници.


	Бег-Арслан пристигна с внушителна войска, която изпълни до пръсване Долината на вечния извор, заедно с първите снежинки, уж за да гостува на дъщеря си и да се увери, че позицията й в двора на хана остава непроменена. Дотогава Мандухай не го беше виждала, включително по времето, когато воюваше с баща й срещу Есен. Той приличаше на дъщеря си — висок, снажен, с нос, издаващ, че не всичките му предци са били деца на Вечното синьо небе.
	— След като сте тук, Бег-Арслан тайджи — с каменно изражение попита Мандул хан, — кой се грижи племената по Пътя на коприната да ни плащат налози?
	— О, те ми плащат — спокойно отвърна Бег-Арслан. — Достатъчно разумни са да не си развалят отношенията с мен.
	— Това е чудовищно — ядосано каза Мандул хан на Нойонболод, когато Бег-Арслан не можеше да го чуе, докато Мандухай и дъщерите му, които се бяха появили за посрещането на Бег-Арслан, стояха безмълвни в женската страна на юртата. — Пристига с цял тумен, десет хиляди въоръжени до зъби воини, всеки от тях с поне два жребеца и шестнайсет млечни кобили. А после нашите животни няма да намерят достатъчно трева под снега и можеш да се обзаложиш, че няма да си тръгне, преди да е наложил волята си и да е опасъл цялата ни зимна трева. — После добави малко по-спокойно, но все още мрачно: — Надявах се да не се случва подобно нещо. Смятах, че новите бойци ще ме пазят от него. Нали ти твърдеше така, Нойонболод. Защо Чоросбай-Темур не ми е изпратил повече воини? Сегашното неприятно положение се дължи на негова грешка.
	Той погледна към Мандухай, сбърчил чело. „Кълна се във Вечното синьо небе“, помисли си тя. „Моят съпруг е страхливец.“
	Помъчи се да потисне тази мисъл. Безрадостните чифтосвания в нощите, които Мандул прекарваше в нейната юрта, не бяха станали по-приятни, но нали трябваше поне да го уважава като свой господар и владетел. Умният мъж вижда опасността и признава последиците от нея. Това не е израз на страх. После обаче умният мъж планира как да посрещне опасността. Но тя не чуваше нищо подобно от Мандул хан, само оплаквания, задето другите не поемали неговите задължения.
	Наложи си да не поглежда към Нойонболод за съвет. От сватбата си го беше срещала само в присъствието на трети лица и бе принудена да си признае, че й липсваха споровете, които водеше с него по пътя от родината й към североизтока. Дали беше устроил появата на Йехе Хабарту на нейната сватба като един вид изпитание, или не? Във всеки случай той не беше човек, който се опитва да извинява собствените си слабости с провала на другите.
	— Обстоятелството, че основната част от войската на Чоросбай-Темур не се намира тук, е вероятната причина Бег-Арслан още да не е предявил исканията си — делово отвърна Нойонболод.
	— Искания ли? — объркано повтори Мандул.
	— Искания, като например да отритнете дъщерята на Чоросбай-Темур и да възстановите ранга на неговата дъщеря като единствена ханска съпруга — поясни Нойонболод, без да откъсва поглед от Мандухай. Явно това бе поредното предизвикателство от негова страна. Време беше да му даде да разбере, че го е разгадала и няма намерение да играе играта му.
	— Извини ме, скъпи съпруже — обърна се тя към Мандул хан с най-сладникавия си тон, — но е време за доене на козите. Не искам да бъда лоша домакиня, особено сега, когато имаме нови гости.
	Обикновената монголка трябваше да дои двайсет пъти на ден — кози, крави, кобили, докато жената на хана го правеше най-много два пъти. Да дои по-малко от два пъти или изобщо да не дои, би й донесло лоша слава и би се схванало като недопустима разглезеност. Затова Мандул хан кимна. Мандухай се загърна в наметката от рунтава кожа и излезе от юртата. Момичетата, зарадвани да се измъкнат от напрегнатата атмосфера, заявиха, че ще й помогнат, и я последваха. Щом излязоха, Борокчин каза:
	— Наистина би било ужасно жалко да ни напуснете, майко.
	— Това няма да се случи — отвърна Мандухай, не защото мисълта да не споделя повече постелята с Мандул хан би й разбила сърцето, а защото беше голям позор да бъде прогонена от съпруга си и още по-голяма обида за баща й, който в такъв случай щеше да бъде принуден да тръгне на война срещу него. Когато отпратил една от жените си, понеже съюзът с нейния баща бил развален, праотецът Чингис хан заявил: „Не казвам, че си лоша жена. Ти си красива, нравът ти е очарователен и изпълняваш задълженията си. Ще запазиш ранга си, всички ще продължат да те почитат, а децата ти ще бъдат смятани за принцове и принцеси. Но повече не можеш да бъдеш моя жена“. Според легендите той бил единственият мъж, който съумял да прогони жена си, без да я обиди. Ала нейният съпруг Мандул хан не беше като праотеца си нито в мисленето, нито в действията.
	Тя отпрати момичетата, понеже не беше сигурна дали ще успее да си държи езика зад зъбите — заяви им, че би направило лошо впечатление, ако не може сама да издои една коза, и двете храненичета проявиха разбиране. После отиде в кошарата и поиска да й покажат козите, които трудолюбивите жени в стана още не бяха издоили; взе дървено ведро, завърза кърпа пред лицето си и започна да масажира и дърпа вимето на първата свободна коза. Едва беше започнала, когато до нея изникна Нойонболод.
	— Защо си тръгнахте?
	— Ако сам не виждате…
	— Знаете какво имам предвид. Ставаше въпрос за вашето бъдеще. Защо не се борите за него?
	„Вайкането е израз на неспособността ти да се справяш с трудностите“, идеше й да подметне в отговор на оплакванията на Мандул, ала все пак успя да се въздържи; не искаше да покаже гнева си и пред Нойонболод.
	— Искате да кажете — отвърна Мандухай и погледна нагоре към него, без да спира да дои, — че става въпрос за вашето бъдеще и че за собственото си удоволствие желаете да прескоча още няколко препятствия, за да се подсигурите, че наистина залагате на правилния кон.
	Той замълча смаяно — явно тя бе прозряла в корен плановете му. Обикновено мъжете и жените носеха кърпи на лицето, когато стрижеха овцете, дояха козите или кобилите, за да се предпазят от мухите и хвърчащите косми, затова никой не забеляза, че той разговаряше с нея, още повече че бе понижил глас.
	— За бога… — неволно подзе той с обичайния си висок тон, но бързо се опомни и отново зашепна:
	— Както и да е. Става въпрос за вашето бъдеще.
	— Аз не съм кон, който се състезава за вас, Нойонболод, нито фигура на вашата шахматна дъска. Ако ви е толкова важно да остана съпруга на Мандул хан, ще трябва сам да направите нещо.
	Вимето на козата беше почти празно и Мандухай я перна леко, за да отскочи встрани и да направи място на следващата.
	— Знаете ли защо напуснах преждевременно сватбеното ви тържество? — внезапно попита той.
	— Защото вече бяхте видели, каквото искахте да видите — отвърна тя. — Вие дадохте възможност на Йехе Хабарту да се появи така ненадейно, нали? Искахте да видите какво ще направя, и видяхте.
	— Да, видях — повтори той и преди тя да посегне към следващата коза, постави дясната си ръка върху нейната. Пръстите му бяха горещи. — Но това не беше единствената причина. Тръгнах си, защото исках да се напия, и то дотам, че да заглуша вътрешните си гласове, а това можеше да стане само ако останех сам. Трябваше да си тръгна, защото в противен случай някой щеше да чуе как изричам глупави и наивни думи по адрес на една жена, която сам предадох на съпруга й.
	Тя дръпна ръката си, но не отбягна погледа му. Това сигурно беше някаква хитрина. Той беше умен мъж, който сега, след като го бе разгадала, търсеше нов път, за да се увери, че един ден Мандухай ще се хвърли в обятията му и ще го легитимира като хан.
	— Точно сега говорите пълни глупости — каза тя, — а пък не сте пиян. Глупостите са си глупости и вие ги казвате на жена, която е достатъчно умна да не ви вярва и която най-вече знае какво дължи на брака си.
	Би могла да каже и „на оцеляването си“. Съпруга, която покаже на друг мъж, че го харесва, заслужава да бъде набита. Съпруга, която изневери с друг мъж, заслужава смърт съгласно закона на всички кланове; смърт заслужава и мъжът, с когото е изневерила. Мандухай беше сигурна, че предпазливият намек на Нойонболод не съдържаше сериозно предложение, а беше само опит да спечели благоразположението й, като й се подмаже.
	Той издаде кратък звук, който можеше да мине колкото за смях, толкова и за въздишка, и каза:
	— В такъв случай от сега нататък ще говоря по-умни неща. Трябва да намерим начин да накараме Бег-Арслан да се оттегли. Ако остане тук цяла зима с войниците си, много е вероятно ханът да отстъпи и да се раздели с вас, само и само за да се отърве от него. Той го мрази най-вече защото присъствието на Бег-Арслан и особено на неговата дъщеря постоянно му напомня, че е станал хан с тяхна помощ. Така ханската му власт винаги ще бъде нереална. Затова се чувства обезчестен и обезсилен от тях.
	Мандухай се зае да дои втората коза.
	— Виждате ми се здрав физически и душевно, Нойонболод, значи в никакъв случай не сте глух. Следователно трябва да сте чули ясно това, което казах: че трябва сам да направите нещо, щом ви е толкова важно да остана съпруга на Мандул хан.
	— Искате да кажете — бавно изрече той — аз да бъда конят, който ще бяга за вас, за да покаже на какво е способен.
	Тези му думи я накараха да се усмихне — надяваше се, че той не може да забележи как се извиха ъгълчетата на устата й под предпазната кърпа. Изведнъж с пределна яснота осъзна, че от тази размяна на словесни удари се почувства окрилена и щастлива, както никога не се беше чувствала в присъствието на своя съпруг, и това откритие се разля като жив огън по вените й.
	— Вие го казахте, не аз.

	* * *

	Обикновено беше нужно време, докато събитията, случили се в Забранения град, се разчуеха и сред народа. Ала заточването на една императрица беше толкова необичайно, че Ма Дзин чу за него още в деня на пристигането си в столицата, макар нарочно да бе избрал странноприемница на известно разстояние от Забранения град, а самото събитие да беше станало преди цели десет дни.
	Късната есен не беше подходящият сезон за пребиваване в столицата. Ветровете разгръщаха пълната си мощ и носеха със себе си прах, който се загнездваше в косата, зъбите, носа и очите на хората, а просяците, които бягаха от настъпващата зима, стичайки се от провинцията към столицата, бяха навсякъде. Градските служители трупаха сено и животински косми в складовете. Там просяците можеха да пренощуват срещу една медна монета. Който нямаше медна монета, беше осъден да измръзне през студените нощи. След толкова години при монголците Ма Дзин бе свикнал да вижда как обикновените войници и техните предводители си съжителстват мирно в тясно пространство, а на младини не беше напускал Забранения град за достатъчно дълго време, за да се натъква на труповете на просяци в късната есен и през зимата, затова сега бе потресен. Освен това сред тях имаше много деца и всеки труп на малко момиче му напомняше за Мандухай. „Тя е добре“, успокояваше се той. „Вече не е дете, пък и никога не е била твое дете. Сигурно си живее щастливо с монголския властелин.“ Постоянно си го повтаряше, но това не му помагаше да преодолее чувството за липса, което го измъчваше с неочаквана сила и още по-малко му помагаше срещу ледените тръпки, побиващи го при вида на умрелите от глад или студ деца.
	Същевременно трябваше да признае, че магазините, театрите, странноприемниците, великолепните храмове все още караха сърцето му да бие по-силно. Може да нямаше особена практическа полза от гледката на хартиен фенер, разпръскващ мека червена светлина, вместо да виждаш газена лампа в прост глинен съд, но елегантността и красотата дори на такива родни дреболии нямаха равни на себе си.
	Този път той не беше част от официално пратеничество, така че се налагаше да намери друг начин да влезе в Забранения град. Известно време обмисля дали да не си обръсне косата и, предрешен като дворцов евнух, носещ дърва или вода, да се промъкне в Императорския град, а оттам — в Забранения град, но предпочете да не залага живота си на карта и да не разчита, че пазачите отново ще са толкова небрежни, та да го пуснат да мине — него, който несъмнено им беше непознат. В рамките на Забранения град — може би, но не и пазачите на външните порти, особено пък в преходния период между две управления, в който всеки се надяваше на повишение.
	Естествено, разпространяващите клюката за заточването на императрицата споменаваха и причината за случилото се, така че Ма Дзин веднага чу името на императорската наложница Ван. За кой ли път собственикът на странноприемницата и неговите гости си разказваха старите истории за момичето змиорка, за лисичия дух, за бялата змия и как всички те, за нещастие на мъжете, били приели човешки облик и изсмуквали мъжката сила, употребявайки мъж след мъж. И тази Ван трябва да е такова създание, твърдеше собственикът на странноприемницата, сладостно потръпвайки; как иначе да се обясни фактът, че императорът е пропъдил своята млада и красива съпруга с благородно потекло заради една бивша бавачка, която може да му бъде майка?
	— Значи наложницата Ван е бившата бавачка Ван? — попита Ма Дзин, за да бъде напълно сигурен по въпроса.
	— Да! Не е ли чудовищно?
	— Казвам ви, в нея се е вселил духът на змия! — разгорещи се един от посетителите и мъжете се впуснаха във възбуждащи фантазии: какви ли неописуеми, порочни хватки се практикуваха в подобно змийско гнездо! Един разказа за момичето змия, което можело да изпише над сто йероглифа с ръцете и краката си, опряно на едната си ръка, без нито за миг да изпуска от устата си онова, чието име не се произнася; друг твърдеше, че тя се сношавала, стоейки на главата си, и умеела да преплита крайниците си, сякаш са оризово фиде. Нямаше граници за фантазиите, но Ма Дзин не можа да научи нищо наистина полезно, затова рискува да излезе на разходка въпреки зимния вятър, за да помисли на спокойствие. В крайна сметка потърси писар. В годините, прекарани при монголците, се беше научил на писмо, само че то не беше китайското. За своя изненада бе открил, че монголците си имат собствена писменост, която бяха възприели от уйгурите и която беше доста по-опростена в сравнение с хилядите китайски знаци, които никой не можеше да овладее изцяло. Това обаче не му помагаше за сегашните му цели, така че той плати на един от многото студенти, които се мъчеха да вземат изпит подир изпит за чиновници и или не получаваха достатъчно пари от родителите си, или ги бяха профукали за нещо друго, така че припечелваха допълнително като писари. Отне му известно време, докато си спомни какво му бе предложила навремето бавачката Ван, за да поддържат връзка, а сега можеше само да се надява, че и тя не е забравила за уговорката им.
	Отговорът пристигна само след ден: почитаемата Ван била готова да приеме обичния си братовчед от северните провинции, който й известил за идването си с едно толкова очарователно стихотворение. В последния момент Ма Дзин си спомни, че е препоръчително човек да не се явява пред жена без подарък. Чоросбай-Темур му беше дал известни средства за пътуването, но сега, когато Ван имаше на разположение императорската съкровищница, Ма Дзин не можеше да си представи, че една сребърна огърлица или копринен шал биха й направили впечатление. Затова реши да й занесе котенцето, което се беше присламчило към него още в деня на пристигането му в столицата, търсейки топлинка и месо. Първоначално той възнамеряваше да го занесе на Мандухай, така че го скри в ръкава на робата си.
	И наистина — когато показа потвърждаващото писмо от Ван, без проблем го пуснаха през портите в наетата носилка. Дворецът на небесната чистота, в който бившата бавачка по скандален начин съжителстваше с императора, беше истински кошер и ни най-малко не липсваха молители, ала печатът на наложницата Ван правеше подкупите почти напълно излишни, така че той бързо проникна в залата за аудиенции, където бе приет от нея. Тя почти не беше остаряла през последните десет години, но дрехите, които носеше, не бяха на наложница, а на войник. Той можеше да си представи колко чиновници са били разгневени само от този й външен вид в съчетание с малките женски обувчици.
	— Удивително е — подзе Ван — колко членове на моето семейство междувременно са си спомнили за роднинските ни връзки, след като дълги години не се бяха обаждали.
	— Трябва да признаете, че моят клон на фамилията не беше причина за онзи достоен за съжаление случай, довел до въпросното отчуждение — отвърна Ма Дзин. — Което, естествено, не целеше да уязви вас, обична ми братовчедке. Надявам се, че приемате моя подарък за помирение?
	Тя хвърли поглед към черното котенце, вкопчило се страхливо в Ма Дзин, макар той да се опитваше да го успокои, милвайки го, и се засмя — не злобно, а истински развеселена.
	— Е, поне сте по-оригинален от баща ми, комуто след години мълчание внезапно му хрумна да ми изпрати препис на книгата за почитта на децата към възрастните. Я кажете, какво ви кара да смятате, че обичам котки? Може да предпочитам кучета. Или редки птици.
	— Смятам, че имате склонност към създанията, които откриват пътя към щастието напук на всички превратности — отговори Ма Дзин, залагайки на инстинкта си. — Това котенце е трябвало да свърши в корема на някой просяк. Но вместо това е тук. Струва ми се, това е знак от боговете, които обичат да виждат как оцелелите се разпознават помежду си.
	Ван вдигна едната си вежда, стана и се запъти към него. След онова посещение в Забранения град отпреди повече от десетилетие той не беше виждал как върви жена от благородно потекло и почти бе забравил колко много се различава походката й от тази на другите жени. Малките стъпки, люлеещите се хълбоци, които се дължаха на превързаните нозе, се съчетаваха по странен начин с мъжката дреха, която носеше Ван. Кожата на ръцете й беше светла и мека, каквато никога не можеше да има една монголка, защото и най-високопоставените сред тях се грижеха за добитъка. Ала Ван не носеше златни предпазители за прекомерно дълги нокти, каквито носеха императорските наложници, както беше чувал Ма Дзин на младини. Изглежда, използваше ръцете си, вместо да безделничи, когато не е при императора. Това не го изненада. Макар да не разбираше начина на мислене на монголците, Ван още навремето беше оставила у него впечатлението, че е дейна като монголските жени.
	Очакваше, че и тя ще погали котенцето, но Ван не направи нищо подобно. Вгледа се внимателно в госта и тихо каза:
	— Всичко това може да е така, скъпи братовчеде, но нещата се промениха много, откакто се видяхме за последен път. Какво друго бихте могли да ми предложите сега, когато голямата промяна е вече настъпила, и когато… намесата на северните роднини вече не е необходима?
	Това беше подкана да говори, защото тя никога не би го приела, ако не смяташе, че той може да й бъде полезен по някакъв начин.
	— Търговия — тутакси отвърна той. — Не е добре нито за вашите, нито за техните съкровищници, когато голяма част от търговията с коприна и животни се извършва от контрабандисти, които не плащат отчисления и контрибуции — нито на нас, нито на вас.
	— Вярно е — проточи тя. Ма Дзин зачака да чуе следващите й думи, докато не проумя, че тя иска да узнае повече, преди да каже нещо конкретно. За Чоросбай-Темур беше важно да разбере дали китайците знаят колко е отслабена понастоящем Монголия от вътрешните си борби и, разбира се, дали новият император жадува за военна слава, или възнамерява да се ограничи с укрепването на собствената си империя. Ма Дзин не можеше да разкрие всичко това, без да съсипе смисъла на своята мисия. Вместо това каза:
	— Коприната и добитъкът не са единственото, с което може да се търгува.
	— Търговията предполага и двете страни да имат какво да предложат — тутакси отвърна тя. — Вашият господар е същият човек, който загуби тук достойнството си, във всеки случай е един от многото… земевладелци в северните провинции, нали?
	Да я заблуди, че Чоросбай-Темур междувременно е станал тайджи или даже хан, би било твърде тромава лъжа, която лесно можеше да се провери. Ала Ма Дзин си спомни колко отчаяно се стремеше тя да намери съюзници при последната им среща, дотолкова, че да се хвърли пред коня на едно дете, и тогава го осени спасителна мисъл.
	— Това, скъпа, високоуважаема и достопочтена братовчедке, е бащата на моята господарка — каза той. — Мисля, че сте я виждали. Негово Възвишено Величество също я е виждал. За моята господарка обстоятелствата се промениха почти толкова, колкото и за него, защото сега тя е съпруга на самия велик хан и няма друга дъщеря на Вечното синьо небе, която да стои по-високо от нея.
	Това беше двойно преувеличение — както за значението на Мандухай, така и за това на хана, а Ван вероятно беше осведомена за монголците поне дотолкова, та да знае, че ханът не е абсолютен владетел като императора. От друга страна, тя беше последният човек, който би подценил това, което една жена е в състояние да постигне, когато се намира близко до властта. И наистина — в очите й проблесна разбиране.
	— В такъв случай приемам с благодарност вашия подарък, братовчеде — отговори тя, — защото той ми се струва наистина като дар от боговете. Ние с вас не бива да се губим отново от поглед. Аз много държа да научавам семейните новости от северните провинции, но като имам предвид предишните ви обещания да ми пишете, които не спазихте, не знам как…
	— Имам още един подарък за вас — побърза да я увери той. — Една опростена писменост, каквато се използва при нас, в северните провинции. Вярвам, че тя ще улесни размяната на семейни новости, защото човек не може да разчита винаги да има подръка писар.
	След още няколко внимателно формулирани любезности се разбраха той да остане достатъчно дълго, за да я научи на монголското писмо, а Мандухай да упражни влиянието си за съживяване на официалната търговия със Средното царство по старите начини. Ван, от своя страна, обеща, че най-важните стоки ще преминават през клана Чорос, ако той насреща доставя коне. Ма Дзин осъзнаваше отлично, че всичко това щеше да рухне, ако Чоросбай-Темур не е преодолял отдавнашното си унижение и ако Мандухай няма желание да помогне или изобщо не притежава влияние, а съпругът й, вместо да е повишил реномето си със своята женитба, все още има твърде малко авторитет. Но на първо време си позволи да помечтае.


>>	Четиринайсета глава

	След женитбата Мандухай търсеше причини да уважава съпруга си, надхвърлящи обстоятелството, че е хан и неин мъж, а и за да се справи с глождещото я чувство на разочарование, което не желаеше да я напусне. Два от малобройните аргументи бяха, че е прибрал Борокчин и Ишиге като свои храненичета. Това го представяше като добър предводител, погрижил се за дъщерите на своя мъртъв знаменосец, и то в по-голяма степен от очакваната, защото е можел да ги направи слугини или да повери отглеждането им на някой друг от своите воини. Освен това се държеше любезно с момичетата и винаги намираше по някоя добра дума за тях. Мандул сигурно щеше да бъде добър баща, казваше си Мандухай, стига тя да зачене от него.
	Когато Мандул хан забрани на момичетата да яздят с нея и да й покажат какво е останало от старата столица Каракорум, тя се изненада и се изпълни с лоши предчувствия. Да не би това да означаваше, че Нойонболод не е успял да намери изход от ситуацията и съпругът й вече е решил да я отпрати, макар Бег-Арслан да им гостуваше по-малко от месец?
	— Но, татко — възпротиви се Ишиге, — ако чакаме още, пак ще завали сняг и тогава няма да се вижда нищо!
	— И сега вече е твърде студено, за да прекарате там нощта, а не можете да отидете и да се върнете за един ден — отвърна той. — Освен това една булка трябва да се занимава с други неща, вместо да язди наоколо, когато не става въпрос за лов на дивеч, и да подготвя домашното си огнище.
	— Булка ли? — смая се Борокчин.
	— Бег-Арслан тайджи желае да се свърже с мен чрез още един брак — категорично заяви ханът. — Преди да се върне на юг, ще вземе за съпруга теб, дъще.
	„Това трябва да е изходът, измислен от Нойонболод“, сети се Мандухай, а върху лицата на момичетата се изписа разбиране. Една такава женитба гарантираше на Бег-Арслан, че ханът не възнамерява да се отрече от него, и в същото време показваше, че бракът на дъщеря му вече не е единственият залог за този съюз. Очевидно Бег-Арслан държеше на собствените си позиции повече, отколкото на тези на дъщеря си. Докато беше сигурен, че ханът няма да избере за тайджи някой друг, му беше все едно дали дъщеря му е единствената царица, или е само една от многото.
	Би трябвало да изпита облекчение — по този начин получаваше един вид гаранция, че ханът няма да я върне на баща й и така да го принуди на ново въстание, но когато се вслуша в себе си, Мандухай установи смесени чувства.
	— Това е… — колебливо подзе Борокчин — голяма чест, татко.
	Привидно позицията на хана беше все още най-високата в страната, но в действителност най-могъщият мъж беше тайджи, така че Борокчин не би могла да мечтае за по-изгодна женитба. Въпреки това Мандухай разбираше колебанието й. Несъмнено Борокчин беше чувала неведнъж Мандул хан да проклина Бег-Арслан; дори да не споделяше мнението му, момичето пак не можеше да демонстрира кой знае какъв възторг, след като знаеше, че осиновителят й многократно е пожелавал смъртта на бъдещия й съпруг.
	Ханът въздъхна и я хвана за брадичката.
	— Бих искал да те зарадвам, дете мое, но боговете не ни дават всичко — нежно каза той и това беше един от моментите, в които Мандухай си помисли, че би могла да го обикне.
	— В такъв случай имаме наистина много неща да свършим — бързо вметна тя. — Позволете ми да разкажа на нашата осиновена дъщеря за южните земи, защото съм родена там, и да поговорим за сватбените приготовления.
	— Направете го — каза ханът, видимо облекчен, и напусна юртата на Мандухай. Щом той се отдалечи на безопасно разстояние, Борокчин изхлипа:
	— Съвсем наскоро той нарече Бег-Арслан „безчестен и жаден за власт син на разгонена кучка“!
	— Всеки мъж говори лоши работи за друг мъж, когато и двамата искат едно и също нещо — утеши я Мандухай, макар да не вярваше изцяло на собствените си думи. Баща й се беше изказвал винаги с уважение за Есен, дори когато двамата враждуваха открито.
	— Ама Бег-Арслан е стар — каза Борокчин и потрепери. — Онзи ден, на празненството, видях ръцете му. Целите са в петна и бръчки! Само като си представя как ме докосва…
	После май се сети, че Мандул хан също не беше първа младост, и погледна смутено към мащехата си. Мандухай се помъчи да си спомни какво бе възразявала собствената й майка на подобни аргументи, ала думите на Брибсун, произнесени от нейната уста, биха прозвучали лицемерно, тъй като двете с Борокчин бяха връстнички. „Ти не се омъжваш за собствено удоволствие, а за доброто на своето семейство и на народа си“ — това можеше да каже някоя жена, която е отдавна омъжена и е преживяла много, но не и Мандухай.
	Не и когато се свиваше понякога сам-самичка в леглото си и копнееше за неща, които не би могла да изрече на глас.
	— Важното е той да ти оказва уважение — каза тя — и така ще стане. Ти си дъщеря на хана и си толкова по-млада от него, че той ще бъде щастлив и благодарен да те има до себе си.
	— Благодарният мъж е щедър на подаръци — услужливо се намеси Ишиге. — Може би даже ще получиш самурено палто.
	— И коприна — додаде Мандухай. — Някои кланове от „Трите стражи“ са в съюз с него и дори му плащат отчисления, което значи, че той лесно се снабдява с коприна. Ще можеш да се облечеш в коприна от глава до пети.
	— А представяш ли си физиономията на Йехе Хабарту, когато ще се наложи да те нарича „майко“? — попита Ишиге и двете момичета се изкикотиха, ала Мандухай отново изпита смесени чувства, макар да не ги показа. Мисълта, че сега Йехе Хабарту ще се почувства така, сякаш са ограбили всичките й надежди, не й излизаше от главата. Йехе Хабарту беше омъжена за човек, който я мразеше и когото тя мразеше. Следователно нямаше да има дете; другият мъж, по отношение на когото хранеше надежди, явно не я желаеше, а пък баща й, в чието лице вероятно беше виждала своя отмъстител и закрилник, току-що бе сключил сделка, която за нея означаваше, че никога нищо няма да се промени в досегашния й живот. Точно в този момент Мандухай усети особено остро липсата на родителите си и закопня още по-силно да види отново Ма Дзин, но носталгията и копнежът й не бяха помрачени от горчивина, а бяха изпълнени с надежда. Ма Дзин щеше да се върне при нея. От брака й с хана щеше да се роди дете и бъдещето й щеше да бъде добро. А на какво можеше да се надява вече Йехе Хабарту?
	По-късно, докато момичетата бяха заети с други неща, тя обу подплатените си с агнешка кожа ботуши, облече палтото си от рис и за първи път се запъти към юртата на Йехе Хабарту. Снегът още не бе замръзнал, върху него се очертаваха само следите от стъпки, но вече бе натрупал достатъчно, за да не се вижда тревата. По следите около юртата на първата съпруга тя разбра, че през последните часове бе имала само един гост.
	Йехе Хабарту миеше косата си — нещо, което дори в студените месеци трябваше да се прави най-малко през три седмици, преди отново да се втвърди със смола или животинска мас. Слугинята й беше загряла вода в казан на огнището, гребеше с черпак и внимателно поливаше главата на господарката си, а в другата си ръка държеше гребен от еленови рога, с който щеше да среши косата, след като се намокри достатъчно.
	— Не съм ти разрешила да влизаш, малка сестро — сопна се Йехе Хабарту.
	— Значи вятърът ме е подлъгал — невинно отвърна Мандухай и даде знак на слугинята да се маха. — Аз ще се погрижа за господарката ти.
	Слугинята погледна въпросително към Йехе Хабарту, която й кимна. Тя заговори отново едва след като останаха сами.
	— Тогава ми измий косата, сестро, защото искам наистина да бъде чиста, пък и по този начин поне ще има някаква полза от присъствието ти тук, защото каквото и да ми кажеш, опасявам се, че ще си изхабиш думите напразно.
	Мандухай взе черпака, топна пръст във водата, за да се увери, че не е прекалено гореща, и поля главата на Йехе Хабарту.
	— В деня на сватбата ми говорех сериозно — промърмори тя. — Няма причина за вражда помежду ни. Бих желала да ми бъдете съюзничка, сестро, а не враг. Какво ще спечелите, като ме мразите?
	— Ами… ще ми бъдат спестени посещения като това, струва ми се — лениво отвърна Йехе Хабарту. — Значи вече са ти казали, а? Извади си от това поука относно мъжете. Баща ми дойде тук и каза, че няма да си тръгне, преди да са те прогонили обратно в пустинята, от която идваш. Вместо това ще си замине с млада булка в багажа, и то при положение че неговите хора превъзхождат два пъти воините на хана в долината, като тук включвам и твоята зестра под формата на бащините ти бойци. Но човек не пролива кръв заради дъщерите си, о, не. Само заради собствената си чест и власт. Не си въобразявай, че твоят баща би постъпил различно. И той би тръгнал на война само за себе си, не за теб.
	— Бих могла да си представя по-добри цели на една война — вметна Мандухай и се зае да масажира косата на Йехе Хабарту, а после да я разплита. Ако сега използваше костния гребен, щеше да я оскубе.
	— Аз пък бих могла да си представя по-добри мъже, обаче никакви ги няма — отвърна Йехе Хабарту. — И ако си мислиш, че Нойонболод е добър мъж, значи се заблуждаваш. Защото така си мислиш, нали? Хайде, кажи, че не лежиш нощем и не си представяш какво би било да те обладае мъж с блясък в лицето и огън в очите, разум в главата и сила в ръцете?
	— Представям си как връзват ръцете и краката ми, преди конят да ме влачи из степта като дрипава постелка — сухо отвърна Мандухай, намеквайки за наказанието за изневяра, — а вие сте по-възрастна и по-умна от мен, сестро, така че отлично знаете това. Ханът си е хан.
	— Какво добро малко момиче, което никога не се отдава на невъзможни мечти! — подигра й се Йехе Хабарту, употребявайки, без да знае, формулировка, която уцели Мандухай право в сърцето. Тя дръпна съперницата си за косата, за да я принуди да я погледне в очите.
	— Аз мечтая! — кипна тя. — Мечтая! Мечтая хората да направят нещо, вместо да се забъркват в глупави, дребнави вражди! Ние сме се върнали там, където сме били преди праотеца Чингис хан, а би трябвало да сме векове по-напред, защото сме имали възможност да научим най-доброто от всички народи, докато са били наши васали. Стенобитните машини, които използваме, още са съвсем същите, каквито са били преди сто и петдесет години. В Средното царство ни се подиграват и пикаят върху нас, освен това владеят истински магьосничества с барута, с които не пускаха Есен да припари до столицата им. Те вече не се страхуват от нас, те ни презират. И защо не, след като винаги предпочитаме да си отрежем пръстите, отколкото да ги подадем на друг човек, който може да направи нещо по-смислено с тях!
	Устата на Йехе Хабарту се разкриви в подобие на усмивка.
	— Майко земя, агънцето рита като козленце — подигра се тя. Мандухай я пусна, разочарована.
	— А ти какво би направила, малка сестро — неочаквано рече първата съпруга, най-сетне без враждебност и гавра в гласа, — с моите пръсти, ако ти ги подам? Както изглежда, никой друг на този свят не ги иска.
	— Още не знам — честно отвърна Мандухай. — Не и днес. Точно затова дойдох при вас, та да науча повече. Обаче мисля… мисля, че не може да продължава така. С един хан, който притежава само сянката на власт и враждува със собствената си жена. Той не поглежда извън очертанията на нашия зимен стан, защото тайно се опасява, че не е в състояние да овладее дори него. — Тя напредваше опипом, дума след дума, придавайки форма на неферментиралите си мисли. — Може би, ако живееше в мир с домашните си и имаше вяра в себе си, може би тогава би поискал да бъде достоен за предците си и да обедини клановете и племената.
	— Кой, Мандул хан? При положение че дори моят баща не може да обедини повече от няколко племена и максимум трийсет клана? Не ме разсмивай. Наистина витаеш в облаците, дете мое.
	— Есен успя — възрази Мандухай, — но Есен не беше от клана Борджигин.
	— А Мандул хан не е Есен.
	— Но ако… ако един хан, в чиито жили тече кръвта на Борджигидите, има съветници, които са разумни като Есен през добрите му дни и почтени като баща ми, то тогава… тогава би било възможно — разгорещи се Мандухай, вече налучкала как да изрази мислите, които я вълнуваха, — ето това имах предвид с ръката и с пръстите. Ако сам мъж не може да бъде като праотеца Чингис, това може би ще стори мъж с добри съветници. Един мъж и неговите съпруги.
	В настъпилата тишина се чуваше как зле завързаният край на плъстеното платнище се удря непрекъснато във външната подпора на юртата. Най-после Йехе Хабарту проговори:
	— Нека да си помисля. А ти си довърши работата. Косата ми е разресана едва наполовина. Искам да видя колко са чевръсти пръстите ти, когато се натъкнат на съпротива.


	През нощта Мандул хан за първи път се труди напразно върху нея. Накрая, ядосан от засечката, ядно обясни:
	— Претоварен съм с грижи, които изсмукват кръвта на мъжа. Ако вдигнем голямо празненство за Борокчин, както се полага, а след това Бег-Арслан не си замине, кой знае дали ще изкараме зимата, без да посегнем на стадата си. Прекалено много воини има тук.
	— Съпруже мой — предпазливо подхвана тя, — тази долина сигурно е подходяща за зимен стан, но мястото, откъдето са управлявали праотците, трябва да е достатъчно голямо, та да побира огромни войски, и ако наистина е отдалечено само на един ден езда, значи няма да е трудно дотам да стигне и по-голям обоз, без да се налага продължителен преход през снега.
	— Ти просто искаш да видиш старата столица, любопитна малка хитрушо — снизходително каза той, а тя се ядоса за момент. Беше направила това предложение, защото бе разумно, а не по детинска прищявка. Знаеше обаче, че ако сега му възрази, той няма да я слуша, а ще й се разсърди, понеже се е държала непокорно. А пък тя наистина искаше да се подобрят нещата. Затова преглътна гордостта си и прошепна:
	— Отгатнахте, господарю и повелителю мой! Любопитна съм. Представям си как ви виждам на трона, на който някога е седял синът на праотеца Чингис хан, вашият възвишен предшественик. Кой не би паднал на колене, за да ви отдаде почит!
	— От този дворец са останали само руини — колебливо отвърна той, но тя усети, че се замисля по въпроса. Мускулите му, напрегнати заради провала в леглото, се отпуснаха.
	— Ако Борокчин се омъжи там — продължи Мандухай, — то това със сигурност ще бъде добра поличба; ако се сбогувате с нея там, където величието на вашите предци се отразява и върху вас, как би могъл тайджи да не се подчини на вашата воля, и то незабавно? Даже връщането на юг в началото на зимата да му се струва трудно, той поне би опитал, за да се подчини на вашата заповед.
	Явно Бег-Арслан нямаше намерение да заменя Мандул с друг хан, следователно би трябвало да държи поне привидно да запази авторитета му, особено пък на място, където неуважението към Мандул хан би се сметнало за неуважение към духовете на най-почитаните членове на клана Борджигин.
	— Вярно е — самодоволно отвърна той. — Кълна се във Вечното синьо небе, че е вярно! — В задоволството му се примеси нотка на недоверие, когато добави: — И ти си измислила всичко това съвсем сама, със собствената си главица, сърце мое?
	Тя стисна зъби и си помисли: „Важни са резултатите. Резултатите!“.
	— О, къде ти, господарю! Само повторих думите, които ми казвахте в неспокойните си нощи, и леко ги допълних. Искам да ви видя в блясъка, който ви се полага, и очаквах с радост и нетърпение да отдам почит на духовете на предците в сърцето на тяхната власт.
	Това май му беше достатъчно. Каза й, че е добра малка женичка и че усеща как мъжката му сила се завръща. На следващата сутрин, още преди да е напуснал юртата на Мандухай, Йехе Хабарту го изненада с изпратената по една слугиня вест, че искала да помогне при приготовленията за сватбата на скъпата й дъщеря и бъдеща мащеха и покорно молела за разрешение да участва.
	— Тя моли? — невярващо повтори ханът. — Не изисква, а моли?!
	— Моята господарка дълбоко съжалява, ако е дала повод за огорчение на съпруга си — отговори слугинята.
	— Знам откъде духа вятърът — каза Мандул хан, след като слугинята си тръгна. — Тази жена е наясно, че баща й няма да се застъпва повече за нея. Ха!
	— Благородни господарю, тя несъмнено разчита на вашата добросърдечна и щедра прошка — застъпи се Мандухай.
	— Тази жена не заслужава добрината ми. Тя е същинска ледена висулка в леглото и ми се подигра публично.
	— В такъв случай я накажете, господарю, като я накарате да гледа отблизо нашето щастие. Това ще й покаже най-добре какво е загубила. Като бъде принудена да празнува с нас и да се усмихва редом с вас, ще проумее, че не е трябвало да проявява такава неблагодарност.
	— Ха! — възкликна отново той. — Всички жени сте еднакви, постоянно ревнувате една от друга. Хапете се като кобили!
	Изглежда, представата за жени, които се боричкат заради него, определено му хареса, също както и представата за една нещастна Йехе Хабарту, принудена да се усмихва насила. Затова наистина й бе позволено да вземе участие в сватбените приготовления и на всички публични масови пиршества я слагаха да седне точно в подножието на хана, начело на женската страна, до Мандухай.
	— Особено омразно ще й бъде — каза Мандухай на съпруга си — да приеме насила от вас нова роба и красиво зимно палто и да ги носи на всички празненства.
	Йехе Хабарту получи от съпруга си цели две нови роби.
	— Благодарна съм — каза тя на Мандухай, докато предяха вълна за зестрата на Борокчин, — но не забравяй, малка сестро, че след планините винаги следват долини. Ще дойде ден, когато той ще се огледа и ще установи, че баща ми все още е по-могъщ от него, и тогава ще пожелае да даде воля на злобата си по начин, различен от този, който му предлагаш, и ще я обърне може би не само срещу мен. Все пак признавам, че току-що ти направи зимата по-поносима за нас.
	Разговорите с Йехе Хабарту приличаха на непрекъснато състезание по стрелба с лък — успехът служеше само като предизвикателство да се справиш още по-добре, въпреки че мишената се преместваше все по-надалече. Мандухай не се отегчаваше от срещите с първата съпруга на Мандул хан и ако беше честна, дори се забавляваше с нея, с хапливия й език и острия й ум повече, отколкото при срещите със съпруга, когото двете споделяха.


	От Каракорум действително бяха останали само руини. Твърдяха, че някога тук са живеели, работили и прославяли хана си хора от много народности, повече, отколкото сега имаше в столицата на Средното царство, но човек почти не можеше да си го представи, виждайки колко бързо стените на къщите се сливат отново със скалите, от които са били направени.
	— Може би така и трябва — каза Нойонболод, когато завари Мандухай да съзерцава нещо, което навремето трябва да е било голяма зала, а сега се състоеше само от счупени колони, стърчащи от снега. — Децата на Вечното синьо небе не са създадени да живеят в дворци като китайците. Разправят, че дори кланът Борджигин се бил изгубил там, в Средното царство. Вече не сме били монголци и още не сме били китайци. Станали сме пак монголци едва когато сме загубили Трона на дракона и отново сме заживели в юрти. Но вече не сме единни. Само затова китайците са успели да разрушат Каракорум, след като са ни прогонили, само затова могат все още да ни насъскват едни срещу други, племе срещу племе. Това не бива да продължава. Не искам кракът им повече да стъпва на тази земя! — завърши гневно той.
	— Вярно ли е, че още притежаваме нефритения печат, който се полага само на истинския владетел на Средното царство? — импулсивно попита тя — не беше забравила разказите на баща си.
	Нойонболод се усмихна.
	— Какво имате предвид? — попита. Явно не се беше отказал да играе мисловни игри с нея. А тя не знаеше дали да се ядосва, или да се радва.
	— Имам предвид, че ако действително е бил наследяван от хан на хан, трябва да се е загубил. През последните десет години имахме трима хана, двама от които бяха деца, и на тях със сигурност никой не го е давал. Що се отнася до Есен, ако той някога е притежавал този печат, значи са му го откраднали. Видях трупа му.
	— Есен не е държал печата — потвърди Нойонболод. — Той не беше член на клана Борджигин. Ако печатът още съществува на този свят, а аз не твърдя, че е така, то не е задължително да е бил предаван от хан на хан, за да остане в клана Борджигин. Бих могъл да си представя — и не твърдя, че е така, не забравяйте, — че дъщерята на един определен хан, като видяла как баща й опозорил цялата Златна наследствена линия и убил брат й заради собственото си удоволствие, та значи, тази дъщеря взела печата и го съхранявала, твърдо решена да го предаде на някой достоен хан от своя клан. И през целия си дълъг, много дълъг живот тя чакала напразно.
	Мандухай не беше срещала великата Самур гунджи, която бе умряла в същата година като Есен, но познаваше историята й и знаеше, че собственият й баща е бил съюзник на старицата през последните години от живота й. Ако Нойонболод намекваше за Самур, а всъщност нямаше начин да говори за друга, то това би обяснило откъде баща й черпеше увереност, че печатът продължава да съществува. Но то значеше и още нещо.
	— Напразно ли? — изненада се тя. — Значи тя, тази дъщеря на хан, не го е предала на никого до смъртта си? Може би е погребан заедно с нея?
	— Ако е притежавала изобщо този печат, а аз все още не твърдя, че е било така, тя така и не го е предала на никой хан — отвърна Нойонболод, а Мандухай май разбра. Или самият той държеше печата, което беше възможно, защото по време на смъртта на Самур е бил момче от клана Борджигин, или знаеше на кого го е дала. Може би на дъщерята на Есен — онова момиче, което чрез хитрост било омъжено за новия хан и родило от него дете, спасено от Самур.
	— Трудна съдба е имала — цял живот да чака нещо, което така и не се случва — тихо промълви Мандухай.
	— Аз не бих се примирил с подобна съдба — да живея недоволен, само с мечтите си. Не обичам да чакам щастието, да гледам как времето отминава, без да съм убеден, че то работи в моя полза — отвърна той, а в тона му Мандухай усети някаква дрезгавина, която я накара да откъсне поглед от развалините на един отминал свят и отново да го погледне в лицето.
	— Щастието е килим, изтъкан от множество малки радости и надежди, и понякога ни кара да вярваме на неща, на които иначе не бихме вярвали — тя изрече на глас нещо, което неведнъж си беше казвала, за да обуздае мечтите си.
	— Вълната, от която са тези килими… дали вече е остригана?
	— Може би точно сега я чепкат и предат — отвърна Мандухай, усещайки, че бързо трябва да сложи край на тези словесни игри. Видя, че и той се усети, защото смени тона с по-трезв и се върна към старото им предизвикателство.
	— Предполагам, че след като се хвърлихте така в сватбените приготовления, вероятно сте доволна от начина, по който вашият кон спечели състезанието за благоразположението на хана?
	— Не смятам, че състезанието е спечелено, камо ли пък от един-единствен кон — каза тя. Ако той си мислеше, че е подсигурил позицията й чрез предложението за брак между Бег-Арслан и Борокчин, значи изобщо не си представяше какво значи да поддържаш доброто настроение на хана и постоянно да се излагаш на опасност, рискувайки да загубиш търпение и вместо ласкателства ще изтърсиш нещо непростимо от сорта: „Скъпи съпруже, може да сте на годините на баща ми, но понякога се държите като братовчед ми, когато беше малко момче“. Всеки ден беше победа над гордостта й, всяка нощ — още по-трудна борба. Разбира се, тя се радваше на успехите като този да превърне Йехе Хабарту от враг в съюзник и си представяше едно бъдеще, в което Мандул хан щеше да я слуша, без да се налага постоянно да му се подмазва, а позицията й на ханска съпруга щеше да означава нещо по-голямо. Но това невинаги й помагаше в реалността. И никак не й помагаше в този момент, когато стоеше достатъчно близо до Нойонболод, за да вижда как се смесва белият дъх, излизащ от устите им, преди да се разтвори в студения въздух.
	— Поставяте високи изисквания — промърмори той.
	Изведнъж тя реши да сложи край на двусмислените приказки, макар че така се лишаваше от бронята, която я предпазваше. Но може би истината, макар да не беше броня, бе оръжие в нейните ръце.
	— Какъв искате да бъдете, Нойонболоде — мой съюзник или мой враг? — попита тя.
	Очевидно той не беше очаквал такъв директен въпрос. Свъси чело, после отвори уста, а тя, понеже не искаше да бъде разбрана неправилно, вдигна ръка и сложи пръсти на устните му, за да й позволи да обясни какво има предвид.
	— Ако наистина искате да остана до хана като негова хатун, негова царица — подзе тя, за първи път използвайки титла, която никой още не й беше присъдил, защото „хатун“ означаваше нещо повече от „съпруга на хана“, то означаваше „владетелка“, — то тогава трябва да сте наясно кое помага и кое вреди. Имам още много да се уча. Ако, например, ми разкажете кои кланове са по-верни на клана Борджигин, отколкото на тайджи, това ще ми бъде от помощ. Ако ми съобщите кой ни дължи отчисления и кой отказва да ги плаща, това ще ми бъде от помощ. Ако ми разкажете кои предводители са се оплели в кръвни вражди, и за това ще съм ви благодарна. Но ако смятате, че трябва да обърквате сърцето ми, та по-късно да извлечете предимство в борбата за наследяването, то вие не сте ми съюзник, а враг, който не ми помага, ами държи нож до гърлото ми, за да се нанижа на него.
	— Няма никакви ножове — отвърна той, а движението на устата му под връхчетата на пръстите й накара кожата й да настръхне. Тя отпусна ръка, а той не посегна да я хване, но и не отстъпи назад.
	— Нима бих могъл? — попита, а в тъмните му очи вече нямаше нито веселие, нито предизвикателство, а само въпрос. — Да объркам сърцето ви?
	Тя също не помръдна от мястото си. Не прибягна до увъртания или игра на думи, което й струваше повече кураж от всичко, откакто беше тръгнала към неизвестността, за да намери съдбата си. Пророни само:
	— Да.
	Дъхът му се смеси още веднъж с нейния, после той отстъпи крачка назад и коленичи пред нея.
	— Тогава искам да бъда ваш съюзник, а не враг, Мандухай хатун.


	Нойонболод удържа на думата си. От този момент нататък в словата му не се криеха никакви тайни предизвикателства, а при срещите им не казваше нищо, което и най-недоверчивият слушател би взел за ухажване. По време на сватбените тържества знаменосците на Бег-Арслан танцуваха и пиеха за здравето на своя господар, а Нойонболод съобщаваше на Мандухай имената им, клановата им принадлежност и личните им истории, доколкото му бяха известни. Най-важните мъже в двора на нейния съпруг, освен самия Нойонболод, вече й бяха представени на собствената й сватба, но сега тя научи и защо са били включени в свитата на Мандул хан. Постепенно започна да забелязва избухващите все по-често размирици не само между хората на тайджи и тези на хана, но и между споменатите две групи и бойците, които преди бяха служили на баща й, а после бяха дошли с нея в долините на Орхон.
	— В зимните станове винаги възниква напрежение — поясни Нойонболод, — на юг едва ли е било по-различно, при толкова много мъже с най-различни задължения. Но този път мнозина не са довели жените си, така че пчелите бързо се превръщат в стършели.
	През зимата в долината бързо избухваха кавги — заради засилващия се студ хората не можеха да стоят цял ден на чист въздух, не им се налагаше да извършват тежък физически труд и бяха принудени да споделят все по-късите дни и дългите нощи с други хора в юртите. Децата на Вечното синьо небе бяха създадени да се реят на воля, да скитат из планини и равнини, а не да безделничат. По някое време не останаха стрели за окичване с пера, нито върхове на стрели за пробиване, с цел да плашат врага с ужасните си виещи звуци. Всички седла бяха поправени, оръжията — наточени и смазани. Но Нойонболод беше прав: напрежението в стана на Мандул хан надхвърляше обичайната мярка. Мандухай се беше надявала, че нещата ще се подобрят, след като си замине Бег-Арслан. Той бе напуснал стана още преди големия студ — Мандул го отпрати с величествен и недвусмислен жест веднага след сватбата. Въпреки това, противно на очакванията на Мандухай, търканията между хората от собственото й племе и тези на съпруга й продължаваха.
	— Те си въобразяват, че са нещо специално — сърдито рече един от бившите бойци на баща й, когато тя го попита защо той и още двамина са участвали за трети път в сбиване, при това доста пийнали. — Сякаш лайната им миришат различно от нашите.
	— Абе, мъже! — коментира Йехе Хабарту, когато Мандухай я помоли за съвет. — Мъжете искат да плюскат и да пипат женска плът. Не го ли получават, започват да се бият. Нищо не можеш да направиш, малка сестро. — Тя се изсмя. — Или пък можеш? — Първата съпруга не пропускаше сгоден случай за язвителни и ехидни подмятания. Такава си беше тя. А това не беше от особена полза.
	— Ще продължавате ли да се смеете, когато се стигне до първите мъртъвци и първите изнасилвания на слугини, че дори и на чужди жени, които ще разпалят кръвни вражди, сестро? — сопна се Мандухай.
	Веселието изчезна от лицето на другата жена.
	— Искаш да кажеш, когато мъжете започнат да вършат в мирно време това, което е тяхно право във война?
	— Говоря сериозно!
	— И аз говоря сериозно — отвърна Йехе Хабарту. — По време на въстанието срещу Есен, когато баща ми се пребори да застане начело на всички военачалници, той спечели толкова много следовници, защото казваше на хората си, че имат право да се отнасят към всеки клан, подкрепящ Есен, като към немонголски народ и че това важи и за жените им. Не знам как е действал твоят баща, но след битка в нашия стан по цяла нощ се чуваха писъците на новите слугини, и това, уверявам те, не бяха писъци от удоволствие.
	— Баща ми се придържаше към законите на праотеца. Дори когато се бият помежду си, монголците не бива да бъдат третирани като чужди — възрази Мандухай, но същевременно осъзна, че не можеше да бъде сигурна дали това е истина. През двете години на войната срещу Есен на бойците от клана Чорос им беше разрешено да вземат плячка при завладяването на вражески стан от юрти, и то не само под формата на стада и оръжия, но и на хора. Тя също си спомняше нощните вопли, но понеже беше малко момиче, смяташе, че новите слугини оплакват мъртвите си мъже. Сконфузи се, задето за разлика от Йехе Хабарту е била твърде наивна, за да проумее случващото се. Насили се да изтласка на заден план миналото и да се съсредоточи върху настоящето.
	— Нашият съпруг е великият хан — подзе тя. — Неговата дума трябва да бъде закон и ако той не успява да въдвори ред дори сред хората в собствения си стан, как ще може да се справи с другите деца на Вечното синьо небе?
	— Има мъже, които са в състояние да заповядват на човешката природа и да принуждават привържениците си да се съобразяват повече със закона и по-малко със собствените си желания — делово отвърна Йехе Хабарту, без да прибягва до обичайния си ироничен тон по адрес на Мандул хан, — но нашият съпруг не е от тях. Бих искала да не е така, повярвай ми.
	В очите й нямаше подигравка, а само тъга. Мандухай неволно си представи какво ли е изпитала Йехе Хабарту, когато са я занесли при Мандул хан върху бялата плъстена постелка — една изпълнена с надежди булка, само за да получи гаври и унижения, след което да заживее в стан, където или я отблъскваха заради съпруга й, или се страхуваха от нея заради баща й. Нищо чудно, че не се чувстваше длъжна на тукашните хора. Но това трябваше да се промени. „Не е редно Йехе Хабарту да пилее силите си, изпадайки в огорчение и сеейки остри забележки, когато светът очаква да бъде променен от хора като нея — решителни и разумни“, помисли си Мандухай и сама се изненада, че хвана за ръка другата жена и изрече на глас мнението си.
	За миг чертите на Йехе Хабарту омекнаха, после отново станаха строги, а подигравателният тон в гласа й се завърна.
	— Аз пък си мислех, че възможността да си разменяме хапливи забележки е причината да прекарваш толкова време с мен, малка сестро — подхвърли тя. — Кълна се в боговете, че именно това е причината да прекарвам времето си с теб, така че престани да ми говориш като героиня от някоя песен и бъди отново удивителната малка гадина, която напълно ме обезоръжи на сватбата си, в противен случай ще ми станеш скучна.
	Ала докато говореше насмешливо, пръстите й водеха свой живот — вместо да измъкне ръката си от тази на Мандухай, тя отвърна на хватката й със силно стискане като удавница, която се стреми към брега.
	— Да ме опазят боговете, нямам намерение да ви доскучавам с нещо толкова незначително като бъдещето на този стан и на всичките му жители — сухо изрече Мандухай и се примири с факта, че засега не можеше да очаква помощ от нея.
	Напрежението в стана се засилваше с всеки изминал ден. Положението стана крайно сериозно, когато един от хората на Мандул хан обвини боец от нейния клан, че искал да му открадне жената. Ако човекът не си оттеглеше обвинението, Мандул хан беше длъжен да осъди на смърт жената на своя боец заедно с боеца от клана на Мандухай, в противен случай щеше да загуби авторитета си сред собствените си хора. И това със сигурност нямаше да бъде последното обвинение от този род, ако едната страна останеше недоволна от изхода на случая.
	— Въпросът щеше да се реши, ако можеха да тръгнат срещу общ враг — каза Нойонболод. — Да се борим рамо до рамо — това ни сплотява и помага да потушим донякъде вътрешния огън. Но през зимата… — Той сви рамене.
	Мандухай си спомни за сватбата си и как нейните хора и тези на хана, порядъчно пияни, се насърчаваха при борбите, устроени в нейна чест, и й хрумна идея.
	— Какво ще кажете да организираме състезания? — колебливо попита тя. — Разбира се, не можем да устроим борби като през лятото, пък и стрелбата с лък е трудна с дебелите ръкавици, но има реална възможност за надбягвания на къси разстояния с коне или шейни.
	— Като си надерат до насита гърлата, няма да се бият помежду си — съгласи се Нойонболод. — Заслужава си да се опита.
	Тя лесно убеди хана, най-вече защото любимият му кон имаше добри изгледи да спечели, ако го язди по-лек боец или някое момче. По-трудно й беше да убеди човека от ханската свита, който беше обвинил жена си и боеца от клана Чорос, да признае, че се е лъгал, и да оттегли жалбата си.
	— Тя си шепнеше с него!
	— Човекът само ме помоли за малко овнешка чорба — промълви жена му, потънала в сълзи, — кълна се.
	— Има ли свидетели? — попита Мандул хан своя боец.
	— Видях, каквото видях. Не ставаше въпрос само за овнешка чорба. Той милваше ръката й, а тя му шепнеше в ухото!
	— Допитай се до сърцето си — настоя ханът, който можеше да бъде обвинен за много неща, но не и че прибързано налага строги наказания. Явно съзнаваше, че никой няма да спечели от създалата се ситуация. — Наистина ли поддържаш жалбата си?
	— Да, поддържам я!
	— В такъв случай — със съжаление изрече ханът — жена ти ще бъде подложена на мъчения, за да установим дали казва истината. Така повелява законът на нашите праотци.
	Жената пребледня. Заради болките досега всяка жена беше признавала всичко, само и само да сложи край на този ад.
	— Приготви се за ден, изпълнен с писъци, малка сестро — прошепна Йехе Хабарту на Мандухай, защото и двете стояха до хана, — които ще се чуват из целия стан. Денят ще бъде подходящ за напиване. — Мандухай отвори уста, за да помоли за милост за жената, но Йехе Хабарту я настъпи по крака. — Законът си е закон — произнесе високо тя. — Иначе къде ще му излезе краят?
	Ханът погледна навъсено към тях, после пак към малката група от хора в юртата си и плесна с ръце, след което напред излязоха двама от неговите бойци и сграбчиха обвинената в изневяра жена. Тя започна да крещи с пълно гърло като овца, усетила, че я водят на заколение. В този момент всички бяха насочили вниманието си към жената, затова Йехе Хабарту дръпна Мандухай и й прошепна в ухото:
	— Който помоли за милост към нея, сам ще си навлече подозрения, така че си затваряй устата!
	В гласа й прозвучаха страх и тревога; при други обстоятелства на Мандухай щеше да й се стори странно, че Йехе Хабарту се стреми да я закриля, защото това показваше, че от бодливия им съюз се ражда нещо като приятелство, но в този момент й беше невъзможно да мисли за друго, освен за случващото се пред очите й. Беше присъствала на наказания с бой, но не и на изтезания. Погледна към съпруга, който, виждайки ужаса на жена си, все още можеше да оттегли жалбата, но той не направи нищо подобно, а само скръсти опърничаво ръце пред гърдите си. Доколкото можеше да отгатне по движението на устните му, той мърмореше, че така се пада на невярната мръсница. В средата на помещението, край огнището, един от хората на Мандул хан вече слагаше в пламъците железните клещи, с които щяха да изгорят първо пръстите, после гърдите и накрая, ако още не признаваше, цялото тяло на обвинената нещастница. Мандухай се измъкна рязко от хватката на Йехе Хабарту и пристъпи към хана.
	— Благородни ми съпруже — изкрещя тя, колкото й глас държи, за да надвика писъците на жената, — позволете ми да кажа нещо.
	— Искаш да се застъпиш за една прелюбодейка? — хладно попита той. Гърлото на Мандухай беше пресъхнало. Тя поклати отрицателно глава. — Тогава какво? — продължи малко по-меко той. В юртата се възцари тишина, чуваше се само накъсаното дишане на жената.
	— Обвиненият в прелюбодеяние мъж е от моя клан — каза Мандухай. — Все едно какво се е случило наистина, явно е сторил достатъчно, за да ме опозори. Но той е моя отговорност, защото е дошъл с мен във вашия двор, съпруже. Позволете ми да поема тази отговорност и, кълна ви се, ще бъде въздадена справедливост.
	Мандул хан кимна и отправи към нея поглед, изпълнен с учудване, любопитство и облекчение, защото, естествено, му беше ясно, че измъчването на жената ще бъде последвано от признание, а признанието — от неизбежното екзекутиране на двамата прелюбодейци. Ако Мандухай го беше помолила за милост, той нямаше да я послуша, за да не го сметнат за мъж под чехъл. Екзекуцията пък, колкото и да отговаряше на закона, нямаше да го направи по-популярен сред новите бойци, които трябваше да подсилят собствената му войска.
	Името на боеца от родината на Мандухай означаваше „силен като вол“ и тя се обърна към него така:
	— Виждаш ли тази жена, Силен като вол?
	— Да, господарке, но се кълна, че…
	— Виждаш, че й предстои да бъде подложена на мъчения — прекъсна го остро тя, — и позволяваш това да се случи?
	Напрегнатото мълчание на тълпата бе заменено от удивление. В редките случаи, когато жалбата за прелюбодеяние действително стигаше до налагане на мъчения, най-напред винаги измъчваха жената.
	— Аз…
	— Честта на един воин от клана Чорос — продължи Мандухай — повелява да закриля по-слабите. — Тя отмести поглед от него към групата мъже от своя клан, събрани в юртата. — Не е ли така?
	Всички кимнаха смутено и промърмориха утвърдително.
	Мандухай вдигна ръце и се извърна към хората на своя съпруг, които се бяха скупчили около него.
	— Ние имаме чест. Ние не позволяваме друг да пролива кръвта си вместо нас. А когато някой от нас сгреши, ние го наказваме.
	Тя отпусна ръце и се обърна отново към Силен като вол:
	— Нужно е признание, за да приключим случая, Силен като вол. Наистина ли ще допуснеш тази жена най-напред да бъде изтезавана, за да го получим? Ти, почтеният член на моя клан?
	Мандухай впрегна цялото си самообладание, за да прозвучи гласът й твърдо и спокойно, макар че й се искаше да изкрещи, и погледна умолително Силен като вол. Той преглътна и поклати глава.
	— Знаеш какво трябва да направиш — каза Мандухай и той кимна.
	— Прелюбодействах — дрезгаво изрече мъжът. — Виновен съм. Моля за смърт.
	— Имаш ли семейство, имаш ли слуги, за които да се погрижим? — попита тя. Оказа се, че човекът имал слуга. Мандухай обеща да го вземе в своето домакинство. После поиска от него да й предаде късия си меч. Беше й много студено, но не усещаше вцепенение, нито трепереше, макар да се бе опасявала от това и да го бе очаквала.
	— Каквото и да си сторил, Силен като вол — каза му тя, — ще умреш като честен мъж и аз ще потвърдя това пред Майката земя и пред Вечното синьо небе!
	С тези думи заби острието право в сърцето му. Беше убивала и изкормвала животни, беше научена да се бие, беше виждала да умират хора, да не говорим за мъртвите воини, но сега за първи път лично убиваше човек. Не беше предполагала, че това няма да е враг, нито някой, който застрашава живота й, а мъж от собствения й клан. Сърцето й биеше толкова силно, че заглуши тихото изохкване, което премина през юртата. Трябваше да замръзне като лед, макар всичко в нея да трепереше. Тя извади късия меч от гърдите на Силен като вол, след като той се отпусна назад, и зачака, докато затихнаха и последните конвулсии, разтърсващи тялото му. После се приближи до обвинената жена, която я зяпаше с широко отворени очи и треперещи устни.
	— Никой няма да те изтезава — каза Мандухай; собственият й глас отекна като ехо в ушите й. — Но законът си е закон.
	Очите на жената бяха насълзени, ала тя не издаде нито звук — никакви протести, викове, молби за милост. Вместо това кимна.
	— Каквото и да си сторила — подзе Мандухай, — ще умреш като честна жена и аз ще потвърдя това пред Майката земя и пред Вечното синьо небе!
	Този път тя задържа жената с едната си ръка, а с другата я прободе право в сърцето, после я подхвана с две ръце и видя как угасва светлината в очите й; продължи да я държи, а между двете им прокапа малко, съвсем малко кръв.
	Всичко в нея беше изтръпнало. Най-накрая тишината беше нарушена от думите на съпруга й, който с леко дрезгав, но висок глас оповести, че е въздадена справедливост и нека всички да се върнат към обичайните си занимания. Около нея се раздвижиха сенки, а тя продължаваше да стои вцепенена, докато някой не сложи ръка на рамото й.
	— Благодаря ти, съпруго моя — каза Мандул хан. За първи път й говореше без обичайното снизхождение, а с нещо като възхищение. Тя недоумяваше защо. Беше убила двама души, които вероятно не бяха направили нещо по-сериозно от това да си шепнат на ухо. Беше ги убила, за да задуши в зародиш кавгите между клановете и да си спести гледката на мъченията. По-рано беше вярвала, че смъртта на враговете ще я накара да тържествува, и не се бе замисляла върху възможността да убие човек по друга причина, а не защото й е враг.
	— Това беше моя отговорност — отвърна тя и му позволи да я вдигне от трупа на жената, на чието място би могла да бъде тя — Мандухай, момичето, което смяташе себе си за героиня. Стъпка по стъпка той я изведе от юртата. Студеният зимен въздух я удари в лицето. Мандул хан каза нещо, но тя не го разбра, защото изтръпването в тялото й най-после отстъпи пред емоциите.
	„И аз съм си шепнела“, изкрещя нещо в нея. „Трябваше аз да съм на мястото на тази жена.“ Прилоша й. Повърна.


>>	Петнайсета глава

	— Значи ли това, че истинският владетел на Средното царство е една бивша дойка? — попита Чоросбай-Темур и се засмя толкова силно, че се задави и закашля.
	— Бивша бавачка — поправи го Ма Дзин, макар да не му се вярваше, че подобни тънкости имат значение за Чоросбай-Темур. С идването на пролетта Ма Дзин се беше върнал при монголците и сега с потрес установи, че заварва Чоросбай-Темур все така болнав. Е, поне умът на господаря му беше пъргав както винаги.
	— В такъв случай аз наистина съм отмъстен за злото, сторено ми от бащата на сегашния император, и ще благодаря на небето — каза Чоросбай-Темур, след като отново бе в състояние да говори. — Едва ли има по-добър начин да се направи за смях неговата династия. Разкажи ми повече за търговските условия. Колко дълго според теб ще може да се разчита на тази жена? Дали да се опитаме през следващите две-три години да извлечем колкото е възможно по-голяма изгода, преди да е омръзнала на императора? Ами ако по-късно той започне да слуша наложниците си — дали следващата жена ще може изобщо да смята?
	— Никой не знае колко трае любовта — отвърна Ма Дзин, — но трябва да имате предвид, че тази бавачка, доскоро едно нищожество, вече успя да се превърне в най-могъщата жена на империята, да сложи на най-важните постове само свои приятели и да се отърве от една съперница, чийто ранг и родословие всъщност би трябвало да я правят недосегаема. Тя прояви огромно търпение — търпение да се учи, което само по себе си вече е голямо постижение. Само десет дни преди пристигането ми в столицата тази жена е била бита с камшик. Така че трябваше да лежи в леглото и да си лекува раните. Вместо това тя преговаря с мен спокойно и невъзмутимо. Не бива да се подценява такава личност.
	Усмивката изчезна от лицето на Чоросбай-Темур.
	— Вероятно си прав, приятелю. Но дали тя ще ни вреди, или ще ни бъде от полза, в случай че упражнява по-дълго властта си?
	— Смятам, че ще прави това, което е от полза за самата нея и за нейния император. Ако е на мнение, че заради авторитета му е абсолютно наложително да тръгне отново на война с монголците, ще подкрепи тази идея; засега обаче, изглежда, смята за по-полезно да напълни отново държавната хазна чрез търговия. При стария император имаше много гладни години, ала тя знае, че монголците не се занимават със земеделие, така че за Китай няма да си струва да завладява сухите монголски степи, защото по тях не може да се отглежда зърно. — Ма Дзин се поколеба, преди да продължи. — Дали ханът ще разполага с достатъчно влияние, за да й предложи по-голяма печалба чрез търговия, вместо чрез контрабанда?
	— Що се отнася до моя клан, мога да потвърдя още сега — тутакси отвърна Чоросбай-Темур.
	Ма Дзин го познаваше достатъчно добре, за да схване какво се крие зад така бързо обявената му готовност: господарят му явно възнамеряваше да изпраща само скопени жребци или кобили, които не могат да раждат, защото това би довело до нови и нови сделки в дългосрочен план, чиято цена да определя той. Ала Чоросбай-Темур също усети накъде всъщност биеше Ма Дзин, затова добави, че е научил последните новини за хана и съответно за Мандухай, когато племенникът и съпругата му са се върнали на юг преди началото на зимата. Това станало, преди из степите на Гоби да се разчуе, че Бег-Арслан е потеглил с част от хората си на север, за да се увери, че позицията му като тайджи, тъст на хана и владетел на Пътя на коприната остава непроменена.
	— И оттогава не сте чували нищо? — разтревожи се Ма Дзин.
	— Беше зима. Знаеш, че зимно време се изпращат куриери само в краен случай. Ако конят си счупи крака и окуцее, понеже се е подхлъзнал, и той, и ездачът му ще умрат още същия ден.
	— Може би ако вие лично…
	— Лалугер — сериозно подзе Чоросбай-Темур, — моята дъщеря е детето на моето сърце. Но аз имам дълг преди всичко към моя клан и после към моя народ. Благодарение на отсъствието на тайджи аз имах възможност, съгласно старото право, да наредя на собствените си хора да разположат зимните си станове на места, които преди бяха заети от неговите, и най-после отново да преговарям директно с клановете на „Трите стражи“. Човек не пропилява такова предимство, като кръстосва страната посред зима без съществена причина.
	Логиката на Ма Дзин казваше същото. Освен това бе неразумно да се тревожи за едно момиче, което не беше от неговата кръв и към което бе прикрепен навремето като военна плячка — момиче, омъжило се за човека, когото монголците имаха вместо император. Ала Ма Дзин не можеше и не искаше да забрави как бе държал на ръце детето Мандухай, как тя се превръщаше постепенно в жена; помисли си също как една-единствена грешка на уважаемата By, съпругата на Ченхуа, й беше попречила да бъде законна императрица. Ето защо той помоли Чоросбай-Темур да му позволи час по-скоро да тръгне към долините на Орхон и господарят му се съгласи. За негова изненада преди заминаването му го дръпна настрана съпругата на Чоросбай-Темур, Брибсун, която, макар вече да не демонстрираше някогашното си недоверие към Ма Дзин, не проявяваше и особено дружелюбие към него.
	— Чуй ме — подхвана тя, — моята дъщеря може да поиска да те задържи при себе си, а може би не. Знай обаче, че няма да имаш причина да се върнеш при нас.
	— Но дъщеря ви сигурно ще иска да изпрати вести на своите родители! — възпротиви се той, мъчейки се да проумее причината за тази нова враждебност.
	— Да ги изпрати по друг куриер.
	— Господарке Брибсун — учтиво, но категорично подзе той, — винаги съм ви уважавал, но вашият съпруг…
	— Моят съпруг — кипна Брибсун и той видя дълбоките бръчки, които грижите бяха издълбали върху лицето й — няма да живее дълго. Вътре в него има язви, които го разяждат. През всичките тези години бях принудена да търпя присъствието ти в моята юрта, китаецо, макар често да се питах дали няма да ни убиеш, докато спим. Принудена бях да живея с теб, защото съпругът ми го искаше и, признавам, че ти се грижеше добре за дъщеря ми. Продължавай да го правиш. Но ме остави да прекарам с моя съпруг поне последните месеци, които ни отпуска небето, без физиономията ти да ми напомня, че за него ти винаги си бил по-важен от моя душевен мир!
	Загорча му в устата. Можеше да остане в родината си. Можеше да вземе златото, което му беше поверил Чоросбай-Темур, и да си изгради нов живот някъде из Китай, под ново име и с хора, говорещи собствения му език. Какво дължеше той на един куп варвари, които го бяха пленили навремето? Нищо.
	Само дето те вече не бяха варвари за него. Съзнаваше кристално ясно какво си беше въобразявал — че е намерил ново семейство. „Като роб сред северните варвари?“ — прошепна подигравателно вътрешният му глас, а той му отговори с „да“, убедено и с цялото си сърце. Беше обикнал не само Мандухай; разбираемо бе да се привържеш към детето, което отглеждаш. Но той обичаше и Чоросбай-Темур, първоначално господар по принуда, превърнал се после в господар по необходимост и от взаимна полза и накрая — в господар по избор, ако не и в нещо повече; когато Чоросбай-Темур се обръщаше към него с „приятелю“, Ма Дзин беше склонен да вярва в искреността на монголеца. Затова понесе така болезнено жестокия удар да чуе, че на господаря му остава малко живот и че той, Ма Дзин, е отпратен и няма да го види повече.
	Брибсун беше стиснала устни. За миг Ма Дзин се изкуши да изтълкува гнева в очите й като ревност, но после си напомни, че тя няма за какво да ревнува. Той беше малко повече от бивш роб, нали току-що му го беше казала. А тя бе съпругата на Чоросбай-Темур.
	— Повече няма да се явявам пред очите ви — беззвучно промълви Ма Дзин, поклони се и си тръгна. Напусна стана призори на следващия ден, когато светлината в степта още беше мека и дружелюбна. Ала Чоросбай-Темур беше станал да го изпрати.
	— Като те гледа човек как седиш на коня, Лалугер, няма да повярва, че навремето се хлъзгаше на седлото като някоя от нашите напълнени със слама кукли, когато се налагаше да заблуждаваме китайците, че разполагаме с повече бойци, отколкото всъщност имахме — каза Чоросбай-Темур. — Какво правят годините!
	— Годините и добрите учители — отвърна китаецът, преизпълнен с чувства, които не беше в състояние да изрази.
	— Годините научиха и мен на много неща, Ма Дзин — отвърна Чоросбай-Темур, като за първи път употреби избраното от самия евнух име. Ма Дзин предполагаше, че господарят му отдавна го е забравил, ако изобщо го е знаел някога. — Понякога трябваше да се вслушвам по-добре в знаците, идващи отвън, когато шаманите ме предупреждаваха за опасността от лешояди и ми казваха, че детето ми било любимец на праотците. За жалост ние невинаги можем да разберем онова, което идва при нас от отвъдното. Аз го разбрах едва когато ми се наложи да избирам между позора и незабавното отмъщение, равносилно на смърт за мен и за всичките ми хора. Заради Мандухай изтърпях „подаръка“ на твоя император и тя оцеля. Преди това ти ме беше научил, че един мъж може да се откаже от собствената си чест, за да спаси живота на други хора. Освен това годините ме научиха, че понякога не съществуват добри решения, а имаш само избор между две лоши, и че после се налага да се примириш, че никога няма да узнаеш дали си избрал правилното. Ти ме научи, че понякога герои има не само сред победителите, но и сред онези, които смятат за победени. Всички тези уроци аз изпитах на собствения си гръб, но най-напред, приятелю мой, най-напред ги видях от теб.
	Утринната зора рисуваше светли петна върху сивата коса на Чоросбай-Темур. Ма Дзин осъзна: господарят му също беше наясно, че се сбогуваха завинаги. Искаше му се да благодари на монголеца за думите му, за това, че заради оцеляването на Мандухай бе понесъл ужасното унижение от страна на императора, искаше да го помоли за позволение да остане до края, но не успя да каже нищо. Вместо това от устата му излезе една дума на собствения му език, която не беше използвал, откакто с лекомислието на неопитната си младост бе тръгнал към Туму в свитата на един също толкова лекомислен и неопитен император. Това беше възклицание, с което се пожелаваше на владетеля безкрайно дълъг живот и което използваха и самите монголци, вероятно вече без да знаят от кого са го възприели.
	— _Вансуй!_ — извика Ма Дзин. — Многая лета!
	Обърна се и потегли на коня си към слънцето, давайки най-сетне воля на дълго потисканите сълзи.

	* * *

	Ма Дзин пътуваше с камила заради багажа си и отначало не срещаше затруднения да намира подслон при номадите, които или се владееха от клана Чорос, или дължаха отчисления на клана Борджигин. После обаче се натъкна на пастири, които се оплакаха, че наскоро през този район минал тайджи Бег-Арслан и, без да пита, взел животни от стадата им, за да нахрани хората си. Изобщо не възпирал мъжете да се нахвърлят на техните дъщери и жени, като заявил, че самият той имал в леглото си нова млада съпруга и не можел да упреква хората си, задето искали същото. Не наказвал бойците си дори когато някои от тях се отнасяли толкова грубо с тези жени, че те умирали вследствие на насилията, нито пък им поискал да дадат коне за кръвнина.
	— Обаче тайджи е най-силният мъж в страната — каза един пастир, докато Ма Дзин се грееше вечерта на неговия огън, — към кого да се обърнем, за да се оплачем?
	— Към хана — предложи китаецът.
	— Та нали тайджи е мечът на хана. Новата жена, за която стана дума, е доведена дъщеря на хана, а собствената му дъщеря е омъжена за хана. Как при това положение да очаквам справедливост?
	— Аз пък чух — намеси се друг пастир, преди Ма Дзин да успее да каже нещо, — че и ханът имал нова съпруга. Идвала от юг, от клана Чорос, като Есен. Навремето баща й бил дясната ръка на Есен.
	— Какво значение има това, докато тайджи си остава тайджи?
	Двамата пастири не бяха единствените, от които Ма Дзин чу оплаквания от войската на Бег-Арслан и от нейното поведение по време на похода, нито единствените, които споменаваха новата съпруга на хана. Следващото споменаване обаче го изненада, защото докато поеше животните си на един кладенец, някакъв търговец, събирач на кожи, разказваше на друг, предлагащ подправки и сол, какво бил преживял през зимата братовчед му, който служел в стана на Мандул хан.
	— Нашите хора смятали, че тя ще помоли хана да се смили над нейния човек. Но тя не направила нищо подобно. Извършила екзекуциите със собствените си ръце. Така никой не можел да я упрекне в нищо.
	— Със собствените си ръце ли? — смая се Ма Дзин.
	— Също като праотците — гордо отбеляза търговецът, а евнухът си спомни за малкото момиче, към чиито дрехи пришиваше звънчета, за да го пазят от лешоядите.
	— Ясно ли е дали е имало прелюбодеяние?
	— Изобщо не става въпрос за това — нетърпеливо рече монголецът. — Сега съпругът, естествено, е обезчестен. Ако онези двамата са били виновни, то те са умрели все пак храбро, докато той дори не е имал доблестта да отмъсти собственоръчно за прелюбодеянието, ами сам е извадил на бял свят позора си. Ако ли пък са били невинни, значи е позволил да умрат от чисто зложелателство. Във всеки случай никой след това няма да иска да има нещо общо с него, ханът също го е уволнил от служба.
	След всичките тези години още имаше моменти, в които му се струваше, че никога няма да разбере монголците. При тях жестокостта вървеше ръка за ръка с отзивчивостта, нарушаването на договорите — с безграничното гостоприемство към непознатите. Но това абсолютно презрение към смъртта — то беше ужасно, дори ако именно то бе тайната на техния успех и ги беше научило да поробват народи, които наброяваха хилядократно повече бойци от самите тях. Та нали Мандухай беше негова питомка, нали беше възприела и неговия начин на мислене. Как е могла да постъпи така?


	Най-напред разправяха, че станът на Мандул хан се намирал близо до руините на Каракорум, после слуховете твърдяха, че след заминаването на тайджи Мандул хан се върнал в по-малката Долина на вечния извор. Там Ма Дзин намери опоскани площи, чиято трева пролетта още не беше подновила, огнища от юрти и безброй следи от каруци, но едва, две долини по-нататък се натъкна най-после на пролетния стан на Мандул хан. За свой късмет бързо попадна на един боец от клана Чорос, ала въпреки това му се наложи да се представя пред няколко часовои и да обяснява желанието си да бъде пуснат по-нататък, докато най-сетне го заведоха при царица Мандухай. Заедно с доведената си дъщеря Ишиге и още няколко жени тя щавеше овчи търбуси, в които после щеше да се съхранява масло. Никоя от жените не беше облечена като за прием — всички бяха с работни дрехи, така че на Ма Дзин му струваше известни усилия да ги убеди, че съпругата на хана ще пожелае да се срещне с него като бивш член на старото й домакинство. Нещо го стегна за гърлото, когато видя познатата до болка гледка: Мандухай в синята си роба, косата дръпната назад в кок, който — както винаги, когато си го правеше без чужда помощ — беше оформен набързо и стоеше малко накриво. После тя погледна към него и той видя, че лицето й е отслабнало. Усмивката й обаче си беше същата.
	— Ма Дзин! — извика тя, после пак: — Ма Дзин! — По-рано щеше да се хвърли в обятията му, но явно съзнаваше, че вече не подобава на една съпруга и владетелка да се държи така със слуга от мъжки пол. Това не го учуди, предвид историята, която беше чул. Надяваше се само из стана бързо да се разчуе какъв е и какво му липсва, защото имаше твърдото намерение да прегърне Мандухай. А ако чутата история беше вярна, то тя имаше нужда точно от този негов жест.
	Засега обаче той не желаеше да забавя пристигането си с обяснения и просто й се поклони, а тя го хвана за ръцете. След като го представи като верен слуга на баща си и свой възпитател, любопитството на другите жени понамаля и те скоро се заеха отново с щавенето. Мандухай накара Ма Дзин да й разкаже за пътуването си. Той започна от края и й разказа за оплакванията на много хора от Бег-Арслан и неговата войска.
	— Това не трябва да се случва — каза тя. — Яса, законът на праотците за всички монголци, е недвусмислен и важи и днес от Киев до Манджурия, навсякъде, където управляват монголци. Не е редно той да се отнася с нашите кланове, сякаш са чужди народи.
	— Очевидно смята, че му е позволено. Без наличието на друг предводител и на войска, от която да се страхува, едва ли ще се отърве от тази си заблуда.
	— Ма Дзин — тихо каза тя, — достатъчно здрав ли е баща ми, за да поведе поход? Смятам, че мога да убедя хана да направи и него тайджи. Не съм сама — побърза да добави тя, погрешно прочела скептицизъм върху лицето на Ма Дзин. — Спечелих… спечелих си съюзници измежду неговите съветници. Смятам също така, че той вече ми има пълно доверие.
	— Мандухай — отвърна той, — твоят… вашият баща, царице моя, не е достатъчно здрав за подобна задача. И никога вече няма да бъде достатъчно здрав.
	Тя седеше притихнала.
	— Когато се сбогувах с него — продължи Ма Дзин, — той още стоеше с двата си крака на земята. Ала майка ви не остави място за съмнения относно бъдещето му, пък и той едва ли вярва вече в него, ако съдя по думите, които ми каза.
	Тя вдигна неволно ръце, но после май се сети, че ще предизвика нещастието, ако захванеше да се вайка и да си издере лицето, преди да е настъпила смъртта. Вместо това преплете пръсти, за да им попречи да направят нещо друго, и завъртя пръстена, който баща й беше взел от Есен и бе сложил на пръста й.
	— Тъжен е този час, в който се срещаме отново, мой Лалугере — прошепна тя. Той заряза всякаква предпазливост и я обгърна с ръце. След известно време тя се откъсна от него и го помоли да продължи разказа си. Този път китаецът започна от пътуването си до Средното царство. За разлика от баща си тя не се разсмя, когато чу какво се беше случило с малкото момче и с неговата бавачка, които лично бе срещнала в Забранения град. Само поиска да узнае защо императорът не се е оженил за уважаемата Ван и не я е направил своя императрица, щом нещата стоят така.
	— Защото е невъзможно. Едва ли Мандул хан щеше да се ожени за вас, ако бяхте дъщеря на обикновен пастир.
	— Разбира се, че нямаше. Обаче му трябваха бойците на моя баща, а ако утре поиска да се ожени за дъщеря на пастир, като нищо ще го направи. — Тя свъси чело. — В такъв случай бившата бавачка Ван е наложница и като такава може да загуби всичко, ако императорът се обърне срещу нея?
	— Точно така. Семейството й е от аристокрацията, но е без значение — така поне беше досега, и макар че Ван вече им осигурява земи и титли, всичко ще зависи от благосклонността на императора. Ако реши да я отпрати…
	— След всичко, което ми разказа, не вярвам да го направи — вметна Мандухай.
	— Ще има и други наложници и най-вече съпруги, които по ранг стоят по-високо от нея. Всеки император има цели дузини. Така е прието.
	— Да, но въпреки това не вярвам, че той ще отпрати уважаемата Ван — отсече Мандухай. — Не и това момче. Та тя го е отгледала. — Погледът й, отправен към Ма Дзин, издаваше огромна ранимост. — Човек може да си вземе нова наложница, но не и нова майка. Или нов баща.
	За да я отклони от мислите за собствените й родители, а също и за да скрие колко е трогнат от думите й, китаецът побърза да възрази:
	— Вярно е, обаче тя не му е майка.
	— Щом го е отгледала, значи е.
	Вероятно беше права. Доколкото си спомняше Ма Дзин, не беше обичайно императриците, съпругите и наложниците да се виждат често с отрочетата си, дори само защото се нуждаеха от цялото си време, за да запазят благоволението на императора, пък и се страхуваха да не си развалят фигурата, ако сами кърмят децата си. За това си имаше дойки и бавачки. Да, уважаемата Ван беше и баща, и майка на император Ченхуа, като се вземеше предвид, че по време на пленничеството на баща му той дълго време е бил лишен от обичайните възпитатели евнуси. Всички, с които бе говорил досега Ма Дзин, се подиграваха и възмущаваха от подобно нарушаване на йерархията: как така една бивша бавачка ще застане редом с императора като негова наложница! Но последната забележка на Мандухай му разкри, че, сливайки няколко толкова различни роли, Ван бе съумяла да изгради връзка, която едва ли можеше да бъде разтрогната.
	— Навремето тя ни предупреди — замислено изрече Мандухай. — За нея това беше важно, достатъчно важно, за да се хвърли пред коня ми, добре го помня. Защо? Ти така и не ми обясни, а после… е, после не говорехме за онези дни.
	— Тя се опитваше да намери съюзници, които да премахнат тогавашния император, за да се върне брат му на трона и съответно нейният питомец отново да стане престолонаследник — обясни Ма Дзин. — Разбира се, това нямаше да е възможно дори ако вашият баща не беше… така де, ако посещението бе протекло по друг начин, но Ван беше млада и неопитна в тези неща. Все пак постъпката й доказа, че е готова да върви по необичайни пътища. Смятам, че ще се застъпва за търговското споразумение, докато й носи ползи.
	Мандухай се взря в пръстите си и в невзрачния оловен пръстен.
	— Тогава си мечтаех да видя Забранения град в развалини и пепелища. След онова, което се случи…
	— Тогава вие бяхте още дете, Мандухай — меко промълви той. Тя кимна в знак на съгласие.
	— Да. Но вече знам, че има по-важни неща, за които си заслужава да се бориш. Ако търговията изживее подем и ние, а не само тайджи, започнем да получаваме отчисления от нея, то и ханът ще бъде в състояние да събере около себе си още повече кланове, които да служат пряко на него, а не на Бег-Арслан.


	Мандухай удържа на думата си и се застъпи пред съпруга си за търговското споразумение, но изминаха доста дни, през които Ма Дзин не научи нищо повече по въпроса — нито добро, нито лошо. Затова пък още в първия ден от престоя си беше удостоен с аудиенция при хана на монголците. Очевидно Мандухай бе обяснила на съпруга си какво е положението с Ма Дзин, защото Мандул хан благоволи да го повика и да му заговори.
	— Чуй ме — подзе той, — не се съмнявам в думите на моята съпруга, че си евнух, като онези, които са служели на хановете по времето, когато още сме живеели в Средното царство. Но тук това не е обичайно.
	Ма Дзин се уплаши. Нямаше къде да отиде, ако съпругът на Мандухай го отпратеше.
	— Та какво искам да кажа — продължи ханът. — Не можеш да живееш в юртата на съпругата ми. Не искам постоянно да обяснявам на всички хора в стана защо това не я прави лоша съпруга, а мен — пълен глупак.
	— Разбира се — с облекчение отвърна Ма Дзин.
	— Ще ти бъде позволено да управляваш домакинството й, каквото е нейното желание. Можеш да разпънеш собствената си юрта близо до нейната.
	— Много сте любезен. Кълна се да служа вярно на вас и на вашата съпруга.
	— Надявам се — отвърна ханът и му даде знак да си върви.
	Ма Дзин го видя едва три дни по-късно, този път редом с Мандухай в одеждите на монголска благородница. Той не пропусна да отбележи, че под робата си тя носеше една от ярките копринени ризи, които й беше донесъл. За първи път я виждаше до съпруга й, който иначе май я посещаваше от време навреме само нощем. Тя се държеше изправена, с достойнство, но на Ма Дзин не му се струваше, че наистина е едно цяло със своя съпруг. И все пак по устните й пробяга усмивка, когато погледна към събралото се множество. До нея стоеше по-голямата жена на хана, Йехе Хабарту, а зад тях — Ишиге, момичето, което беше малко по-малко от Мандухай и все пак бе нейна доведена дъщеря. Откъм мъжката страна съзря мъжа с висок ранг, който имаше честта да стои до хана, макар и малко зад него — Нойонболод, който беше поискал ръката на Мандухай от името на Мандул хан. Що се отнася до останалите воини, Ма Дзин познаваше само неколцина по име и физиономия. Очевидно ханът беше събрал всички, които не бяха натоварени със спешни задачи в стана и можеха да се поберат в юртата за гости, където не живееше никой — тя служеше само за приемане на пратеници.
	— Моята съпруга и аз — оповести ханът, засмян до уши — получихме благословията на Майката земя и на Вечното синьо небе. Тя очаква дете. Най-после ще имам наследник!
	В данданията от ликуващи възгласи и прославящи песни, която избухна, Ма Дзин погледна най-напред към Мандухай. Радваше се за нея, но чувството беше странно — та нали до вчера тя също беше дете? Така поне му се струваше. По този начин позицията й пред нейния съпруг беше окончателно осигурена и нямаше да бъде застрашена от смъртта на баща й. По-голямата съпруга на хана, дъщерята на Бег-Арслан, стоеше с каменно изражение. Мандухай му беше разказала как е успяла да убеди Йехе Хабарту, че не е нужно да враждуват, но Ма Дзин изпитваше известни съмнения по въпроса. Никой не обичаше да го изместват, а Йехе Хабарту със сигурност знаеше, че за нея това ще означава поредната крачка назад, особено ако втората съпруга родеше син. Нямаше да се налага синът на Мандухай и Мандул хан да се легитимира като престолонаследник чрез брак с една от съпругите на някой бездетен хан, а това означаваше, че Йехе Хабарту не можеше вече да се надява да сключи втори брак съобразно ранга си след смъртта на Мандул хан. Не, нямаше как да е щастлива от това развитие на нещата. Ма Дзин реши да я държи под око.
	Евнухът извърна очи към мъжката страна и установи, че Йехе Хабарту не беше единственият човек, който не проявяваше признаци на радост от добрата новина и дори не се усмихваше леко. Изражението на Нойонболод беше като на ловец, който седмици наред е вървял по дирите на снежен леопард само за да намери животното убито и разкъсано от мечка.
	Той също не откъсваше поглед от Мандухай.


>	Трета част
>	Златния принц
>	(1466)

>>	Шестнайсета глава

	Две години след възкачването на Ченхуа на трона започна Годината на кучето Бинго. Ван се чудеше дали годината ще бъде добра или лоша за нея, защото за първи път в живота си беше бременна. Лекарите я уверяваха, че на нейните трийсет и четири години още е достатъчно млада, за да роди безопасно, макар първа бременност на тази възраст да беше нещо необичайно. Тя беше наясно, че завистниците й са изпаднали в ужас, защото раждането на син и статутът на майка на император биха й осигурили власт до смъртта й, дори ако с Ченхуа се случеше нещо. Ченхуа я обсипваше с подаръци и отгатваше всичките й желания само по очите. Ала тя го познаваше и забелязваше как отклонява неспокойно поглед от нея. Свикнал беше да бъде най-важният човек в нейния живот, никога не му се беше налагало да я дели с когото и да било. Няколко от наложниците на баща му също бяха родили деца, така че Ченхуа не беше израснал съвсем без братя и сестри, но той ги познаваше толкова слабо, колкото своите братовчеди и братовчедки, пък и те имаха други бавачки.
	Освен това Ван усещаше, че видът на бременното й тяло намалява желанията му. О, той все още искаше тя да го прегръща, но случаите, в които пожелаваше нещо повече, ставаха по-малобройни. Тя беше достатъчно самоуверена, за да бъде сигурна, че след раждането на детето отново ще обърне нещата, но и прекалено предпазлива, за да не предприеме нищо дотогава. Враговете й сигурно нямаше да пропуснат да пробутат в леглото на императора някое хубаво момиче с голям бюст и стегнат задник, което да я замести. Единствената възможност да им попречи беше да ги изпревари. Лично щеше да се погрижи леглото на императора да не остава празно, но жените в него нямаше да бъдат използвани като оръдия на амбициозните си семейства. Не. Ван шокира Джи, като му възложи да й уреди преговори със собственичките на особено търсените куртизанки.
	— Ама… — понечи да се възпротиви той, но млъкна, защото му просветна накъде биеше Ван.
	Куртизанките не бяха с благородно потекло, напротив — доста често родителите им ги продаваха още като малки момичета, за да покрият дълговете си. Понякога печелеха достатъчно добре, за да се откупят по-късно от договорите си и да водят живот по свой избор; понякога срещаха богати мъже, които си загубваха ума по тях, поемаха договорите им и ги превръщаха в свои наложници. По правило обаче след десетина добри години куртизанката беше принудена все повече да намалява цената си и или да кара по-млади жени да работят за нея, или да свърши като слугиня. Всяка куртизанка би се смятала за осигурена до края на живота си, ако някой откупеше договорите й от името на императора, пък макар и за ограничен период от време. Ако владетелят я харесаше и пожелаеше да я задържи в Забранения град, работата й беше опечена. Ако императорът прекараше само няколко седмици с нея, дори и само една-единствена нощ, работата й пак беше опечена, защото и собственичката й, и самата куртизанка щяха да вдигнат многократно цената й за всеки бъдещ клиент. Богатите мъже щяха да дават мило и драго, за да се докоснат до това, което е докосвал Синът на небето и за което иначе се полагаше смърт.
	Куртизанките обаче нямаха влиятелни семейства, за чиито интереси да работят, нито пък причина да се обърнат срещу жената, която им е предложила този нечуван късмет. Напротив. Всяка друга любима наложница, с изключение на Ван несъмнено би поискала да има императора само за себе си.
	— Те ще ви боготворят — заключи Джи.
	— Надявам се — отвърна Ван. — Защото аз ще платя за тези договори от собствените си средства.
	Средствата й бяха от имотите, които й бе подарил императорът, но Джи предпочете да си замълчи. Що се отнася до императора, той отново беше поразен от щедростта на Ван и от любовта й към него, пък и изобщо нямаше нищо против да изпробва красивите й подаръци. Никой не знае за любовта толкова като куртизанките, увери го Ван, за да обясни жеста си. Той охотно повярва — нали цял живот беше слушал какви ли не истории и приказки на тази тема.
	— После ще ми разкажеш какво си научил, мило другарче — прошепна Ван, мъчейки се да не тълкува изписаната върху лицето му радост като знак, че отдавна е чакал позволението й да се възползва от императорските си привилегии спрямо жените.
	Джи докладва прилежно за първите срещи на императора с куртизанките. Този път Ван не изпита задоволство от успешния си план. Би трябвало да се радва, задето за пореден път е успяла да изпревари противниците си, но вместо това усети в сърцето си нещо като ревност. Детето в утробата й се размърда. Кой знае защо се запита какво ли би било, ако беше жена на дребен собственик на магазин за хартия, който да се радва с нея за първото им дете и да крои смели планове за бъдещето му.
	„Май бременността наистина замъглява ума“, помисли си Ван и изчака Джи да излезе, преди да даде воля на сълзите си.


	Момчето, управлявало като хан преди Мандул, беше загубило живота си от ръката на един от подчинените на Бег-Арслан. Междувременно този човек се бе издигнал до предводител на собствена група от воини и, поне на думи, вече не се биеше за Бег-Арслан, макар да беше общоизвестно, че продължава да му плаща данък. Ханът реши да тръгне на поход срещу неговия клан, който, поне официално, беше независим, под предлог да отмъсти за покойния млад хан и така да се отърси от зависимостта; за целта Мандул хан повери на Нойонболод командването на малката армия, с която разполагаше.
	Мандухай наблюдаваше заминаването на мъжете, държейки на ръце сина си, и се гневеше на себе си, задето част от нея искаше да тръгне с тях, както правеха жените при по-големите походи към чужди земи. Но това беше невъзможно. Дори да нямаше едногодишно дете, за което да се грижи, съпругът й пак нямаше никога да й позволи. Нещо повече, за него това би означавало загуба на авторитет, защото самият Мандул хан оставаше в стана си, пък и походът беше предвиден само за двайсетина дни. Тя си повтаряше, че би трябвало да е доволна и щастлива. Беше изпълнила първата си важна задача като съпруга на хана и му бе родила син. Междувременно ханът беше започнал да се вслушва често в съветите й, стига да ги придружаваше с ласкателства. Досега детето й бе здраво и бодро и тя очакваше с нетърпение деня, в който то щеше да получи истинското си име. Сиреч, животът й беше запълнен и смислен, а желанието сама да потегли на кон към далечни земи, за да даде урок на хората на Бег-Арслан и да изпълни отново със значение титлата на мъжа си, беше неблагодарно и глупаво — то означаваше да се изплюе в лицето на боговете и да отхвърли даровете им.
	Понякога обаче се чувстваше като кон, който принуждават да тегли каруци наравно с кравите и воловете, винаги с хомот, винаги впрегнат, вместо да му позволят да галопира из степта. Понякога дори й идеше да смъкне от тялото си новите разкошни одежди, в които искаше да я вижда Мандул, и да се разкрещи. Не, тя не беше доволна!
	Детето й, което до истинското си наименуване носеше галения прякор Рунтавелко, беше здраво увито в овча вълна. Всеки ден го разтриваха с лой, за да укрепят кожата му и да държат злите духове надалече. Като първороден син на Мандул хан Рунтавелко имаше не една, а две дойки, които трябваше да помагат на Мандухай, а доведената й дъщеря Ишиге също използваше всяка възможност да прегърне малкия и да си поиграе с него. Понякога младата майка си мислеше, че детето й може и без нейните грижи, но после се укоряваше в липса на благодарност към боговете.
	Рунтавелко изгука блажено. Подчинявайки се на внезапен импулс, Мандухай подаде детето на по-младата от двете дойки, която стоеше зад нея, и й нареди да го пази през следващите няколко часа. Преоблече се набързо, грабна лъка и колчана и се метна на любимия си кон. Каза на часовите, че отива на лов за зайци, но всъщност искаше просто да прекара няколко часа сама, освободена от всичко, дори от мислите си — когато летиш над равнината, с лекота оставяш грижите и съмненията зад гърба си. Върна се в стана след два часа изтощена, но щастлива. Отдалече чу плач и вайкания. Щом я съзряха, часовите извикаха, че ханът наредил да я търсят под дърво и камък. Мандухай скочи от коня и се втурна към юртата си, пред която се беше събрала група жени и неколцина от по-възрастните слуги, които веднага й направиха път, щом я разпознаха. В юртата я посрещна по-старата дойка с лице, по което личаха пресни следи от побой, и тутакси се хвърли на земята пред нея.
	— Господарке, господарке, кълна се, така го намерих!
	Не в люлката, а върху леглото, върху собственото легло на Мандухай, лежеше детето й, без да помръдва — такова не го беше виждала никога. Тя се спусна към него и коленичи. По нослето му личаха следи от притискане, сякаш някой му го беше стискал с пръсти, а устните му бяха посинели. Устните, които не помръдваха. Мандухай опря буза в личицето му, духна в устата му, взе го на ръце, но омекналото телце оставаше неподвижно и безмълвно като плъстената кукла, която висеше над него от върха на юртата — символ и закрилник на дома, призван да бди над обитателите й.
	— Що за болест е това? — попита Мандухай; гласът й изневери и стана писклив като в детството. — Какво е това, което му е отнело гласчето, какво е?
	През това време дойката хлипаше и се вайкаше непрестанно.
	— Когато влязох, вече беше мъртъв, кълна се, господарке, кълна се, трябва да е била Лястовичката, не бях аз, не бях аз, кълна се…
	„Лястовичка“ беше прякорът на по-младата дойка, на която бе поверила детето си и която не се виждаше никъде. Мандухай още не проумяваше, не искаше да проумее и духаше непрекъснато в устата на сина си.
	— Мандухай — чу познат глас тя, — Мандухай… — беше Ма Дзин. Той изтръгна детето от обятията й, когато тя започна трескаво да разтрива мъничките му крака и ръце, за да го загрее. Междувременно намериха младата дойка, по-точно трупа й. Някой й беше прерязал гърлото и я бе скрил при свинете, чиито кочини бяха отдалечени заради острата миризма; бяха я захвърлили там вероятно с надеждата, че животните ще я наядат до неузнаваемост. Мандул хан заповяда всички мъже и жени в стана да бъдат прегледани за следи от кръв. Ханът беше извън себе си от гняв. На Мандухай каза само едно изречение:
	— Майка, която изоставя рожбата си, сама си навлича нещастие.
	Цяла нощ тя седя край детето си и го люля, докато около нея идваха и си отиваха сенки, които от време навреме се опитваха да я заговорят. На сутринта поиска да й донесат вода и изми малкото телце, за да може да го изпрати при боговете. После застана пред съпруга си.
	— Откриха ли убиеца на дойката?
	— Не — отвърна той, а горчивината и мъката в гласа му не бяха намалели. — Синът ми щеше да е жив, ако майка му е била там, когато е имал нужда от нея.
	— Тогава щяхте да имате мъртва съпруга и мъртъв син, вместо мъртва дойка и мъртъв син — обади се Йехе Хабарту, която беше влязла в юртата на хана след Мандухай. — Очевидно убиецът е искал да види вашия наследник мъртъв, и то на всяка цена.
	Мандухай извърна глава и се втренчи в нея, без да казва нищо, а ханът неохотно изръмжа:
	— Вас никой не ви е питал, Голям нос. Сигурно Вечното синьо небе ме мрази много, щом ми оставя две съпруги, забравили дълга си, и ми отнема единствения син!
	Йехе Хабарту сложи ръка на рамото на Мандухай.
	— Да си вървим, малка сестро — каза тя. Мандухай се подчини и не продума, докато вървяха към юртата на Йехе Хабарту. Проговори едва когато тя отпрати слугините си.
	— Закълни ми се, че не си го сторила ти — беззвучно промълви тя. Йехе Хабарту дръпна ръката си от рамото й.
	— Как можа да помислиш подобно нещо? От него бих могла да го очаквам, но от теб? Искаш ли да ти покажа дрехите си?
	— Не — отвърна Мандухай. — Ти едва ли би го сторила със собствените си ръце.
	— Дотук с твоите приказки за приятелство и вярност между съюзници! — обвинително извика Йехе Хабарту. — Нима не се унижавах пред Мандул хан, както ме посъветва ти, макар да нямах какво да печеля, освен някой и друг подарък? Нима не подкрепях съветите ти, макар да са насочени против моя баща?
	Чувството за вина, обзело Мандухай още преди съпругът й да започне да я обвинява, беше прекалено силно, за да остави място за угризения на съвестта й пред Йехе Хабарту. Единственото, което блокираше отчаянието и вината, беше разумът й, който й казваше, че за всичко това трябва да има някакво обяснение, някакъв смисъл, а също и виновник, който да бъде наказан. Би приела присъдата на боговете, ако синът й беше умрял като брат й, когото не бе познавала — при злополука, причинена от силите на природата, или от болест, като толкова други деца. Обаче някой преднамерено му беше спрял притока на въздух. И отмъщението не беше работа на боговете. Беше нейна.
	— Моето дете сложи край на твоите мечти — сурово каза тя.
	Гневът и обвиненията се настаниха между двете жени, разляха се подобно на черна отрова. В очите на Йехе Хабарту се четяха гняв и огорчение.
	— Не само на моите. Едно ще ти кажа, сестро: много се лъжеш, ако смяташ, че Нойонболод е тръгнал на война заради наследниците на Мандул хан!
	— Какви ги приказваш?
	— И не си въобразявай, че си единствената, която е удостоявал с любезни думи и дълбоки погледи. Започне ли човек да мечтае да стане хан, той никога не престава. Кой, според теб, е подбрал часовите в този стан? Нойонболод! Да намериш мъж, готов да пререже гърлото на една жена и да задуши едно дете — това е дреболия, след като сам си получил върховното командване и очакваш да се завърнеш като герой, превъзнасян до небето, когото никой не може да заподозре!
	Струваше й се, че върви през блато и с всяка крачка затъва все по-дълбоко в тинята. „А моето дете е мъртво“, мислеше си Мандухай. „Детенцето ми е мъртво. Два часа, само някакви си два часа ме нямаше — и детенцето ми е мъртво.“ Нямаше нужда от упреците на Мандул хан, за да бъде убедена, че щеше да спаси детето си, ако беше останала при него. Знаеше, че винаги щеше да се справи с един-единствен нападател. Ала думите, изречени от съпруга й, не бяха нищо в сравнение с това, което крещеше собствената й съвест. Думите на хана бледнееха пред ужасната представа, че един от двамата души, които бяха по-близки на сърцето й от Мандул хан, би могъл да е отговорен за случилото се. Желанието й да открие виновника, с когото да сподели бремето си, виновника, когото да мрази и накаже, растеше неудържимо. Права беше Йехе Хабарту. Нойонболод имаше толкова основания, колкото и самата тя, да желае смъртта на детето на Мандухай, и дори повече възможности да реализира желанието си.
	„Но той е мой… приятел“, протестира душата й, „а тя — моя приятелка. Да имаш основания и възможност — това далеч не е доказателство.“
	— Детенцето ми е мъртво — прошепна тя. Гневът, разочарованието и ревността върху лицето на Йехе Хабарту се стопиха, а гласът й отново стана помирителен.
	— Знам — промълви тя. — И нека Майката земя бъде с теб, защото от този хан никога няма да заченеш друго. Познавам го аз него.


	Следващия път, когато ханът влезе в юртата на Мандухай, беше изминала една седмица от злощастното събитие. Той не се задържа дълго вътре.
	— Не знам — подзе той, без да я поглежда в очите — дали ти е ясно, че твоята небрежност осъди на гибел Златната наследствена линия. След това, което стори Есен, и след смъртта на нашето момче аз съм вече последният потомък на праотеца Чингис хан.
	Тя беше разполагала със седмица време, за да се подготви за този момент. Ма Дзин я убеждаваше да преглътне гордостта си и да моли хана за прошка, да се признае за виновна и да го обсипе с ласкателства, та да я приеме отново в леглото си. Баща й беше мъртъв, а беше повече от съмнително дали братовчед й, който сега ръководеше клана Чорос, би тръгнал на война заради нея, в случай че ханът я напъди. Прав беше по всички въпроси, но сега, когато се изправи пред съпруга си, Мандухай осъзна, че няма да направи нищо подобно.
	Беше загубила детето си. Ако Мандул хан беше скърбял заедно с нея, нямаше да й струва нищо да коленичи пред него и сама да се признае за виновна за смъртта на сина си. Но кога в живота си той беше правил друго, освен да търси вината за всяка превратност на съдбата навсякъде, само не у себе си? Напротив — беше сторил всичко, за да засили мъката й. Явно това за него беше по-важно, отколкото да намери убиеца, който все още не бе открит. Докато това не се случеше, две от нейните приятелства щяха да бъдат отровени от подозрения; все пак имаше късмет, че Ма Дзин беше до нея. Но ханът можеше да го отпрати по всяко време, когато му скимне. Оставаха й само рангът, гордостта и задачата, която си беше поставила сама след нощта, прекарана с мъртвото дете.
	Не, Мандухай нямаше да се моли.
	— Не е точно така, мой хане.
	Лицето му придоби презрително изражение.
	— Ще ти кажа същото, което казах на Йехе Хабарту, когато ми спомена името му. Нойонболод е потомък на брата на Чингис хан, Хасар, а не на Чингис хан, следователно не е част от Златната наследствена линия, все едно какво си въобразява.
	— Нямах предвид Нойонболод — хладно отвърна Мандухай. Значи Йехе Хабарту вече беше ходатайствала пред Мандул хан да посочи Нойонболод за свой наследник. Тя се зачуди дали този факт говореше по-скоро в полза на подозрението й, че Йехе Хабарту е поръчала убийството на нейното дете, или в ущърб на Нойонболод, или и на двамата, и сърцето й щеше да се пръсне, ала успя да се загърне в ледената мантия, която навремето й помогна да понесе две екзекуции.
	— Тогава кого? — смая се Мандул хан.
	— Внукът на Есен — поясни Мандухай, — сина на дъщеря му и на един хан от клана Борджигин; детето, спасено от Самур гунджи. Това момче е само с няколко години по-малко от мен и вероятно вече е в състояние да борави с меча.
	Мандул хан свъси чело, понечи да заговори, прокашля се и накрая каза:
	— Вярно е. Кълна се в боговете, вярно е. Ще пратя да го доведат. — Най-после погледна Мандухай директно, с неприкрита враждебност. — Смятах да си взема нова жена, но като се замисля, жените ми донесоха толкова разочарования и болки, че всеки нов опит не би си струвал. Да, това, от което имам нужда, е нов син, без да се обременявам с още проклети жени. Ако внукът на Есен е жив, аз ще го приема като мой син, затова пък вие няма да ми трябвате повече!


	Само след няколко дни пристигна вест, че Нойонболод е удържал победа и скоро се връща при хана. Той успял да примами воините на тургулите на един полуостров край езерото Хубсугул, като предварително скрил саловете, с които превозил през нощта своите три хиляди бойци зад гърба на обкръжилите го врагове. После заповядал да запалят цялата гора на полуострова. Никой не оцелял. Всички кобили, много жребци, стадата от овце и якове паднали в ръцете му като плячка, така разказал пратеникът.
	— В стана очакват да бъде провъзгласен за златен принц като награда за заслугите му — каза Ма Дзин на Мандухай, използвайки титлата, с която ханът отличаваше своя наследник, — а Нойонболод отсега предвожда голяма част от войската, която го цени и уважава. Наистина ли смятате, че ханът би избрал някой друг при тези обстоятелства?
	— А ти смяташ ли за възможно Нойонболод да е заповядал смъртта на детето ми? — отвърна с въпрос Мандухай. Не беше споделила с него защо тази вероятност би била за нея най-лошото от всички обяснения, а той не би могъл да го отгатне по безстрастния й тон.
	— Не знам — откровено призна Ма Дзин. — Вие го познавате по-добре от мен. В стана говорят само хубави неща за него, което е доста рядко срещано явление за военачалник, определят го като справедлив предводител и храбър воин. Но ако един мъж иска нещо достатъчно силно, то той може да оправдае пред себе си всичко, включително смъртта на дете.
	— Есен е бил добър предводител — каза Мандухай, — а щял да заповяда да убият собствения му внук, ако не била Самур гунджи. Ако съществува и най-малката вероятност Нойонболод да има пръст в тази работа, аз не мога… не бива да допускам да стане някога хан. Надявам се, че внукът на Есен е наследил добрите качества на своя дядо, а не само лошите.
	Тя очакваше Ма Дзин да я попита за Йехе Хабарту, но той не го направи. Нито пък изтъкна, че ако Нойонболод се окажеше напълно невинен за смъртта на сина й, тя току-що беше подхвърлила мисълта за лишаването от наследство на един мъж, неизменно верен и лоялен към нея и съпруга й. Вместо това евнухът въздъхна и повтори, че щяло да е по-добре, ако се постараела да спечели отново сърцето на съпруга си.
	— Той има сърце на заек и аз не го искам — твърдо отвърна Мандухай. — Искам да видя убиеца на детето ми наказан. Който и да е той.
	Ма Дзин понечи да възрази нещо, но явно се побоя от последиците. Това я уязви въпреки вцепенението, което я обгръщаше след смъртта на сина й. Никога не беше му давала повод да се страхува от нея.
	— Сподели с мен мислите си, Лалугер — тихо помоли тя.
	— Струва ми се — колебливо подзе той, — че и ханът, и вие направихте едно и също нещо по една и съща причина. Търсихте човека, върху когото да хвърлите вината за най-лошото, което ви се случи. Той избра за това вас, а вие — най-напред Йехе Хабарту, а после — Нойонболод.
	— Искаш да кажеш, че аз искам тези двамата да са виновни? — кипна тя. — Искам точно обратното! Искам отново да прегърна Йехе Хабарту като сестра и съюзничка, без да се питам дали не съм си въобразявала, когато смятах, че не е нужно да бъдем врагове, и дали вместо това не съм приютила змия в пазвата си. Искам да чествам победата на Нойонболод като първата от много победи в името на една нова епоха, вместо да си представям как по негова заповед нечия ръка е отнела въздуха на моя Рунтавелко! Иска ми се да бях тръгнала с него! Иска ми се никога да не бях излизала на разходка! О, Ма Дзин, не биваше да тръгвам на разходка, защо излязох на разходка? Защо имах дойки, след като разполагах с предостатъчно време за детето си? Защо не споделях по-често топлината си с него, защо не го дарявах с усмивката си, защо не го храних, защо не му държах ръчичката? Как искам детенцето ми да е живо!
	Тя говореше все по-бързо, думите извираха от нея, думи, които не беше възнамерявала да изрече; накрая се озова на колене пред него, с глава в скута му, както правеше като малка. Сълзите, които не бяха потекли дори в онзи момент, когато притискаше в обятията си мъртвото телце на своя син, най-после рукнаха по бузите й.
	— Защо момченцето ми е мъртво? Защо е мъртво, Ма Дзин? Защо?
	Той погали косата й и промърмори една китайска молитва. Чак сега тя разбра как майка й и баща й са скърбели цял живот за мъртвия й брат. Нямаше какво да се каже в подобно положение, за да се подобрят нещата, и Мандухай беше доволна, че Ма Дзин изобщо не опита, а просто беше тук, до нея. И двамата знаеха, че имаше само един отговор на този въпрос. Синът й беше мъртъв, защото някой бе поискал това, и докато този човек не бъдеше открит и наказан, тя нямаше да има доверие никому — дори нямаше да моли Майката земя и Вечното синьо небе да излекуват сърцето й.
	Както се оказа, внукът на Есен и далечен братовчед на Мандул хан, потомъкът на праотеца Чингис, пристигна точно един ден след Нойонболод, когато празненството в чест на победата му беше в разгара си. Придружаваше го мъжът, при когото го беше скрила навремето Самур — не водач на клан, а обикновен човек от района на река Онон, където е отраснал и праотецът Чингис, докато още се е казвал Темуджин. Момчето се държеше самоуверено и побърза да назове името си, макар никога да не беше попадало в толкова великолепно обкръжение.
	— Недей — великодушно каза Мандул хан. — От днес, мили ми братовчеде, ще носиш ново име, защото аз те приемам за свой син. Ще се казваш Баян-Мунке.
	Той вдигна чашата си:
	— За Баян-Мунке, Златния принц!
	Всички мъже, които също държаха в ръцете си чаши или мехове, повториха наздравицата, включително и Нойонболод. Мандухай го наблюдаваше, но той се владееше прекалено добре, за да разкрие чувствата си. Момчето сияеше от щастие.
	Мандул хан го повика, сложи го да седне на почетното място до себе си и оповести, че тъй като двамата са единствените останали потомци на Чингис хан, явно волята на Вечното синьо небе е да свършат като баща и син. Пастирът, който беше отгледал момчето, се прокашля.
	— Новият ми син ще бъде вечно благодарен и верен и на теб, добри човече — рече му ханът, — не се безпокой. Стадата ти ще бъдат удвоени.
	— Това ме прави щастлив, велики хане — отвърна пастирът и погледна подканващо към новия Златен принц. Момчето се изчерви и накрая промълви с глас, явно съвсем наскоро мутирал:
	— Ами… има… такова, има още един потомък на праотеца Чингис, велики хане. Моята съпруга, дъщерята на осиновителя ми, вече ми роди син.
	Думите му предизвикаха кратка тишина, последвана от одобрителното мърморене на повечето гости, защото това означаваше, че наследяването е двойно подсигурено и че Мандул хан е взел правилното решение. Самият Мандул хан не изглеждаше чак толкова въодушевен. Вероятно си мислеше, че пастирът е сложил дъщеря си в леглото на младия Баян-Мунке, колкото е възможно по-бързо, за да се свърже чрез брак с клана Борджигин — нещо, което би било непостижимо за него при нормални обстоятелства.
	— Дъщеря ми също е тук, велики хане — додаде угодливо пастирът и издърпа иззад воините на хана, натоварени със задачата да доведат при господаря си пастира и момчето, едно начумерено и уплашено момиче, което беше поне две-три години по-голямо от Баян-Мунке.
	— В такъв случай нека и тя да ни е добре дошла — каза Мандухай и отиде при момичето, без да чака подканата на съпруга си. — Как се казваш? — попита тя и подуши лявата и дясната буза на гостенката.
	— Шихер, господарке — отвърна девойката и я последва към женската страна, където Мандухай я представи на Йехе Хабарту и на Ишиге и й даде знак да седне между двете. През това време черпеха пастира с айраг, а Мандул хан говореше оживено на младия Баян-Мунке.
	— Значи имаш дете, Шихер? — попита Мандухай, доволна, че успяваше да овладее гласа си, за да звучи неутрално учтиво.
	— Да, господарке. Обаче то остана у дома. Всичко стана набързо, а пък детето ми е твърде малко, за да пътува.
	За жалост новият Златен принц явно не умееше да отговаря веднага на словесния поток на Мандул хан, защото бе предизвикал пауза, която даде възможност думите на Шихер да стигнат до почетното място. Мандул хан погледна към тях.
	— Добре казано — отсече той на висок глас. — Не всяка майка подлага на риск живота на детето си.
	Възцари се неловко мълчание — войниците, които бяха придружили Нойонболод на похода, очевидно вече бяха научили от останалите в стана за случилото се; на всички стана ясно в кого беше прицелена забележката на хана. На всички — с изключение на новия Златен принц и на хората, при които беше отраснал. Момчето схвана само, че най-важният мъж тук е похвалил Шихер, и реагира като ревнив брат, чийто баща току-що е предпочел сестра му.
	— Аз реших детето да остане у дома — припряно обясни той. — Понеже реве постоянно, пък тя не може да го усмири!
	Шихер почервеня и избухна в сълзи.
	— Май трябва да потърсиш юрта за нашата нова снаха, сестро — обърна се Йехе Хабарту към Мандухай на висок глас.
	Можеше да помоли Ишиге, но това беше чудесен повод за измъкване от празненството и Мандухай го прие с благодарност. Тя отведе Шихер от празнуващите и едва след известно време осъзна, че нито Ишиге, нито Йехе Хабарту ги бяха последвали. За Ишиге беше разбираемо — нали именно ханът я беше осиновил и целият й по-нататъшен живот зависеше от него, не от Мандухай. И щом той даваше публично воля на гнева си към втората си съпруга, за момичето нямаше да бъде разумно да застане на нейна страна. Вероятно и Йехе Хабарту имаше подобни причини или пък беше останала заради Нойонболод. Но Мандухай не искаше да знае за това, а предпочиташе да смята, че Йехе Хабарту не е искала да гледа повече публичното унижение на самата нея и на Шихер.
	Шихер не притежаваше дори капчица инстинкт за самосъхранение или подозрителност към непознатите. Непрестанен словесен поток съпровождаше хлипането й.
	— Толкова отвратително се държи с мен! Сякаш съм искала да се омъжа за него! Открай време си беше гадно малко момче, дърпаше ме за плитките, а освен това пърди, докато пъха в мен оная си работа! Иска ми се ханът да го беше повикал много по-рано!
	За щастие шумът в празнуващия стан беше достатъчно голям, за да заглуши вайканията на Шихер. Въпреки това Мандухай се спря и запуши с длан устата на момичето, чиито подпухнали от плач очи се ококориха изненадано.
	— Продължавай да приказваш — сряза я Мандухай — и ще дадеш повод на него и на всеки, който ти мисли злото, да направи чаша от черепа ти.
	Шихер избъбри нещо неясно изпод ръката й.
	— От този ден нататък всички ще искат да му оказват влияние, защото сега той е Златния принц. Ако сметнат, че ще му направят услуга, като те унижават, хората ще постъпват именно така. Не забравяй дори за миг, че никой тук не ти е приятел, и ако се преструват на приятели, те го правят само защото кроят планове как да те използват по-късно. Не се доверявай никому и си дръж устата затворена за това, което чувстваш!
	Очите на момичето бяха станали големи като паници. Тя кимна замаяно и Мандухай отмести ръката си. Зад тях, откъм празненството, долетяха одобрителни възгласи, песни и пляскане на безброй ръце: явно беше започнало надпиването. После някой изръкопляска непосредствено зад гърба им и двете жени се извърнаха стреснати.
	— Какви перли на мъдростта и колко щедро раздадени — каза Нойонболод. — Но не забравяйте, Шихер, това също може да е част от някакъв план, в случай че Мандухай хатун иска по-късно да ви използва. Не съществува безкористна отзивчивост! Никъде!
	В светлината на вечерното слънце ясно се виждаха сенките под очите му. Беше преживял похода без наранявания, а Мандухай се мразеше, задето това я изпълваше с облекчение.
	— Не е редно почетният гост да напуска празненството — отбеляза тя.
	— О, но аз вече не съм почетен гост. Той е нашият нов Златен принц и това прави съпругата му също почетна гостенка, която аз последвах единствено защото имам дългосрочни планове. Някой глупак би могъл да си помисли, че току-що съм станал свидетел как една жена, за която бих свалял звезди от небето, е била наранена по непростим начин от своя съпруг, и че съм тръгнал след нея, за да бъда на нейно разположение. Но никой от нас не е такъв глупак, нали?
	— Вие бихте сваляли за мен звезди от небето? — изписка останалата без дъх Шихер. — Ами че вие изобщо не ме познавате!
	Погледът на Нойонболод се плъзна по нея, изражението му омекна.
	— Не — отвърна той. — Съжалявам.
	Поклони се на Шихер и Мандухай, обърна се и се върна на празненството.
	— Наистина не разбирам тукашните хора — безпомощно изрече Шихер.


>>	Седемнайсета глава

	„На Вечното синьо небе има слънце и луна. На Майката земя има хан и Златен принц“, гласеше една стара поговорка. Отдавна не се беше случвало хан да държи в ръцете си реалната власт; още по-отдавна не се беше случвало „Златен принц“ да бъде нещо повече от титла. Мандул хан обсипваше Баян-Мунке с подаръци: коне, добитък и дрехи, както подобаваше на новия му сан. От пристигането си той носеше постоянно новата роба от брокат със златни бродерии, обточена с катерича кожа. После му дадоха да си избере от жребците на хана онези, които му бяха по сърце. Също така непрекъснато младежът носеше и колана от злато, който ханът му бе сложил още в деня на пристигането му и който съобщаваше на целия свят, че Мандул хан отново има син и наследник. Всички бързо го обикнаха, понеже по характер беше любопитен, приказлив, общуваше с воините и ги караше да му разказват за наскоро приключилия поход.
	— Можем да очакваме от него велики дела — доволно заяви Мандул хан. — Иначе защо боговете щяха да го спасят от смъртна опасност още като бебе?
	Затова пък старият му осиновител и младата му съпруга Шихер изчезнаха само след няколко седмици и се върнаха в родното си място. Баян-Мунке се сбогува сърдечно с мъжа, който го бе отгледал, както подобаваше на един добър и благодарен син, докато с Шихер го стори набързо, отегчено и с видимо облекчение.
	— Е, разбирам го — каза Ишиге. — Тя е толкова глупава! Изобщо не е подходяща за съпруга на бъдещ хан. Сигурно сега ще си вземе втора, по-достойна съпруга.
	— Ако имаш предвид себе си — трезво отбеляза Мандухай, — то не забравяй, че той не може да се ожени за жена от същия клан.
	— Ама аз нямам кръвна връзка с клана Борджигин, а само съм негово хранениче! — разпали се Ишиге. — Освен това време е баща ми да ми уреди добър брак. Има ли някой по-достоен от Баян-Мунке? В крайна сметка сестра ми се омъжи за Бег-Арслан тайджи и би било несправедливо да ме омъжат за някой прост войник.
	Мандухай едва се въздържа да не отбележи, че, що се отнася до глупостта, Златния принц е лика-прилика със съпругата си, но предпочете да замълчи. Непрекъснато си повтаряше, че трябва да бъде справедлива към новия Златен принц и че е неразумно да изпитва разочарование. Вярно, момъкът умееше да борави с меча, но въпреки това си оставаше по-скоро голямо момче, отколкото мъж. Разбираемо беше, че не е успял да намери подход към момичето, с което е отрасъл и за което го бяха оженили. Тя също не би могла да се спогоди с братовчед си, с когото си играеше, откакто се помнеше.
	И ако той не споменаваше за детето на Шихер, което все пак беше негов първороден син — е, това несъмнено също се дължеше на собствената му младост и на факта, че и той, както и всички останали, знаеше колко много деца умираха като бебета. Мандухай се гневеше на съдбата и се питаше що за справедливост е тази — да дари с живо дете това момче, безразлично към бащинските си задължения, а собственото й дете да бъде убито. Но Баян-Мунке нямаше никаква вина за това.
	— Смяташ ли, че Златния принц ще бъде добър владетел? — попита тя Ма Дзин.
	— Нищо не е сигурно, освен миналото. Бъдещето ще покаже, но в мирни времена всеки лесно може да бъде хан — отвърна той. Незадоволителен отговор. По нейно поръчение евнухът все още се опитваше да разбере кой е убил дойката — вероятно същият човек беше убиецът и на нейния син. Но Лястовичката беше добродушна девойка, виждали я бяха да си бъбри с много жени и мъже; никой не бе забелязал нищо по-особено. Така че Мандухай не се беше доближила до отговора на загадката, която я измъчваше, но разполагаше с много време да мисли по въпроса, защото ханът ясно бе заявил, че не желае да я вижда повече, а и тя не правеше опит да си върне благоволението му. Нойонболод и Йехе Хабарту също се държаха на разстояние, а новият Златен принц явно не виждаше причина да се запознае с нея. Затова пък споменът за детето й я преследваше навсякъде. Тя съзнаваше, че ако не направи нещо, за да занимава поне ума си, ще затъне в горест и накрая — в безумие. Ма Дзин й беше разказал, че е научил уважаемата Ван да пише по монголски, след като сам бе усвоил това писмо, и Мандухай, която като майка си досега владееше само знаците, с които да изписва името си, поиска от евнуха да й обясни останалото. Тя освежи и познанията си по неговия език и накрая откри сред слугините в стана едно момиче, което произхождаше от северозапада и беше отраснало с езика на Големите носове от тамошните гранични райони.
	— Но за какво ти е всичко това? — попита я веднъж Ишиге. — На кого са му притрябвали думи на други езици? Сигурно никога няма да говориш с Големите носове или с китайци, като изключим твоя прислужник.
	Фактът, че Ишиге беше започнала да се обръща към нея на ти, говореше за понижения ранг на Мандухай в двора на Мандул хан.
	— Веднъж нашият праотец казал, че винаги се опитвал да влиза в обувките на враговете си и това била една от тайните на неговия успех. Човек може да разбира по-добре другите и да се научи да мисли като тях, ако знае чуждите думи, които използват.
	— Единственият Голям нос, чиито мисли бих желала да науча, е Йехе Хабарту — отбеляза Ишиге, — защото в последно време тя се държи странно. Черви си бузите и устните, през седмица си сменя прическата и използва всяка възможност да тича подир баща ми. Знам, че той ти е сърдит, но пък тя се лъже, ако смята, че е забравил, дето не може да я понася. Впрочем той не се отделя от Баян-Мунке и ако споделя с някого леглото си, то е с него, както са правели праотецът Чингис и неговият приятел от детството Джамуха.
	Доколкото си спомняше Мандухай, Чингис хан и Джамуха споделяли леглото само докато траели военните походи, а не в мирно време, но тя предпочете да не повдига въпроса — Ишиге обичаше да преувеличава. Освен това беше права по същество. Вероятността Мандул хан да се заинтересува сериозно от Йехе Хабарту не беше особено голяма, а в момент, когато бе изцяло погълнат от задачата да се хвали с новия си син — по-малка от всякога. Но би трябвало и Йехе Хабарту да е наясно по въпроса, а тя не беше жена, която би предприела безполезни жестове без изгледи за успех.
	— Нойонболод с хана и със Златния принц ли се движи?
	— О, не си ли чула? Нойонболод бил принуден да предаде на Златния принц отговорността за реликвите на праотеца Чингис хан и оттогава почти не го виждат.
	Ако беше още в добри отношения със съпруга си, след тази новина Мандухай щеше да го посети на мига и по възможно най-заобиколен и учтив начин да го попита дали не си е загубил ума. Всички монголци смятаха Нойонболод за най-уважавания водач на оцелелите от клана Борджигин; той беше най-важният, дори — единственият военачалник, необвързан с тайджи, който подкрепяше Мандул хан след смъртта на баща й. Да покажеш на този мъж, че няма да наследи хана след смъртта на детето на Мандухай, си беше доста рисковано. Но да сипеш сол в раната му, като му отнемеш реликвите на Чингис хан, беше напълно безсмислено и безотговорно.
	„Какво те интересува?“ — запита се тя. — „Ти вече нямаш нищо общо с бъдещето на Мандул, защото този, който един ден ще стане хан, няма да е плод на твоята утроба и каквото и да е можело да се случи между теб и Нойонболод, е отровено — или от него чрез убийство, или от теб заради подозренията ти.“
	Интересуваше я, каза си Мандухай, защото не ставаше въпрос само за нейното бъдеще. Ако Нойонболод оставеше Мандул хан и Златния принц на произвола на съдбата или пък се изправеше срещу тях, то те щяха да загинат, а единственият печеливш щеше да бъде Бег-Арслан, който се отнасяше към собствените си хора, към собствения си народ като към чужди, поробени врагове. Клановете и племената щяха да продължат да се избиват помежду си, докато законът, славата и величието на нейния народ се превърнат единствено в далечен спомен.
	Тя взе Ма Дзин със себе си, защото последното, от което сега имаше нужда, беше да кажат, че се е срещнала на четири очи с Нойонболод. Завари го да удря с чук по едно ахилесово сухожилие от коза, за да го раздели на фини нишки. Нишките от козе сухожилие бяха най-добрата защита, която можеше да съществува за един лък; увиваха ги в средата на лъка, за да го предпазят от счупване. После го покриваха с брезова кора, за да стане водоустойчив. Мандухай не пропусна да отбележи, че той удряше по козето сухожилие и по плоския камък с доста по-голяма сила, отколкото беше необходимо.
	— Не знаех, че имате нужда от нов лък — каза тя. Имаше твърде много и същевременно твърде малко неща, които искаше да обсъди с него, а нали все трябваше да започне някак.
	— Е, затова пък знаете как стои въпросът с нещата, от които вече нямат нужда — отвърна през зъби той, без да прекъсва работа. — Захвърлят ги и си вземат нови, независимо колко са непроверени.
	Никога не го беше виждала толкова гневен — с изключение на онази празнична вечер, когато бе последвал нея и Шихер. Гневът го обгръщаше като плътен черен облак, необуздан и постоянно възприемащ нови и нови форми.
	— Добрият стрелец с лък държи повече от една стрела в колчана — възрази тя. — Нали знаете какво се случва с единичните стрели? Могат лесно да бъдат изстреляни без наложителна причина или да се счупят в колчана. Но ако човек нареди една до друга много стрели, те няма да се счупят и всяка непременно ще намери своята цел. Стига да останат заедно.
	Той най-после вдигна глава. Лятното слънце беше изсветлило кичури в кестенявата му коса, която го правеше така лесно разпознаваем сред повечето чернокоси мъже. Очите му обаче бяха все така тъмни и бездънни.
	— Вие наистина сте невероятна — каза той. — Като пясъчните дюни в края на пустинята, където ви намерих. Кой знае колцина вече са затънали в тях. Те вземат ли, вземат, но няма никакъв смисъл да чакаш да ти върнат каквото и да било, защото земята на степта може да е способна да го стори, но финият пясък — никога.
	Тя държеше ръцете си скръстени зад гърба, за да не вижда той как свива и разпуска пръсти. Искаше й се да му се нахвърли, да го сграбчи и да го попита веднъж завинаги дали е отговорен за смъртта на сина й, или не. Но ако беше, нямаше да каже истината. За първи път й се прииска да беше като Шихер — толкова доверчива, та изобщо да не й идва наум, че някой може да й мисли злото, щом не го показва с нищо, или че нечия симпатия може да е неискрена. Може би наистина беше като пясъка, който умее единствено да поглъща, да задушава и разрушава, но не и да върши добро, защото в природата му няма нищо добро. Мандухай събра кураж, подхвана с две ръце робата си и падна на колене.
	— Нойонболод от клана Борджигин — подзе тя, — моля ви да не обръщате гръб на своя народ. Златния принц е още много млад, ханът е опиянен от радост, че има нов син, след като е загубил своя. С течение на времето мъдростта ще се завърне в неговите решения.
	Той остави настрана камъка и нишките.
	— Смятате ли, че не знам това?
	— Ами тогава…
	— Станете — прекъсна я той. — За бога, станете. Вие не сте родена да коленичите; така всяка дума, излязла от устата ви, звучи неискрено.
	— Всяка дума, излязла от устата ми, е истина — кипна тя, но все пак се изправи.
	— Отлично знаете, че не желая да чувам от вас нищо за хана или за Златния принц. Искам да ми кажете какви геройства трябва да извърши един мъж, за да не го смятате за способен хем да ви се кълне във вярност, хем да ви отнеме детето. Защото за това става въпрос, нали? За това, което мислите за мен. Искам да знам с какво съм го заслужил. Какво съм сторил на вас или на който и да било друг, за да мислите така за мен?
	В един миг тя почувства изгарящ срам, в следващия — убеденост, че той не би могъл да знае в какво го подозира тя, ако подозрението й не беше основателно. Никога не го бе произнасяла на глас, то никога не се беше налагало, защото думите на Йехе Хабарту се бяха врязали в паметта й и не искаха да отстъпят.
	— Аз убих един мъж, който ми се беше заклел във вярност, и една жена, която със сигурност не беше сторила нищо повече от мен самата, за да събуди подозрения. И двамата бяха добри хора, а аз им отнех живота, за да запазя мира между клана Борджигин и клана Чорос, а също и за да спестя мъченията на жената. Направих го и после, Нойонболод, после знаех, че всички са способни на всичко, ако им се дадат достатъчно основания!
	Нойонболод се изправи бавно. Когато Мандухай не носеше украшенията си за глава като сега, той я надвишаваше почти с цяла глава. Както винаги в близост до него тя се почувства, сякаш е сложила ръката си върху корпуса на моринхур, докато музикантът свири на него. Той караше нещо в нея да запее, едновременно неблагозвучно и сладко. Никой друг не бе успявал да постигне подобно нещо.
	— И въпреки това — каза той, — вие ме молите да остана тук и да бъда до вас. Ако бях причинил смъртта на сина ви с цел сам да стана хан, какво всъщност ви кара да смятате, че при следващ случай няма да пронижа Златния принц в сърцето, а после да бутна хана от коня? Нали току-що ми дадохте основателни причини да не се сдържам повече?
	Прав беше. Нямаше причини да не направи веднага всичко това, освен една.
	— Твърде умен сте, за да желаете една титла, която не струва нищо — отвърна тя. — През последните десетилетия са убивали всеки мъж, който се е наричал хан. Никой не е държал в ръцете си действителната власт, а мъжете, които са имали власт, също не са били способни да я задържат трайно. Знаете, че нашият народ заслужава нещо по-добро. Не някаква безконечна върволица от владетели, а управление, което да трае достатъчно дълго, за да се възцарят отново законът и правото. Навсякъде. Дайте малко време на хана, Нойонболод. Дайте време на Златния принц, за да възмъжее и да докаже на какво е способен. Дайте на народа време да види, че думата на хана отново значи нещо.
	Нойонболод също беше скръстил ръце зад гърба си. Тя видя как потръпваха мускулите на лицето му, сякаш преглъщаше нещо. Накрая той заговори с дрезгав глас.
	— А на вас за какво да дам време, Мандухай? За да бъдете унижавана от съпруга си? За да ви убедя, че все пак не всички са способни на всичко? Не знам колко време ще ви остане за това, защото, видите ли, нашият нов Златен принц е решил да докаже, че притежава не само реликвите на праотеца Чингис хан, но и неговия дух. И, разбира се, духа на Есен в добавка.
	— Какво имате предвид? — обърка се тя.
	Нойонболод седна отново и се захвана да удря по козето сухожилие.
	— Момчето иска да тръгне на поход срещу Средното царство — обясни той. — Без всякакъв военен опит и с моите хора. Когато му обърнах внимание, че ако един отряд е в състояние да победи отделен непокорен предводител, то не значи, че е достатъчен за завладяването на Средното царство, той с цялата си младежка мъдрост оповести, че това не било нужно, защото към него щели да се присъединят „Трите стражи“, всички други монголци от граничните райони и племената, намиращи се под владичеството на китайците. Небето да ни е на помощ.


	Оказа се, че единствените часове, през които Златния принц със сигурност не беше плътно до хана, бяха тези, през които ханът раздаваше правосъдие. През това време новият му син ходеше на лов с други млади воини. Мандухай не можеше да си представи по-лоши обстоятелства, при които да посъветва един младеж да не тръгва на война, отколкото да го направи пред други младежи, но нямаше избор. Затова изрази желание също да ловува и помоли да тръгне с неговата група. Той не беше във възторг, но за нейна изненада повечето останали младежи бяха очаровани. Един от тях каза на Баян-Мунке, че Мандухай хатун била майсторка с лъка и самият Нойонболод казвал, че малцина можели да се мерят с нея. Физиономията на Златния принц се разведри и той заяви, че за него било чест тя да го придружи, още повече че възнамерявали да убият вълка, който през последните три нощи нападал стадата на хана. Мандухай реши да изчака с молбата си, докато открият вълка, защото досега почти не беше разговаряла с принца, а беше важно да не го сплаши. Може би той щеше да се вслуша в съвета й, ако останеше доволен от успешния лов. Тя си бъбреше с него и с приятелите му, дори взе участие в един спор по въпроса кой от шестимата най-верни съратници на Чингис хан е бил най-голям юнак. Откриха пресни следи от вълка, но храсталакът беше непроходим, затова слязоха от конете и тръгнаха смълчани напред. Отначало Мандухай смяташе да предостави смъртоносния изстрел на Баян-Мунке, за да запази благосклонното му настроение, но преди да открият вълка, на пътя им ненадейно се изпречи глиган. За разлика от вълците и дори от мечките, глиганите почти винаги нападаха незабавно враговете си, вместо да бягат от хората. Този също не беше изключение. Един от младежите го уцели, но раната беше незначителна и само раздразни още повече звяра. Леките ловни стрели не бяха добър избор за стрелба по глигани, които могат лесно да повалят човека и да го разкъсат с бивните си. Нужни бяха по-дълги и по-здрави стрели, а още по-добре — копия, ала такива имаха слугите, останали в стана. Нямаше време за мислене. Мандухай се прицели в едното око на звяра и уцели. Раненото, полусляпо животно стоеше като ударено с ковашки чук и представляваше великолепна цел за всички ловци. Не след дълго глиганът рухна и умря.
	— Ама че празник ще си устроим довечера — тържествуващо оповести Баян-Мунке, а приятелите му подеха песен в негова възхвала.
	— Страхувам се обаче, че прогонихме вълка — отбеляза Мандухай. Макар ловът да беше само предлог, нямаше как да не я увлече; в този момент тя беше забравила чувството за вина, тревогите и плановете.
	— Ах, кой го е грижа за вълка — небрежно подхвърли Баян-Мунке и действителността отново я застигна.
	— Нашите пастири, чиито животни той граби и разкъсва — отвърна Мандухай, преди да успее да се въздържи, а той направи насреща й гримаса като малко момче, каквото явно все още беше.
	— Е, вие наистина умеете да боравите с лъка, но ако се наложи да се оженя за вас, спешно трябва най-напред да се научите как да се радвате повече на живота, чувате ли?
	Тя не повярва на ушите си.
	— Какво казахте?
	— Та нали за това дойдохте? Знам какъв е обичаят, да не съм глупак само защото не съм отраснал при вас. Един ден, когато Мандул хан умре, трябва да се оженя за една от неговите жени, а пък вие искате да се подсигурите, та да избера вас. Харесва ми, че умеете да ловувате, обаче аз обичам само веселите жени. И без това ми се налага достатъчно да мисля за задълженията си, не е нужно постоянно да ми напомняте за тях.
	Той не си направи труда да понижи глас, така че всеки от ловните му другари несъмнено го беше чул ясно и недвусмислено. Защо Вечното синьо небе бе отсъдило измежду всички потомци на Чингис хан да оцелее точно това момче — нямаше отговор на тази загадка.
	— Принце мой — обърна се към него Мандухай с най-официален тон, — ако се случи моят съпруг, вашият нов баща, да ни напусне преди собствената ми смърт, то ще бъде моя работа да реша дали изобщо да се омъжвам отново и трябва да ви кажа, че тази вероятност в момента ме изпълва с ужас и отвращение.
	Може би си въобразяваше, но й се стори, че по лицата на един-двама от ловците пробяга одобрителна усмивка. Затова пък Баян-Мунке изглеждаше, сякаш го бе зашлевила, което в известен смисъл си беше точно така. Беше си го заслужил, а тя нямаше друг избор. След като публично я бе обвинил, че си търси нов съпруг в негово лице, тя беше принудена също така публично да изясни, че няма нищо такова — в противен случай щяха да докладват на Мандул хан за този разговор още преди да е настъпила вечерта и така да му дадат повод да я отпрати. Но моментът за подобна кавга беше крайно неподходящ, още повече че тя искаше нещо от Баян-Мунке.
	— Със сигурност няма да ви взема за жена! — избълва Златния принц.
	— Радвам се да го чуя — отвърна Мандухай, — защото не искам да загубя съпруга си.
	— Защо тогава сте тук? Само за да се изфукате с уменията си с лъка?
	Ако сега го помолеше да не тръгва на война срещу най-голямата империя на земята, това неопитно момче щеше да схване думите й като директна покана да направи точно това. Изведнъж тя се запита дали пък това би било толкова лошо. Може би той криеше в себе си неподозирани заложби и след няколко години, на базата на успеха от удържаните битки, щеше да се сдобие със зрелост и мъдрост, но какъвто беше сега, нямаше да бъде голяма загуба, ако китайците го убият.
	Ала той нямаше да умре сам, а вестта, че войските на Мандул хан са претърпели поражение от Средното царство, щеше да унищожи авторитета, едва възвърнат след победата на Нойонболод. Останалите племена и кланове щяха отново да се обърнат изцяло към тайджи и всичко щеше да бъде както преди, само че още по-лошо.
	Затова тя се насили и отново опита да го откаже от плановете му. Ако наистина разсъждаваше толкова детински, че да направи обратното на това, което го съветваше човек, току-що уязвил суетността му, може би тази тактика щеше да помогне.
	— Казаха ми, че искате да спечелите слава и чест във война срещу Средното царство. Не бих могла да си представя по-добър начин да се сдобиете бързо с безсмъртие, освен ако преди това не успеете да обедините клановете на монголците, както го направи Есен преди похода си към Китай, но вие сигурно не смеете да се захванете с тази задача — каза тя. — А сега ме извинете. Трябва да открия вълка.
	Мандухай се забави доста, а когато се върна в стана, носеше кожите на цели два вълка.


	Когато се роди синът на Ван, прорицателите незабавно разгадаха звездите му и също незабавно му предсказаха трон и десетилетия управление, което да изведе народа му до нови висини. Лекарите, които прегледаха детето веднага след раждането, бяха малко по-предпазливи и между другото споменаха колко ненадеждни са акушерките. „Старите сводници, акушерките и евнусите са най-подлите хора, които съществуват“ — многозначително отбеляза един от лекарите и Ван се изпълни с лоши предчувствия, макар тази поговорка да не беше нова. В това подмятане тя разпозна опит за своевременно намиране на виновници — за всеки случай.
	Раждането беше трудно и продължи четиринайсет часа, през които тя на няколко пъти мислеше, че умира. „Ако някой от вас е бил подкупен, за да ми навреди по време на раждането на детето ми“ — предупреди тя лекарите и акушерките, — „то бъдете сигурни, че духът ми ще преследва вас и вашите семейства чак до девето коляно.“ Не знаеше дали тази заплаха е помогнала, но така или иначе, още беше жива. Отначало детето не издаваше никакви звуци, а когато най-после проплака, гласчето му беше крайно немощно. Плодът бил разположен седалищно, обясни акушерката, главицата му била твърде дълго заклещена в родовия канал. На Ван й беше все едно. Дългата бременност и четиринайсетте часа мъчения бяха отминали и детето й беше тук. Нейното дете. Не на друга жена и друг мъж, нито поверено й за отглеждане. Нейното дете, част от нея. Нейният син, който щеше да надмине по слава дори императора, прогонил монголците. Прорицателите се кълняха в това.
	Детето живя три дни, но още след първия лекарите бяха наясно, че ще загубят битката. Гадатели, будистки монаси и мъдри мъже се молеха за здравето на сина й, а лечителите се надпреварваха с отвари, игли и благовонни пръчици, но нищо не помогна. През това време тя не видя Ченхуа нито веднъж, защото три дни след раждането жената се смяташе още за нечиста. Когато той най-после дойде при нея, и двамата бяха облечени в траурно бяло, а тя се чувстваше като дух, далече от всичко живо. Черната й котка се открояваше върху бялата й рокля като драскулка с туш и мъркаше в ръцете й, сякаш искаше да я утеши, но когато си загубил детето си, утеха няма, макар поетите да твърдяха, че скръбта ще отлети на крилете на времето.
	— Моите предци ще приемат нашия син при себе си — безпомощно промълви Ченхуа. Беше й донесъл сливова клонка, обсипана с цветчета, и при други обстоятелства този жест щеше да я трогне, защото й напомняше за отминалите времена. Докато бяха гости — но и заложници — на старата императрица вдовица, Ван не разполагаше с много средства, за да му прави подаръци или да му даде възможност той да й подари нещо. И така, когато искаше да я зарадва, той й носеше разцъфнала клонка или лотоси, откъснати от градината.
	Но сега, докато го гледаше, я владееше само една мисъл: че той можеше да има и други деца от безброй жени. Тя изключваше възможността за свое дете. Никога вече нямаше да си причини подобна ранимост — нито физическа, нито душевна.
	— Така и ще бъде, ако се молите за него — отвърна Ван, защото дори в такъв миг не си позволяваше да даде воля на чувствата си в негово присъствие, за което му се гневеше. Детето й не бе живяло достатъчно дълго, за да се сдобие с име. За целта беше нужен поне месец. Що се отнася до предците на императора, то тя не можеше да си представи, че старата императрица вдовица и синовете й биха посрещнали радушно детето на бавачката, да не говорим пък за малкия мъртъв престолонаследник, изпил лекарството, което не беше предназначено за него.
	Може би боговете наистина я наказваха по този начин за делата й. Е, в такъв случай боговете щяха да установят, че Ван не беше сломена, не и тя. Едно дете може да умре, но империята е вечна и непоклатима.
	През дните на родилните мъки и краткия живот на детето й се бяха натрупали прошения и писма, които сега започна да чете. Вниманието й привлече най-вече едно писмо. Изглежда беше отсъдила правилно, когато навремето се съгласи с предложението на евнуха Лалугер, и то не само заради подновената след това търговия. Не, както се оказваше, в миговете на съмнение сърцето му все още биеше за Средното царство. „Или крои планове да завърши дните си тук, при това — добре подсигурен“, помисли си Ван с цинична горчивина. Във всеки случай той й беше изпратил много важна вест.
	— Бъдете силен, любими — каза тя, — защото боговете ви изпращат ново изпитание. Северните варвари са отегчени от мира и смятат да подкокоросат своите вероломни братя и сестри, живеещи в нашите граници, да въстанат срещу вас.


>>	Осемнайсета глава

	Шест до осем седмици — толкова време, според преценката на съветниците, беше необходимо на Златния принц да стигне без усилия с подбраната си група бойци от стана на Мандул хан до Средното царство. Трябваше да яздят надолу по Орхон до река Онги, а после да следват течението й чак до пустинята Гоби. И тъй като в тази си част Онги имаше вода само през някои месеци от годината, Баян-Мунке се нуждаеше от водачи, които да го придружават от кладенец до кладенец, от оазис до оазис, докато се спусне към китайската равнина. Освен това трябваше да изчакат подходящия сезон. През пролетта не можеха да прекосят Гоби с войска, защото конете бяха твърде слаби след дългата зима и нямаше да са възстановени достатъчно за такъв поход, да не говорим за пясъчните бури, особено силни пролетно време, които погребваха цели кервани. През зимата беше прекалено студено за поход, през лятото — прекалено горещо. Единственият наистина подходящ сезон бе есента, но дори есенно време не беше сигурно дали ще вали толкова често, че да има достатъчно вода за цяла армия.
	— Една малка група няма да се нуждае от толкова вода, ще има за всички — убеждаваше Златния принц хана, — а пък щом прекосим Гоби, монголците, пъшкащи под китайско иго, ще побързат да се наредят под знамената ми. Аз просто правя това, в което вече е успял праотецът Чингис хан!
	Той имаше предвид онгудите, с които Чингис хан се беше съюзил, преди да влезе в Китай. Там, където някога бяха обитавали онгудите, сега живееха онези монголски племена, които приемаха за свой властелин императора, а не хана. Ала макар да се чувстваше подмладен от присъствието на новия си син, Мандул хан настоя Златния принц да не тръгва преди есента, а после да се обгради само с грижливо подбрани водачи. Нойонболод не беше между тях. Според думите му, които донесоха на Мандухай, трябвало да се погрижи за клановете на североизток, за да не се създадяло впечатлението, че едно бързо нападение срещу територията на хана може да остане безнаказано — сега, когато по-голямата част от войската е потеглила на юг.
	— Един потомък на Чингис хан бездруго не се нуждае да му обяснява как се води война някакъв си дързък потомък на малкия му брат — оповести Баян-Мунке и мнозина — не само Мандухай — усетиха прозиращия под самохвалството му страх.
	Една сутрин Йехе Хабарту дойде при Мандухай, която тъкмо преглеждаше наличния добитък. Блеенето на овцете ги предпазваше от нежелани слушатели, затова по-старата съпруга на хана заяви без заобикалки:
	— Сестро, трябва да се сдобриш с нашия съпруг и да му избиеш от главата тази глупост, докато не е станало късно.
	— Предполагам, че вече си опитала и си се провалила. Какво те кара да смяташ, че ханът държи да се сдобри с мен?
	— Веднъж вече успя да го спечелиш на своя страна — настоя Йехе Хабарту. — Може пак да успееш.
	Мандухай се вгледа замислено в нея. Вярно беше това, което разправяше Ишиге. Йехе Хабарту полагаше повече грижи за външността си, отколкото през миналите години. За разлика от Ишиге обаче Мандухай не смяташе, че Йехе Хабарту се гизди заради Мандул хан. Спомни си как Баян-Мунке веднага бе решил, че съпругата на хана може да има само една причина да търси неговото присъствие. Навърза нещата и докато проверяваше знаците с боя на овцете, тихо продума:
	— Сестро, ако виждаш бъдещето си в това момче и ако искаш да му попречиш да тръгне на сигурна смърт, отиди да го разубеждаваш, а не изпращай мен.
	Йехе Хабарту изблъска гневно една овца настрани.
	— И какво, ако е така? Нямам ли право да си градя бъдещето? Та нали и ти направи същото. Но не смятай, че съм по-лекомислена от теб. Не съм толкова глупава да остана насаме с него. А пък човек не може да говори убедително със суетни момчета, когато са сред други мъже.
	Мандухай не даваше пет пари дали Йехе Хабарту беше оставала насаме със Златния принц, или не. Глождеше я старото подозрение, старият въпрос, дали Йехе Хабарту не е започнала да гради бъдещето си още преди пристигането на младежа. Дали не беше решила, че не си струва да живее живот, в който по някое време щеше да бъде просто по-възрастната вдовица на хана, докато синът на Мандухай щеше да стане следващият хан. Дали Йехе Хабарту не бе пожертвала нейния Рунтавелко в името на едно по-различно бъдеще. Подозренията срещу първата съпруга и срещу Нойонболод бяха на двете блюда на везните и ако едното натежаваше, скоро повличаше надолу и другото. После пък имаше моменти, в които тя смяташе и двамата за невинни и беше сигурна, че единствено собственото й чувство за вина я кара да подозира тези двама души. Все пак вече успяваше да обуздава чувствата си, не им позволяваше да й личат.
	— Може и така да е, но дори утре да се хвърля в нозете на хана и той да ме допусне отново до себе си, пак няма да ме послуша навреме, за да възпре Златния принц. Можем само да се надяваме, че, след като се натъкне на първата съпротива, Златният принц ще осъзнае, че не е втори Чингис хан и ще се върне.
	— Не ми помагай, щом гордостта ти е толкова важна за теб — обиди се Йехе Хабарту. — Ще си намеря съюзници.
	До заминаването на Златния принц нямаше видим резултат от усилията й. Ала няколко седмици по-късно при Мандул хан пристигна пратеник на тайджи, който съобщи, че Бег-Арслан желаел да се срещне със своя зет.
	— Точно сега, когато тук не са нито Нойонболод, нито най-добрите ездачи, които придружават Златния принц — сподели Мандухай с Ма Дзин. — Това не значи нищо добро. Моля те, тръгни след Нойонболод и му предай.
	— Мандухай — внимателно подзе Ма Дзин, — ако вие го помолите да се върне, той ще очаква ответна услуга.
	— Веднъж вече го помолих, преди изобщо да беше тръгвал. Няма да моля втори път. Само му кажи, че Бег-Арслан е известил за пристигането си. Той да решава дали да се върне, или не.
	Ала не беше достатъчно да седи и да чака пристигането на Бег-Арслан, Нойонболод или и на двамата, с техните хора. Затова стисна зъби и отиде при съпруга си, който все пак не беше толкова дребнав, че да откаже да я приеме. В очите му все още се четеше антипатия, но вече не горчивина, обвинение и отмъстителност, които съзираше в тях след смъртта на детето си.
	— Съпруже — започна Мандухай, без да си прави труда първо да изрече полагащите се безобидни формалности — прекалено много неща се бяха случили помежду им, — моля ви да разрешите на жените от този стан да носят кожени брони, предпазители за ръцете, мечове и шлемове. Когато пристигне тук, Бег-Арслан ще си помисли, че вижда двойно повече воини, отколкото е очаквал да види. Каквото и да е намислил, това обстоятелство ще го накара да се замисли.
	Веднъж, още в детството й, Ма Дзин беше казал, че, доколкото му е известно, монголците са единственият народ, в който мъжете и жените се обличат еднакво — с изключение на украсата за глава, така че не могат да бъдат различени отдалече. Неговите думи й подсказаха тази идея, докато лежеше будна нощем и си блъскаше главата как да предотврати евентуалния замисъл на Бег-Арслан, който явно бе решил, че е позволявал достатъчно дълго на хана да си играе на независим владетел.
	Мандул хан поглади късата си брада, която вече беше не само побеляла, но и доста оредяла. Не отхвърли тутакси думите й като наглост, което й показа, че и той се тревожи.
	— Може би само ще поиска да получи дял от плячката, която Златния принц ще заграби в Средното царство — предположи съпругът й.
	— Може би — отвърна Мандухай. — В такъв случай ще направите просто безобиден жест, като с присъщата си доброта задоволите глупавите женски подозрения.
	Той я изгледа недоверчиво, сякаш искаше да попита дали не се шегува с него. Тя заби поглед в земята и се зачуди дали да не се хвърли в нозете му. Защо за нея беше толкова важно кой управлява в тази страна? Наистина ли разликата между Мандул хан и Бег-Арслан, между Бег-Арслан и Златния принц — ако Баян-Мунке оцелееше и натрупаше поне малко мъдрост — беше толкова голяма? „И нека никой да не ти е по-близък от собствената ти съвест“, дочу тя гласа на баща си, осъзнавайки, че никога няма да й бъде безразлично какво ще се случи с нейния народ.
	— Добре — каза Мандул хан. — Няма да навреди. За разлика от някои други твои хрумвания.
	Но дори този удар бе слаб и вял. Челото му беше свъсено. Мандухай разбра, че е отминало времето, когато новият му Златен принц го бе убеждавал успешно, че всичко е възможно.

	* * *

	През живота си всяка жена беше научена да борави с ножа, дори само защото се налагаше да коли и изкормя животни; повечето жени умееха да се защитават редом с мъжете си от нападения, което означаваше, че нямаше да стоят със скръстени ръце, сякаш никога не са държали оръжие. Въпреки това въоръжените жени не бяха същото, като да имаш на разположение боеготовни войници, затова Мандухай разпореди останалите в стана мъже да се упражняват заедно с жените — както с меча, така и с лъка и дори с първото оръжие, което даваха в ръцете на всяко монголско дете без изключение — прашката, за да пази стадата от лисици, вълци и грабливи птици.
	— Ама аз си мислех, че само ще създаваме илюзията за войска — каза Ишиге.
	— Не се превземай толкова — скастри я Йехе Хабарту, която очевидно изпитваше удоволствие да носи мъжко снаряжение.
	— Защо е тук тази? — обърна се Ишиге към Мандухай. — Смятах, че всичко това се налага заради нейния баща? Кой ще ни гарантира, че отдавна не е пратила при него човек да му разкаже, че тук ще си има работа с малко мъже и много жени?
	— Ако е направила нещо подобно, значи е още по-важно да можем наистина да се защитим — отвърна Мандухай. — Обаче лично аз се съмнявам.
	— Че защо? — учудено вдигна вежди Йехе Хабарту.
	— Защото вече нямаш доверие на баща си, след като се ожени за Борокчин и те изостави на благоволението на хана — каза Мандухай, без да откъсва поглед от Йехе Хабарту и без да помръдва. — Може да се опиташ да го използваш, но ще си запазиш възможността винаги да си с един крак и в двата стана, а това няма да се случи, ако той си помисли, че Мандул хан е мек като масло в ръцете му.
	Жените се упражняваха с тъпи оръжия, но това, което Йехе Хабарту бе опряла до гърлото й, беше хладно и остро. Тя се запита дали младата дойка е почувствала нещо подобно, преди да умре. После Йехе Хабарту дръпна късия меч и го мушна в ножницата.
	— Малка сестро, никога няма да проумея как някой може да е толкова умен и толкова сляп едновременно.
	При първите упражнения двете съпруги на хана гледаха да не се засичат, но срещата им рано или късно беше неизбежна. Мандухай никога не бе демонстрирала уменията си с меча пред зрители. Вече не го владееше така добре както лъка, но напрежението, което я обземаше, щом се изправеше срещу Йехе Хабарту, и образът на мъртвото й дете, който не спираше да я измъчва, я накараха да се впусне в продължителна битка с първата съпруга, която очевидно боравеше много добре с меча. Двубоят завърши с това, че Мандухай пусна щита, спря вдигнатата ръка с меча на Йехе Хабарту, посегна към ножа в пояса си и го насочи към нагръдната й броня. Противничката й явно си помисли, че Мандухай иска да й се подиграе, задето е изпуснала щита си, и каза:
	— Ако все още вярваш, че съм убила детето ти, явно не те бива много в отмъщенията. — Дъхът й излизаше на тласъци, думите бяха като фрагменти от песен с позабравени строфи.
	— Ако имам причина да вярвам, че си убила детето ми, няма да се занимавам с упражнения по фехтовка, за да отмъстя за него — отговори Мандухай и посочи с глава към ножа в другата си ръка, който Йехе Хабарту не беше видяла.
	— Малка сестро — промърмори Йехе Хабарту толкова тихо, че да не я чуят останалите жени, — вършила съм някои неща, за които не знаеш, но не и това. Ако се беше родила мъж, ако сама беше станала хан, нямаше да ми се налага да извърша и другото. Бих се радвала да управлявам редом с теб.


	Този път Бег-Арслан се появи с достатъчен брой мъже, които да не бъдат наречени „войска“, но все пак да демонстрират силата му. По време на големия прием в негова чест той първоначално се ограничи с размяната на любезности.
	— Колко жалко — подхвана, — че го няма новия Златен принц. С такова нетърпение очаквах да се закълна лично във вярност на бъдещия си властелин.
	— Занапред ще имате много възможности за това — успокои го Мандул хан.
	— Разбира се, но къде по-точно се намира той? Много ми се ще да знам.
	— Никой от нас не е всезнаещ — отвърна Мандул хан, — пък и Златния принц днес сигурно не е вече там, откъдето вчера ми е изпратил вест, която, за жалост, още не е пристигнала.
	— Да, но…
	Мандухай, която заедно с Йехе Хабарту стоеше от лявата страна на хана, накичена в чест на голямата церемония с царствена украса на главата, реши, че е време да отвлече вниманието. По реакцията на Бег-Арслан щеше да разбере колко силен се чувства.
	— Простете, Бег-Арслан тайджи, но двете с дъщеря ви не виждаме нашата скъпа храненица и ваша съпруга Борокчин. Така се надявахме, че ще я доведете със себе си…
	— Жени! — тросна се ханът и направи красноречив жест. — Дай им само да си чешат езиците. Но и аз бих искал да чуя как е скъпата ми дъщеря. Защо не е с вас?
	Бег-Арслан стисна устни и свъси чело. После изсумтя и заяви, че Борокчин се намирала на юг заедно с останалото му домакинство.
	— Колко жалко — каза Мандухай. — Ще рече човек, че сте тръгнали на военен поход, а не на гости на любимия си тъст и зет, нашия хан.
	— Възнамерявах гостуването ми да бъде кратко, затова не си струваше да тръгвам на път с цялото си домочадие — сопна се Бег-Арслан, с което й показа, че в момента не се чувства способен да вземе властта в стана, в противен случай не би си правил труда да отговаря на нейните въпроси. Освен това престана да настоява за повече информация относно Златния принц. След час заяви, че се налагало да говори насаме с хана. Мандухай много искаше Мандул хан да откаже, но съпругът й кимна неохотно и отпрати от официалната юрта всички присъстващи, включително двете си съпруги и слугите. Жест на престорена любезност, както стана ясно веднага, защото Бег-Арслан говореше толкова високо, че се чуваше отлично и извън юртата.
	— Объркан съм, хане. Заобикаляте ме и търгувате директно с китайците — хайде, от мен да мине. Вместо да ми възложите да накажа един самозабравил се васал, изпращате вашето псе Нойонболод — и това от мен да мине. Но югът, целият юг е мой район и аз настоявам да бъда уведомяван своевременно, когато вашият Златен принц започва война там! Или вече нямате доверие на собствения си тайджи?
	Мандул хан беше наясно, че целта на Бег-Арслан е да го смъмри публично, и също извиси глас, за да се чува добре.
	— Ако ви нямах доверие, нямаше да сте повече мой тайджи.
	— Ами тогава…
	— Златния принц е млад мъж, а младите мъже искат да се докажат. Ако не му бях позволил това, нямаше защо да го обявявам за Златен принц. Никой кон не печели състезанието, ако го караш само да препуска в тръс. Трябва да се упражнява и да галопира. Принцът… невинаги действа предвидимо. Сегашният му поход беше плод на внезапно хрумване. Затова не ви уведомих.
	— Щом тръгването на Златния принц е било толкова внезапно, защо дори китайците са знаели за похода преди мен, и то седмици, преди да потегли? — лукаво попита Бег-Арслан.
	— Какво искате да кажете? — попита Мандул хан, видимо объркан.
	— Искам да кажа, че всички предводители на „Трите стражи“ и на останалите монголци от граничните райони отвъд старите крепости от седмици са обкръжени и заприщени в становете си от многочислени китайски отряди. Сякаш китайците са знаели, че Златния принц е решил да подражава на праотеца Чингис хан и да ги спечели като съюзници за войната си в Средното царство. Как е възможно, ако това хрумване е осенило внезапно Златния принц?
	— Какво да се прави, китайците винаги са се държали жестоко и деспотично с децата на Вечното синьо небе, живеещи все още под тяхно владичество — поясни ханът, явно изваден от равновесие.
	— Възможно е. Но наистина би било жалко, ако Златния принц е имал толкова лоши съветници, че да планира отдалече подобно нещо и да се обгражда с лицемерни приятели, сред които има китайски шпиони.
	Мандухай изчака до следващата сутрин, защото ако беше дръпнала настрана Ма Дзин още същата вечер и ако я бяха видели, направо щеше да произнесе смъртната му присъда. На заранта, докато обсъждаха запасите от плъст в стана, които трябваше да бъдат обновени, тя го попита тихо, но с остър тон:
	— Ма Дзин, ти ли си изпратил поздрави на онази жена от парка „Дзиншан“, без да ми покажеш писмото си?
	Не посмя да изрази по-ясно въпроса си дали той е уведомил бившата бавачка Ван за плановете на Златния принц. Ма Дзин отговори, без да я поглежда:
	— Направих това, което не можехте да направите вие. Прочетох желанието, скрито в сърцето ви.
	— Не е вярно — възмути се тя, макар да не беше сигурна дали казва истината. Разбира се, искаше й се нещо да осуети това глупаво начинание. Но да осведоми китайците за планирания поход — това, откъдето и да го погледнеш, си беше предателство спрямо нейния народ. Тя никога не би постъпила така. Както всички владетели и тя обичаше предателството от страна на враговете, но не и предателите; трудно й беше да го разбере и от страна на приятелите. Предателството към нейния народ беше най-подлото от всички престъпления.
	Против волята си се сети за трупа на Есен. Навремето другите деца настояваха да им разкаже до последната подробност как е изглеждало тялото му, защото Есен се беше превърнал в пример и предупреждение в разказите на по-възрастните: така свършваха всички предатели към Златната наследствена линия на Чингис хан. При все това тя знаеше, че баща й до самата си смърт се беше питал дали не е бил той този, който е извършил предателство спрямо Есен. Мандухай се вторачи в Ма Дзин. Дали го бе направил заради нея, или защото сърцето му все още беше на страната на собствения му народ в случай на война, въпреки че след всичките тези години, прекарани заедно, бе решил да не остава в родината си, а да се върне при нея? И изобщо, това предателство ли беше? Предателство спрямо кого?
	— Станалото — станало — спокойно изрече Ма Дзин на родния си език. — Надявам се самонадеяният младеж да осъзнае, че не може без съюзници да превземе империя, където в два-три града живеят повече хора, отколкото наброява целият монголски народ, и да се върне. В крайна сметка може да се окаже дори, че моята информация му е спасила живота.
	— А като се върне — отговори Мандухай, отказвайки да използва друг език, освен монголския, — ще потърси човек, на когото да хвърли вината. И още по-лошо: още сега ханът ще потърси този човек, ако се съди по това, което му каза Бег-Арслан, и по начина, по който му го каза. Как мислиш, колко време ще му е нужно, докато се сети, че моят слуга китаец има нещо общо с тази история? Не можеш да останеш тук, Лалугер.
	— Но… — смая се той.
	— Няма да мога да ти помогна, ако решат да те изтезават — поясни Мандухай. — Върви си.
	— Ще изглежда като самопризнание — възпротиви се той. — А и ханът още ви е сърдит. Какво ще му попречи да твърди, че съм действал по ваше поръчение, след като не съм тук, за да твърдя обратното?
	Толкова много години бе прекарал сред нейния народ, а още не беше проумял как ставаха тези неща. Тя щеше да го загуби — последния човек, на когото имаше доверие и в чиято обич беше сигурна. Последният човек, който я познаваше от времето, когато не беше виновна за нищо, на когото можеше да зададе всякакви въпроси и винаги да получи отговор. Този път нямаше лед, нямаше вцепенение, с което да обвие сърцето си. Та това беше Ма Дзин, нейният Лалугер!
	— Нищо — сподавено отвърна Мандухай. — Но ако останеш тук, нищо няма да му попречи да твърди същото и да те изтезава, докато му кажеш каквото иска да чуе. Ма Дзин, ако си тръгнеш веднага, все още има възможност ханът да повярва, че си действал сам, а аз ще знам, че си на сигурно място. Не мога да загубя и теб, не мога да те хвърля в лапите на смъртта. Моля те, върви си!


	Мандул хан я извика и я разпитва до безкрай дали нещо не й е направило впечатление, как си обяснява внезапното изчезване на слугата си китаец, чиято юрта бяха намерили празна.
	— Прибрах го тук по ваша молба. В моето домакинство! По ваша молба. А сега се оказва, че през цялото време ни е шпионирал.
	— Какво друго да очакваш от един китаец — подхвърли Бег-Арслан, но за разлика от деня на пристигането си той не показа гняв, а само подигравателно високомерие и задоволство. — Изненадан съм, че сте позволили на съпругата си да държи такъв слуга.
	Мандухай беше готова да понесе всякакви укори и наказания от съпруга си, но не и от този самозабравил се пустинен разбойник.
	— Бег-Арслан тайджи, понеже произхождаме от една и съща област, позволете ми въпроса дали във вашия стан нямате китайски слуги? Това наистина би ме учудило. Не е типично за един южняк. И можете ли да дадете отчет за всичко, което те казват, мислят или вършат? Със сигурност не. Нито вие, нито аз имаме дарбата да четем мисли.
	— Тук не става въпрос за моите слуги — кипна той. — Моите слуги не са издали плановете на Златния принц, защото не са знаели за тях! Вашият слуга е този, който очевидно…
	— Знаете ли кое е загадка за мен? Защо, след като толкова се тревожите за Златния принц и неговите другари и след като от седмици сте знаели, че китайците обкръжават и подлагат на глад всички, които биха могли да му помогнат, та защо тогава сте при нас на север, вместо да се отправите бързо на юг и да помогнете на наследника на вашия хан! Само вие сте знаели колко спешно се нуждае той от тази помощ, докато ние не сме знаели нищо, а прахосвате седмици, не, месеци, през които сте можели да подкрепите своя бъдещ владетел? Кълна се в боговете, тайджи, но трябва да се запитам дали вие наистина сте син на Вечното синьо небе, или сте дете на кукувица! Дължите ни обяснение!
	Всички очи бяха насочени към Бег-Арслан, чиято висока фигура, както и тази на дъщеря му, издаваше, че сред предците му действително е имало някой и друг немонголец. Лицето му стана тъмночервено.
	— Не съм длъжен да слушам това! — изрева той.
	— Никой не ви пречи да напуснете час по-скоро този стан и да се притечете на помощ на нашия любим принц — с меден глас отвърна Мандухай. Мандул хан явно реши, че в момента е по-важно да си възвърне поне част от авторитета пред Бег-Арслан, отколкото отново да унижи съпругата си, и подкрепи думите й.
	— Така си е. Бег-Арслан тайджи, аз, като ваш хан, очаквам незабавно да се присъедините към Златния принц и да го подпомогнете с думи и дела.
	Ако откажеше открито да се подчини на заповедта, особено след като сам беше измислил предлога за тази среща, Бег-Арслан нямаше да има друг избор, освен на мига да се отърве от Мандул хан. Това би превърнало Златния принц в нов хан, а никой не знаеше дали младежът беше още жив и в какво състояние бяха той и войската му. Още по-вероятно беше при тези обстоятелства Нойонболод да се самопровъзгласи за глава на клана Борджигин и да се обяви за следващ хан. Щяха да го последват внушителен брой племена. Бег-Арслан изглеждаше готов да убива, но явно не смееше да започне точно в този ден.
	— Както желаете, хане — промълви той, обърна се рязко и изфуча навън. Тълпата се изсмя одобрително.
	— Приближете се, съпруго — повика я с пръст Мандул хан. Когато Мандухай застана пред него, той хладно изрече: — Ни най-малко не съм забравил, че вашият слуга ни е предал. Ако Златния принц се върне здрав и невредим, ще оставя нещата така, защото не искам да доставям незаслужена радост на тайджи, като ви изгоня. Но ако Златния принц загине от китайска ръка, вие ще го последвате при боговете!


>>	Деветнайсета глава

	Бег-Арслан намери начин да се подчини на публично отправената заповед на хана и въпреки това да запази авторитета си. Замина си, но остави част от мъжете си на заповедите на един човек, на когото, както каза, имал доверие, „че ще подпомага своя хан със съвети и дела“.
	— Не е необходимо — възпротиви се Мандул хан.
	— Не искам да се появяват нови недоразумения помежду ни, хане. Исама ще ви съветва, както бих ви съветвал аз, и незабавно ще ми предава всичките ви желания.
	— Е, един външен човек се нуждае от време, докато свикне и се научи да преценява правилно ситуацията, така че…
	— Обаче — прекъсна го Бег-Арслан — Исама не е външен човек за вас, хане. Вярно, сега е на служба при мен и се доказа като боец, но по-рано е служел тук, във вашия стан. Както виждате, наистина съм имал нещо предвид при избора на моя довереник, който да ви бъде в услуга.
	Мандухай бе видяла за първи път Исама на тържеството по случай изпращането на Бег-Арслан и той наистина й се стори познат, но отначало не се сещаше къде и кога е виждала лицето му. Щом го зърна, Йехе Хабарту загуби ума и дума, сякаш беше насекомо, неочаквано полазило по кожата й.
	— Струва ми се, че наместникът на твоя баща не се радва особено на одобрението ти — подхвърли Мандухай уж между другото, защото не искаше да попита направо какъв е случаят с този мъж.
	Йехе Хабарту сви рамене.
	— Ти да не би да го одобряваш? Не съм аз тази, която беше принудена да убива заради него.
	За един миг Мандухай се обърка, но после споменът се върна. Исама беше съпругът на онази жена, която тя бе екзекутирала. Този мъж беше обвинил в прелюбодеяние съпругата си и един от бойците от клана Чорос, а тя бе убила и двамата, за да запази мира между клановете, давайки ясно да се разбере кого смята за невинен и почтен и кого — за лъжец и страхливец, физиономиите на жената и на предполагаемия любовник се бяха запечатали в съзнанието на Мандухай, както и споменът за натежалото тяло на жената в ръцете й, за миризмата на човешка кръв върху дланите й. Само образът на съпруга беше останал някак призрачен. По-късно научи, че ханът го освободил от служба, а другите воини го избягвали, и за миг изпита нещо като задоволство. До ден-днешен не се беше замисляла какво се е случило с него.
	Значи Бег-Арслан го бе избрал като допълнително унижение за Мандул хан. Мандухай едвам се въздържа да не се изплюе, когато Исама се извърна към женската половина и вдигна чаша.
	— Ще говоря с баща си — разпалено заяви Йехе Хабарту. Гневът й беше твърде личен, за да има нещо общо с Мандухай. Ето защо нещо накара Мандухай да застане нащрек — нещо повече от собственото й огорчение, задето този мъж беше жив, отново уважаван и почитан, докато един добър воин и една жена са били принудени да умрат заради него.
	— Щом смяташ, че ще те послуша — преднамерено небрежно подхвърли тя.
	— О, знам, че той ме слуша само когато сметне, че ще има полза — отвърна Йехе Хабарту. — Но тук става въпрос за собствения му авторитет. Не може да оставя за свой заместник един човек, който преди година беше отритнат от всички тук!
	Двете екзекуции се бяха случили много отдавна, а не преди година. Мандухай имаше причина да брои седмиците и дните, но не и Йехе Хабарту. Може би затова обърка времето. А може би не. Мандухай не каза нищо, но запомни този разговор.
	Ако Йехе Хабарту действително беше помолила баща си да избере друг за свой заместник, то явно не бе пожънала успех. Исама остана в стана на Мандул хан, след като Бег-Арслан го напусна. През следващите дни все повече воини идваха при Мандухай, за да се оплакват от Исама, който сега очевидно си отмъщаваше на онези, които се бяха отнасяли особено презрително с него след обвинението в прелюбодеяние, и се възползваше от новопридобитата си власт, за да им възлага задачи като например да копаят нови нужници.
	— Това е работа за роби, а не за воини — каза един от нейните хора от клана Чорос. За миг тя се изкуши да го попита за слуховете в стана: дали според тях собственото й положение не е поставено под въпрос и в зависимост от добруването на Златния принц, но това би било дребнаво. Мандухай все още беше хатун, върховната господарка на стана, и щом мъжете й имаха доверие, че ще се застъпи за тях, тя трябваше да се окаже достойна за него.
	Исама беше поискал да му дадат юрта недалече от спалната юрта на хана — нечувана дързост за един бивш обикновен войник, и вече бе предупредил, че желае да получи една от големите каруци, когато дойде време за преместване на зимния стан, понеже нямал намерение да разглобява на съставните й части юртата, в която току-що се бил нанесъл.
	— Господарке — възкликна той, когато Мандухай се яви при него с двама мъже, единият от клана Чорос, другият от север, защото не искаше случаят да бъде принизен до свада въз основа на произхода. — Вие осветихте с блясъка си моята юрта! С какво съм заслужил тази чест?
	Очите му, впити в нея, бяха твърди като камъчета. Трябва току-що да е бил с жена, подушваше го. И тъй като се беше явил в стана без нова съпруга, можеше да става дума само за несвободна слугиня, за робиня. Мандухай изпита състрадание, ала беше наясно, че би могла да направи нещо за неизвестната нещастница само ако не ставаше въпрос за собствената слугиня на Исама, защото законът му позволяваше да прави със своята собственост каквото си поиска. И все пак, нейното начинание щеше да го накара да се загрижи за съвсем други неща.
	— Като ваша хатун — подзе тя — не мога да допусна да ви се случи нещо, така че трябва да се погрижа за вашата сигурност. — Той примигна. Беше очаквал всичко друго, но не и това. Понякога тя се питаше как мъжете оцеляваха във война. Та нали би трябвало да знаят, че най-добрата атака винаги е изненадващата и че човек отстъпва само за да нанесе нов удар и да спечели.
	— За моята сиг…
	— Един мъж — продължи Мандухай, — който е толкова претоварен от новите си задължения, че възлага на воините неподходящи за тях задачи, което изобщо не му е работа, понеже те попадат в сферата на стопанката и съпруга на хана, та такъв мъж може един ден да бъде нападнат от други мъже. Просто така, из засада, от мъже, схванали погрешно стремежа му да изпълнява добросъвестно дълга си. И за да предотвратя ситуацията, в която той, вероятно уморен и изтощен, няма да е в състояние да се защити, аз ви доведох двама телохранители. Бъдете сигурен, че те няма да се отделят от вас. Това е най-малкото, което мога да направя. — Тя се обърна към воините. — Нали знаете какво да правите?
	Мъжете кимнаха с едва скрито злорадство и се тупнаха в гърдите.
	— В такъв случай ви оставям на новите ви закрилници — с лъчезарна усмивка каза Мандухай на Исама и тръгна да излиза от юртата, броейки наум всяка крачка. Когато стигна до осем, той гневно извика:
	— Почакайте!
	— Днес имам да свърша още много неща — отвърна тя, без да се обръща. — Боя се, че молбите ви за повече охранители ще трябва да почакат до утре.
	— Вие… Вие не можете просто така да… Ако заповядате на тези типове да ме набият, то моите хора…
	Мандухай изчака още миг, после извърна глава.
	— Какво ви заповядах — да вдигнете ръка срещу Исама, или да го закриляте? — попита тя двамата мъже.
	— Ясно и недвусмислено ни заповядахте да го пазим и закриляме, господарке — потвърди воинът от клана Чорос.
	— Ама вие нямате предвид това! Много добре знам, че… Не можете да ме…
	Тя го беше изчислила правилно. Един мъж, публично обвинил съпругата си и пожелал да гледа как я изтезават, задължително е страхливец, който се възползва от чуждата власт, за да се почувства силен.
	— Няма да ви преча, ако поискате да си улесните малко живота, като оставите на нас двете с Йехе Хабарту да разпределяме задълженията на хората в този стан — с меден глас каза Мандухай. — Така ще разполагате с повече време, за да подпомагате хана със съветите на Бег-Арслан, и съм сигурна, че тогава няма да са ви нужни телохранители. Но едва тогава!
	Така, поне временно, беше сложен край на опита на Исама да раздава наказания в стана и да се прави на втори тайджи, защото историята бързо се разчу. Воините, които преди време се бяха оплакали на Мандухай, сега дойдоха да й благодарят, а един от тях каза:
	— Трябва обаче да подсилите и собствената си охрана, господарке. Знам го аз Исама. Той е от онези змии, които те ухапват по петата години, след като сте ги настъпили, когато вече не очаквате подобно нещо. Но една такава змия хапе непременно.
	— Възможно е, но ако разположа допълнителни часови пред моята юрта, ще намаля броя на верните мъже, които да го следят, нали тъй? А аз искам Исама да бъде следен непрекъснато и да ми се докладва какви ги върши по цял ден.
	Мъжете се спогледаха, после кимнаха и обещаха да й докладват. Чак по-късно Мандухай осъзна, че току-що беше издала заповеди, далеч надхвърлящи правомощията й на ханска съпруга — и въпреки това нито един от мъжете не беше поставил под въпрос авторитета й. Подчиниха й се веднага.
	Това я накара да се замисли.
	Нямаше новини от Ма Дзин, което я изпълваше с надежда; ако го бяха хванали, ханът непременно щеше да й го съобщи тутакси, и то с удоволствие. Затова пък изненадващо пристигна вест от Златния принц, датираща отпреди няколко седмици, в която се казваше, че се бил натъкнал на неочаквани пречки, така че походът срещу Средното царство вероятно щял да се проточи; трябвали му мъже, пари и коне.
	— Не може да упорства да влезе в Средното царство, след като няма предмостово укрепление и съюзници! — сподели Йехе Хабарту яда си с Мандухай. — Остава ни само да се надяваме, че баща ми скоро ще е там и ще го вразуми.
	Не беше ясно дали Йехе Хабарту бе убедила баща си по време на посещението му да вижда свой бъдещ зет в лицето на Златния принц. Във всеки случай след това посещение тя изглеждаше по-малко самоуверена от обичайното. Държеше се неуравновесено като кобила, която пасе с жребчетата си, знаейки, че наблизо има вълци, но не може да напусне пасбището.
	— Ами ако не стане така? — попита Мандухай, без да влага ирония в гласа си. Все още беше възможно Баян-Мунке просто да е жертва на младежки ентусиазъм и неопитност. Едно момче, израснало в скромни условия, в чиито нозе изведнъж са поставили целия свят, с който да си играе, започва да се държи като мъж, напил се за първи път, който все някога ще изтрезнее. Нищо необичайно. Но беше възможно и друго: в това първо изпитание да покаже от какво тесто е замесен.
	— Трябва да стане! — кипна Йехе Хабарту. — Не се прави, че ти е все едно. На какво друго да се надяваме? Кой, освен него, може да повлияе на нашето бъдеще?
	Скоро след този разговор един от мъжете, които Мандухай беше натоварила да не изпускат от очи Исама, й докладва, че Исама бил посетил Йехе Хабарту, уж за да й предаде съобщение от баща й, и че тя го приела на нож. От юртата й се чували гневни звуци, но не било възможно да се разберат отделни думи.
	Малко по-късно ханът се премести с хората си в зимния стан. По пътя за натам към тях се присъедини Нойонболод. Мандул хан му се зарадва и тутакси го помоли да язди от дясната му страна, което принуди Исама, който беше окупирал това място от името на Бег-Арслан, да премине от лявата — женската — страна.
	— Тъй като завръщането на любимия ни Златен принц се бави — заяви той на висок глас, — може би е редно Нойонболод да потегли на юг, за да му окаже подкрепа.
	— Нямам намерение да прекосявам Гоби през зимата — спокойно отвърна Нойонболод, — защото има и по-лесни начини да се самоубиеш. Сигурен съм, че Златния принц и хората му са постъпили по единствения разумен начин и са си намерили подходящо убежище.
	— И къде ще да е то, след като нямат никакви съюзници — заради проклетите китайци и заради китайския шпионин от обкръжението на господарката Мандухай? — коварно попита Исама. — Не че това трябва да ви тревожи наистина, Нойонболоде. Ако Златния принц е мъртъв, вие в крайна сметка оставате единственият жив наследник от клана Борджигин, нали? Какъв късмет, че не бяхте тук, когато откриха шпионина и той избяга. В противен случай някои хора можеха да си помислят лоши неща.
	Нойонболод го беше познал, но не си направи труда да го удостои с отговор. Заприказва се с хана за клановете далече на север и на запад, някои от които отказваха да плащат контрибуции или да се смятат за поданици на един-единствен велик хан. Напротив, имали си собствени ханове — поне трима такива се бяха появили от времето на наследниците на Хубилай насам, въпреки че живеели надалече от страната майка. Ханът се увлече в разговора, ала Мандухай не пропусна да отбележи, че погледът му непрестанно сновеше между нея и Нойонболод. Вечерта, след като изградиха стана, тя отиде при съпруга си, макар той вече да не даваше аудиенции, и пазачите я пуснаха да влезе.
	— Знам, че за тази година е късно — подзе тя, — но през пролетта трябва да изпратим да доведат Шихер и детето й, съпруже мой. Не е добре съпругата на нашия Златен принц и синът му да продължават да живеят далече от нашия двор, пък и момчето трябва вече да е в състояние да понесе едно продължително пътуване.
	— Момчето — умислено повтори той. — Напълно бях забравил, че въпреки младостта си Златния принц вече има син.
	„Ако детето изобщо е живо“, помисли си Мандухай. Очите й срещнаха погледа на съпруга й и за първи път от много време насам тя беше сигурна, че двамата си мислят за едно и също нещо. Но мъртвият й син все така не позволяваше да се създаде мост помежду им, а задълбочаваше още повече пропастта, защото Мандул хан додаде:
	— На вас повече ви прилича да нехаете за опасностите, на които може да бъде изложено едно дете. Сигурно смятате, че Нойонболод е достатъчен като наследник, а?
	Ноктите й издълбаха два кървави полумесеца в дланите й, но външно тя запази спокойствие.
	— Не, съпруже мой. Точно затова искам Шихер и детето й да са близо до вас. Когато Златния принц се завърне, както се надяваме всички, той ще се зарадва да бъде посрещнат от съпругата си и от своя син. Ако, да пазят боговете, му се е случило нещо, то край вас ще има още един член на клана Борджигин.
	— Ако детето изобщо е от Баян-Мунке — кисело промърмори Мандул хан. — Той ми каза, че приемният му баща нямал търпение да тикне в леглото му онова глупаво момиче.
	На Мандухай й се искаше да го попита как изобщо един мъж би могъл да знае от кого е детето, ако няма доверие в честта на жена си. Но дори сега Мандул хан все още имаше власт да заповяда да я екзекутират по всяко време, когато му скимне. Една мисъл, която отдавна зрееше в нея — най-напред като неясно чувство, после все по-трудно потискана, най-сетне си проправи път и бе облечена в думи, и докато се взираше в съпруга си, тя осъзна, че се е уморила да живее в свят, в който да му се подчинява по принуда. На лов за вълци, мечки и снежни леопарди често се бе изправяла очи в очи със смъртта и всеки път се спасяваше сама, без помощта на своя съпруг. Той не беше по-смел от нея, не беше по-умен от нея, не беше по-великодушен от нея и, все едно от кого произхождаше, в поведението му не се забелязваше и искрица божественост. Само по една причина му бе дадена власт над нейния живот: защото друг го беше поставил на този трон и защото бе неин съпруг. Възможно беше Златния принц да порасне и да превъзмогне младежката си глупост, или пък не, но тя твърдо реши, че никога вече няма да падне в тази клопка. Когато съпругът й умреше, а той щеше да умре преди нея, тя нямаше да позволи да бъде превърната в инструмент, за да даде възможност на друг мъж да се възкачи на трона и да започне отначало танца на раболепието, на претеглянето на всяка думица, все едно за кого ще става въпрос.
	— Смятам, че дори един млад мъж като Златния принц е в състояние да разпознае девственицата по кръвта, която пролива — отбеляза тя, едва сдържайки гнева си.
	— Младите мъже имат други работи в главата си. Но както и да е, той е признал детето, така че сигурно е от него — ако още е живо, де. Освен това няма да е зле да се напомни на Нойонболод, че в клана Борджигин има и други синове, а що се отнася до скъпия ми тъст… — той присви очи. — Исама ще ми проглуши ушите да съм накарал Златния принц да се закълне, че след моята смърт ще се ожени единствено и само за Йехе Хабарту. Ти знаеше ли?
	Тя поклати глава и се запита дали това не беше истинската причина, поради която все още беше съпруга на Мандул. Не обстоятелството, че от години полагаше усилия да дава най-доброто от себе си за него и за неговото управление, а заради антипатията на Мандул към Йехе Хабарту, заради това че нейното присъствие му напомняше за властта на Бег-Арслан и дори — че тази власт можеше да се разпростре и след собствената му смърт. Ако Бег-Арслан искаше да се отърве от Мандухай и да превърне дъщеря си в единствената възможност за узаконяване на следващия хан, то би било грешка от нейна страна да запее песни във възхвала на Йехе Хабарту. Това само щеше да породи желанието на Мандул да стори обратното.
	— Бег-Арслан иска най-доброто за дъщеря си — отвърна тя.
	— Бег-Арслан е с две години по-стар от мен и е много самонадеяно от негова страна да очаква да ме надживее. Можете да си вървите.


	Йехе Хабарту чакаше Мандухай пред юртата на хана. Придружаваха я една слугиня и един факлоносец, но тя им даде знак да изостанат на няколко крачки зад тях, докато вървяха с Мандухай през нощния стан.
	— Ако аз държах ножа — рязко попита Йехе Хабарту, — ти би ли ми помогнала да го забия?
	Никак не й приличаше да се разкрива до такава степен пред друг човек, но след посещението на баща си тя не беше същата. Мандухай сметна за излишно да се преструва, че не е разбрала какво имаше предвид по-старата съпруга на хана. В някои друг ден може би щеше да се запита дали всичко това не е някаква хитрост, целяща да я накара да изрече на глас предателските си намерения, и дали прислугата на Йехе Хабарту не чуваше отлично какво си говорят, но тази вечер и на нея й беше дошло до гуша от играта на криеница.
	— Не — отвърна тя.
	— И защо не? Само не казвай, че в теб е останала искрица уважение към мъжа в тази юрта. Понякога е нужен кървав разрез, за да се сложи ново начало.
	— Да — каза Мандухай. — А после се оказва, че новото начало се състои от точно същия плат като старата дреха, която си разрязала току-що, и следващият човек с нож вече чака реда си, защото сама си му показала как да се отърве от овехтялата дреха, нали тъй? Аз вярвам в новото начало, сестро. Но не по начин, който просто повтаря старите образци.
	— Спомни си тези думи следващия път, когато ти се наложи да пълзиш пред него — прошепна Йехе Хабарту. — Спомни си какво си отхвърлила.


>>	Двайсета глава

	Измина повече от година, докато Златния принц най-сетне призна безперспективността на похода си срещу китайците, и то само защото Мандул хан отказа да му изпраща повече коне и хора и категорично му заповяда да се върне у дома, или ще бъде заменен с друг наследник.
	— Той все още вярва, че се е спънал в планини. А всъщност са били само къртичини. Единствената причина никой през това време да не го е предал и продал на китайците е, че те не са го сметнали за достатъчно ценен, за да обявят парична награда за главата му — каза Нойонболод на Мандухай.
	В момента тя беше заета да търси кон, на който малкият син на Баян-Мунке да се учи да язди. Тази работа нямаше да бъде лесна. Никой не бе успял да скрие изумлението си, когато Шихер, след многократни подканвания, най-после пристигна с момчето в стана на Мандул хан. Детето беше само кожа и кости, болнаво, с оток на гърба, който приличаше на гърбица.
	— За всичко е виновна дойката! — заяви тогава Шихер и избухна в сълзи, виждайки потресените физиономии. Както се оказа, тя оставила момчето в ръцете на неговата дойка, жена от племето Балакчин, на която се отплащала с добитък и понякога — с няколко медни монети. — Той все плачеше, пък аз не исках да сбъркам нещо, та си рекох, ако вземе да умре, няма да ми е много тъжно, понеже няма да съм го опознала. Освен това, виновен е и моят съпруг, защото не изпращаше на мен и баща ми повечко от богатствата си. Златен принц, ха! Не съм аз виновна! Само да е посмял някой да ме упрекне!
	— Едно е ясно — каза Йехе Хабарту, след като хвърли поглед на момчето, — ако това дете не беше нейно и ако беше подхвърлила чуждо, само и само за да твърди, че има отроче от клана Борджигин, то тя, колкото и да е глупава, щеше да подбере някое по-здраво. Значи то наистина е син на Баян-Мунке. Е, както изглежда, скоро ще умре и тогава, надявам се, ще се отървем от тази неудобна за клана Борджигин персона. Щом се върне, Златния принц ще я прогони.
	Обаче момчето не умря. След пристигането му Мандухай попита как се казва и от майка му узна, че още не му е направена церемония по даване на име, макар отдавна да бе надхвърлило подходящата възраст.
	— Смятам, че не си струва да се прахосва име от клана Борджигин заради един малък урод — отбеляза Мандул хан.
	Мандухай беше първият човек, който подстрига косата на детето, нарече го Бату-Мунке и го прибра в юртата си.
	Момчето спеше винаги с отворени очи — такова чудо не бе чувала досега. Обаче тя се радваше, че изобщо спеше. Когато беше будно, очите му бяха толкова дълбоко хлътнали в орбитите, че не можеше да се разбере какъв е цветът им. Дори през пролетта то лежеше през повечето време, свито на кравай в леглото си, тихо скимтейки, сякаш му беше студено, и трепереше ужасно, макар че планината от кожи, които тя разстилаше върху него, заплашваше да го смаже. Скоро й направи впечатление, че детето почти не можеше да говори и не разбираше най-обикновени неща, например защо тя иска да му обуе ботушите. Когато видя мършавото му телце, по което нямаше не само тлъстинка, но дори и месо, а цялата му кожа беше разранена, й се прииска да удуши Шихер. Как е могла така да занемари рожбата си, запита се тя.
	Ако малкият не хленчеше насън, Мандухай нямаше дори да знае дали е заспал. Затова пък, когато беше буден, той, въпреки безразличието си към заобикалящата го среда, се контролираше и не издаваше никакъв звук. Звуци — това беше единственото понятие за шумовете, които издаваше това клето същество. Все още не приемаше нищо, освен кобилешко мляко, което му даваха като на едногодишно бебе.
	Всички слугини отдавна се бяха отказали да се занимават с него и само клатеха безмълвно глава, виждайки как Мандухай го насърчава да направи няколко крачки, вместо все да пълзи като малко дете. Той не реагираше на предложенията й да му помогне. По някое време, след като тя вече почти се беше отказала, Бату-Мунке опита сам, ала постоянно се спъваше, блъскаше се във всичко, плетеше крака и падаше. Нужно му беше много време и все още използваше двете си ръце, за да се задържи прав, удряше се във всяко препятствие, защото изобщо не можеше да прецени пространството около себе си. Когато някой се изсмееше или дори само въздъхнеше дълбоко, той се хвърляше на пода и се правеше на умрял.
	Не, Бату-Мунке не напомняше на Мандухай за собствената й загубена рожба. Нейният син беше здрав и силен, едно жизнено и весело дете с гъста къдрава коса, което посягаше към всеки предмет. При пристигането си това дете беше по-голямо от сина й и въпреки това дребно като него, с рядка, сплъстена коса, вечно течащ нос и изпито личице. Вече беше на повече от три години, а още не можеше да ходи, камо ли — да язди като всяко монголско дете на тази възраст. Налагаше се непрекъснато да го носят на ръце. Ала тя беше единственият човек в стана, когото той възнагради с първата си лека усмивка. Нощем Мандухай го вземаше в леглото си, защото малкият трепереше неудържимо въпреки топлите дрехи, така че той да усеща кожата й, топлината й, когато протегнеше ръчички или потъркваше буза в нея. Явно топлината му даваше нещо, на което още не смееше да се довери, но което приемаше, а по някое време започна сам да се вкопчва в нея, да търси близост, да се гушка, така че тя едва успяваше да помръдне. Това си беше напредък, макар че той не показваше нещо да се е променило за него, като се изключи леката усмивка, и Мандухай черпеше смелост от тези малки успехи.
	Но малкият все така не проговаряше.
	— На всичкото отгоре това дете е глупаво, глупаво като майка си — въздъхна ханът и изрази надежда, че следващият син на Златния принц ще бъде по-читав. За щастие предимството на първородния син не съществуваше при децата на Вечното синьо небе. Напротив, при няколко живи деца по правило се избираше за наследник най-малкият син, защото той стоеше най-близо до огнището на родителите след смъртта им.
	Мандухай не пропускаше да забележи как очите на детето следяха хората, говорещи около него, и как трепваше всеки път, когато някой го наричаше глупак. Бату-Мунке не можеше да говори, но, както изглежда, разбираше всичко, което говореха другите. Тя свика всички знахари в стана и ги попита как да се помогне на дете с изкривени кости. Сайхай, жената на един от нейните телохранители, разказа, че навремето помогнали на по-големия й брат с целебни мехлеми и внимателно масажиране със загрята сребърна паничка.
	— Детските кости още не са втвърдени — каза жената.
	Така Сайхай беше избрана за гледачка на момчето и започна да го масажира ежедневно, а Мандухай правеше всичко възможно, за да прекарва по няколко часа на ден с него. Когато излизаше да язди, го вземаше със себе си, увит в шал, в какъвто обикновено носеха много по-малки деца; щеше да мине доста време, преди той да се научи да седи изправен на кон, ако изобщо някога се стигнеше дотам. Той не беше нейно дете и никога нямаше да замени нейния Рунтавелко. Но това момченце отказваше да умре, а родителите му явно не знаеха какво да правят с него, защото при епизодичните си опити да го види Шихер бързо-бързо побягваше. Мандухай му пееше песнички, които не беше пяла след смъртта на сина си, и му разказваше шепнешком някои от приказките на Лалугера — Ма Дзин, за когото не знаеше дали е жив, или мъртъв.
	Малкото телце постепенно се закръгли, а грижите на Сайхай помагаха на гърба му, макар че издутината личеше ясно и след една година. Но той проговори. Не говореше много, но изразяваше в пълни изречения това, което казваше. „Устата ме боли от горещия чай“, а не като другите малки деца „чай горещ, уста боли“. Мандухай се изпълваше с гордост.
	— Добре де, може да не е чак толкова глупав, за какъвто го мислехме — каза Ишиге, — но си остава грозник. А пък баща му изглежда толкова добре! Смяташ ли, че ханът ще позволи на Баян-Мунке, като се завърне, да прогони тази тъпа гъска Шихер и да се ожени за мен? Знам, знам — побърза да добави тя, — че един ден той ще трябва да се ожени и за теб или за Йехе Хабарту. Кълна ти се, че винаги ще бъда любезна и ще се подчинявам, ама наистина не понасям вече да не съм омъжена! Колко още трябва да чакам?
	Въпросът на Ишиге получи отговор, различен от очаквания. Безславната година, през която Златния принц се опитваше напразно да разпали въстание в Средното царство и да го използва като предмостие за ново нахлуване, не само съсипа търговските връзки, но и накара племената от „Трите стражи“ да преминат изцяло на китайска страна, за да не бъдат изолирани дългосрочно и уморени от глад. За разлика от северните монголци те вече нямаха обичай да се изхранват само от животните си и от техните продукти. С цел да се сдобри с тях Мандул хан предложи дъщеря си Ишиге за жена на един от техните князе; вместо да изпадне във възторг от възможността да се свърже чрез женитба с клана на праотеца, въпросният княз най-напред се зае да преговаря за зестрата — факт, говорещ красноречиво за размера на щетите, които Златния принц бе нанесъл на авторитета на клана Борджигин.
	— Навремето и праотецът Чингис хан не се е радвал на уважението на клановете — обясни Мандухай на детето Бату-Мунке. — Когато още се наричал Темуджин, веднъж дори изпаднал в беда и го пленили, та бил принуден да слугува на враговете си, също като моя Лалугер, за когото ти разказах. Ето, виждаш ли как човек може да се издигне от прахта чак до звездите. Но трябва да направи нещо за това. Всеки ден, с всеки удар на сърцето. Така че по-добре си изяж чорбата, нищо че е изстинала! Утре няма да има овнешка чорба, а само извара.
	Най-сетне конни пратеници известиха за скорошното пристигане на баща му. Мандухай не беше никак щастлива от тази перспектива — рядко се случваше такова единодушие между сърцето и ума й. Тя не се заблуждаваше: през последната година беше започнала тайно да се надява, че Златния принц няма да се върне от граничния район, макар че в този случай Мандул хан я беше заплашил с тежки последствия. В мирна епоха, със сигурни граници можеше да се даде време на младите мъже като Баян-Мунке да израснат до висотата на своите отговорности. Но вместо да бъде от помощ на хана, както можеше да се очаква от един способен да носи меча син, при това — осиновен, той не само бе започнал този безсмислен поход, но и го беше продължил, докато се превърна най-напред в главоболие, а после — в посмешище за монголците. Да не говорим за името му сред китайците. Беше се провалил и ако действително станеше хан, никога нямаше да успее да отнеме властта от тайджи и да изпълни със съдържание титлата велик хан, както не бе успял и Мандул. Такъв като него не би съумял да обедини децата на Вечното синьо небе.
	Така че тя имаше основателни причини да не понася Баян-Мунке, ала трябваше да признае пред себе си, че не понасяше и перспективата да му върне сина. Може би той щеше да бъде все така безразличен към детето, както беше Шихер. Но не биваше да се разчита на това. По-лесно беше да забравиш отсъстващо кърмаче, отколкото присъстващо четиригодишно момче. Никой не можеше да отрече правото на бащата да решава кой да отглежда сина му. Разбира се, тя би могла да го помоли, но дори да беше съзрял през последната година и да гледаше на разправията си с нея в по-благоприятна светлина, без да се тревожи за наранената си суетност, Баян-Мунке нямаше причина да й даде сина си, защото сам знаеше, че хората не правеха нищо даром.
	Когато Нойонболод й каза, че китайците дори не са си направили труда да определят парична награда за главата на Златния принц — нещо, за което досега можеше да претендира всеки що-годе успешен монголски военачалник, тя отвърна само: „Жалко“, без да уточни дали имаше предвид спадналия авторитет на Златния принц или обстоятелството, че той беше на свобода, а не в плен. Това беше най-откровеното признание за желанието й, което си позволи. Не можеше да каже на Нойонболод на какво всъщност се надяваше. Той сигурно смяташе, че сега двамата най-после искат едно и също нещо: ново уреждане на наследяването, при което Мандул хан да отнеме на Баян-Мунке титлата Златен принц и да я даде на някой друг. Естествено, Нойонболод имаше предвид себе си, защото на малкия Бату-Мунке щяха да му трябват поне още десет години, докато бъде в състояние да борави с меча и докато се разбере дали ще се метне на баща си или ще стане един по-добър мъж. Мандухай беше наясно, че девет от всеки десет мъже в стана щяха да се съгласят с Нойонболод, а десетият щеше да каже „не“ само защото се надяваше сам да бъде обявен за настойник на детето хан.
	Вместо това в главата й се въртеше друго решение на въпроса с наследяването и макар да не беше внезапно хрумване, то още не беше и узрял план. Това желание изкристализираше и се оформяше дълги години в нея, а тя го бе разбрала в цялата му яснота, когато отиде при Мандул хан, предложи му да прати да доведат Шихер и сина й, а после Йехе Хабарту й заговори за новото начало. Оттогава посвещаваше много време на размишления и се чудеше дали не преследва някаква безумна химера подобно на Златния принц, когато бе тръгнал срещу Средното царство. Нямаше обаче с кого да сподели мислите си. Най-малко пък — с Нойонболод, и все пак тя съзнаваше, че осъществяването на въпросната мечта би било невъзможно без него.
	Навремето, когато Бег-Арслан и Исама дойдоха при Мандул хан, Нойонболод пренебрегна молбата й за помощ и забави завръщането си — дали защото смяташе, че нито ханът, нито тя трябва да схващат послушанието му като нещо разбиращо се от само себе си, дали защото мислеше, че този път отново е неин ред да докаже на какво е способна, поставена между два огъня. Веднъж тя го попита какво щеше да стане, ако при завръщането си беше открил, че ханът я е обвинил в предателство и екзекутирал по искане на Бег-Арслан или заради гнева си към нейния слуга Ма Дзин.
	— По същия начин можехте да ме попитате какво бих направил, ако диамантът се окаже стъкло и се счупи — отвърна той.
	— Искате да кажете, че няма да ви е грижа за парченцата стъкло, защото камъкът ви е разочаровал, а е трябвало да бъде диамант?
	— Искам да кажа, че това нямаше да се случи, защото диамантът издържа на всякакъв натиск, а моите очи са достатъчно добри, за да разпознаят един диамант — поясни той. — Макар постоянно да се порязвам на него. По това си прилича с парченцата стъкло.
	Междувременно тя беше почти убедена, че Нойонболод няма нищо общо със смъртта на сина й. Това й носеше облекчение, но не означаваше, че той въпреки това не желае титлата хан. Пък и как би могъл да не я желае? На негово място и тя щеше да иска същото. На негово място, мислеше си понякога Мандухай, тя нямаше да си прави труда да намира млада жена за хана, а от самото начало щеше да се съюзи с Йехе Хабарту, която в крайна сметка щеше да се съгласи да управлява заедно с него.
	Ако тя беше на мястото на Нойонболод, а той — на мястото на Мандухай, кой знае дали щеше да му прости някога за онова, което очакваше от бъдещето, докато се взираше в пламъците на огнището и искаше да принуди небето да й даде нещо небивало досега.
	Но Мандухай не можеше да му каже тези неща, затова го попита дали смята сивата кобила, чиито уста и зъби проверяваше в момента, за достатъчно кротка да носи на гърба си дете, което се затруднява да язди.
	— Не смятам, че кротостта има значение, не и с това дете.
	— Бату-Мунке не е глупав — кипна Мандухай. Нойонболод вдигна примирително ръце.
	— Не съм казал това. Но той е син на един Златен принц, напълно загубил авторитета си, освен това минава за инвалид. Ако падне от коня, а той ще падне, както падат в началото всички начинаещи и Големите носове, хората няма да виждат в негово лице поредното момче, паднало от коня. Ще си спомнят, че остарелият Чингис хан е паднал от коня и след девет дни е умрял. Ще видят в това поредното доказателство, че Златната наследствена линия вече не може да създава добри синове, и ще го схванат като лошо предзнаменование. Ако държите на детето, упражнявайте го да язди далеч от чуждите очи, докато се научи да седи уверено и да не пада, а дотогава го пренасяйте във върбова кошница, когато сменяте мястото за стануване.
	Всичко това беше разумно и смислено. Тя му благодари свенливо.
	— Мандухай — със сериозно изражение подзе Нойонболод, — фактът, че се грижите за малкия, ви прави чест; представям си какви рани лекувате по този начин, но все пак помнете, че Бату-Мунке не е ваш син.
	— Повярвайте ми — отвърна тя и за кой ли път си помисли, че той със сигурност би я намразил, ако осъзнаваше истинския смисъл на отговора й, — че нито за миг не забравям това.


	Когато пристигна най-после в стана на Мандул хан, Баян-Мунке водеше със себе си много по-малко на брой мъже от тези, с които бе тръгнал, затова пък го придружаваше нова група — южняци от бойците на Бег-Арслан. Значи тайджи му беше предоставил част от хората си, та никой да не го обвини, че не е подпомогнал Златния принц според възможностите си.
	След завръщането си Баян-Мунке обичаше да демонстрира достойно, вглъбено поведение и говореше публично за героизма на загиналите, което до известна степен му възвърна симпатиите на хората от стана. С изключение на съпругата му. Той не изпадна ни най-малко във възторг, че я заварва тук, а караницата между двамата се чуваше надалече.
	— Това нещо… Това да е мой син? Това?! Ти си ми пробутала някакъв урод, признай си!
	— Той е твой син и е също толкова отвратителен като теб! Защо ли баща ми не те удави, когато Самур гунджи те изпрати при нас!
	— Мандухай хатун — попита я малкият Бату-Мунке само ден след като разказът за скандала беше обиколил целия стан, — какво значи урод?
	— Това е дете, което умее да разговаря с животните — отвърна тя, а мислено пожела да удуши Баян-Мунке. — Като в приказката за момчето, отгледано от вълчица, помниш ли?
	Все пак Баян-Мунке не реши да промени завареното положение — Сайхай продължи да се грижи за момчето и то си остана под крилото на Мандухай. Но пък помоли Мандул хан да му разреши да изгони Шихер, ала ханът, който бе очаквал от завръщането на Златния принц радости, а не нови главоболия, мрачно отвърна:
	— Някои владетели са принудени цял живот да се примиряват с неприятни женоря. Смятай този брак за трупане на опит. Ако и след година не си в състояние да живееш с нея, тогава може би ще ти разреша, но не искам да приказват, че моят Златен принц не желае да изпълнява една от задачите на мъжа и че се проваля още при първия опит!
	Дали неуспехът на юг беше поуплашил Баян-Мунке, или не, но той прие решението на хана и престана да настоява за незабавното разтрогване на брака си. Затова пък започнаха все по-често да го виждат в компанията на Йехе Хабарту — не само когато тя придружаваше него и хана, но и когато излизаше на лов или организираше борби с неколцина свои съратници. Нищо не нарушаваше благоприличието, никога не оставаха сами; тя му ръкопляскаше, докато той и приятелите му, облечени в късите панталони на борците, изпробваха силите си. Но, разбира се, всички знаеха, че един ден Баян-Мунке ще трябва да се ожени за една от двете съпруги на хана, и приемаха това за сигнал, че вече е направил избора си. Съответно все повече молители се обръщаха към Йехе Хабарту. Мандухай дочу, че Исама отново бил забелязан пред нейната юрта, но за разлика отпреди тя отказала да разговаря с него, макар той да беше човекът на баща й в двора на хана. Един ден Йехе Хабарту нагласи нещата така, че двете с Мандухай да доят една и съща кобила. През първия месец, в който оставяха кончетата при майките им, за целта бяха необходими поне двама души, още по-добре — трима. Един — да държи кончето близо до кобилата, втори — да подлага ведрото почти до цицките на вимето, та да не се губи от млякото, и трети — да дои. Йехе Хабарту хвана здраво кончето, а Мандухай сложи ведрото на земята.
	— Още не е късно — каза тя на Мандухай. — Но много скоро ще бъде. Стане ли веднъж хан, няма да мога да го убедя, че се нуждае и от двете ни. Предпочитам да си с мен вместо против мен, малка сестро.
	— Аз пък си мислех, че сме прокълнати да бъдем врагове — отвърна Мандухай. — Не беше ли това първото, което ми каза?
	Йехе Хабарту махна пренебрежително с ръка. Нервното безпокойство, което излъчваше след посещението на баща си, беше изчезнало. Сега отново бе самоуверена и пламенно вярваща в бъдещето.
	— Много вода изтече в Орхон оттогава. Навремето ти ми предложи съюз и аз се съгласих. Не забравяй: не съм аз тази, която после пося недоверие помежду ни и изрече горчиви думи.
	Мандухай погледна към кобилата, на която винаги трябваше да се оставя достатъчно мляко, за да храни още месец кончето си. После щяха да я отделят от него — така постъпваха с всички млечни кобили, но да продължат да я доят, защото редовното доене осигуряваше притока на така ценното мляко. Мандухай започна да стиска внимателно цицките. Вероятно Йехе Хабарту смяташе, че ако я спечели и двете застанат открито на страната на Баян-Мунке, ще отстрани веднъж завинаги Нойонболод като съперник за наследяването. Добра стратегия. Ала свободната ръка на първата съпруга изведнъж се оказа върху тила на Мандухай и това й напомни, че проблемът между тях никога не се беше свеждал само до предимствата и щетите на съюзите. Де да беше толкова просто! Искаше й се да не бе виждала в лицето на Йехе Хабарту нещо повече от съперница.
	Косата на Мандухай беше вдигната нагоре и вързана с най-обикновена кърпа, както беше разумно, за да се пази от опашката на коня и от конските мухи, но така тилът й оставаше оголен. Тя усещаше всяко връхче на пръстите на Йехе Хабарту, които галеха кожата й.
	— Нека опитаме още веднъж, малка сестро. Един хан, ръководен от нас двете. Един по-добър хан.
	— Щом ще е ръководен от теб, не може да бъде по-добър — отвърна Мандухай. Искаше да прозвучи обвинително, ала гневът й я предаде и вместо това прозвуча тъжно. Частица от нея все още се беше вкопчила във вероятността да се е лъгала, а убеждението, укрепвало в нея през годините, да се окаже погрешно. Тя нямаше доверие на Йехе Хабарту, но още по-малко вярваше на мъжа, който, чувствайки се притиснат, бе заявил, че може да й даде последната част от търсеното обяснение. Имаше само една възможност да узнае истината и трябваше да я използва сега.
	Ръката на Йехе Хабарту замръзна.
	— Как можеш да говориш така? — попита с откровена обида в гласа.
	Мандухай пусна кобилата и се обърна към нея.
	— Ти позволи на Исама да те изнудва, сестро — отвърна тя. — Той ти е противен, което не ме учудва, и въпреки това се срещаше с него отново и отново, още от момента, когато баща ти го доведе тук. През последната година дори го приемаше в юртата си без свидетели. Ако се бе подлагала на такава опасност заради един бъдещ хан, щеше да е неразумно, но все пак разбираемо. Но заради обикновен мъж от дружината на баща ти, който на всичкото отгоре имаше нисък ранг сред воините на нашия съпруг и беше принуден да напусне стана в немилост? Никога. Не и ти. Не и ако няма крайно основателна причина за неговата власт над теб.
	— Баща ми — припряно обясни Йехе Хабарту, — баща ми е причината. Знаеш, че без подкрепата на моя баща ханът отдавна щеше да ме е прогонил. Аз завися от баща си, а той ми заповяда винаги да се вслушвам в Исама.
	Мандухай стана от малкото столче, на което седеше, взе кончето от ръцете на Йехе Хабарту и го пусна да се разхожда.
	— Твоят баща никога не би ти заповядал да се излагаш на опасност заради Исама. Знаеш ли, запитах се от къде на къде Бег-Арслан е взел на служба един от нашите воини, който на всичкото отгоре няма никакви препоръки, освен че е изгонен от Мандул хан. Запитах се, а вчера попитах и него, макар да ми е толкова противен, колкото и на теб. Той казва, че ти си се застъпила за него пред баща си. Защо да го правиш? Не ми казвай, че си го съжалила. — Всяка изречена дума причиняваше болка на Мандухай; струваше й се, че ще полудее, защото каквото и да следваше, то щеше да бъде ужасно.
	— Той лъже — отвърна Йехе Хабарту. — Настроил се е срещу мен, защото търпението ми се изчерпи и престанах да го приемам, затова лъже и ме очерня пред теб. Как можеш да вярваш дори на една дума от мъж, който те мрази?
	— Не те обвинявам, казвайки, че си убедила баща си да го вземе на служба, сестро. Воините от стана на Бег-Арслан вече потвърдиха този факт — каза Мандухай. Задушаваше се, сякаш някой я стискаше за гърлото, в очите й пареше. Още се надяваше да се намери някакво друго обяснение, само не и това, което вече се бе оформило парче по парче. — Но ти си права. Той нямаше да ми каже това, ако не ти беше бесен, задето отскоро си престанала да го приемаш. Смята, че възнамеряваш окончателно да се отървеш от него, щом станеш хатун на следващия хан, и колкото и да ме мрази, явно поставя над всичко желанието си да оцелее.
	Тя не беше успяла да изкопчи друго от Исама, който първоначално се бе изненадал от светкавичната й атака и се почувства притиснат до стената, ала се окопити сравнително бързо. Само повтаряше, че заслугата за наемането му на служба при Бег-Арслан била на Йехе Хабарту, и нека Мандухай да я попитала защо. Ако получела отговор, така им се падало и на двете, ако ли не — това не го засягало.
	— Ти изобщо си нямаш представа колко те мрази! Откакто го засрами пред всички и уби жена му, мечтае да ти отмъсти на всяка цена. Би направил всичко, чуваш ли, всичко! Не бива да вярваш на такъв човек дори когато ти казва, че небето е синьо.
	Мандухай сложи двете си ръце върху раменете на Йехе Хабарту, както беше направила в деня на сватбата си, когато я срещна за първи път.
	— Но небето е синьо. Я ми кажи, какво е това нещо, което даде власт на Исама, че да те принуди да го допуснеш в леглото си?
	По челото на Йехе Хабарту бяха избили капчици пот. Тя също беше вързала косата си с кърпа, но явно смяташе по-късно да приема посетители, защото бе начервила бузите и устните си. Червеният цвят се очертаваше ярко върху пребледнялото й лице.
	— Добре де, добре — каза тя. — Той ми беше любовник. Това ли искаше да чуеш? Толкова ми беше дотегнало да нямам мъж в леглото си, че не исках повече да чакам бъдещето, което може би никога няма да настъпи. На теб може да ти е било достатъчно навъсеният стар мъж да те опипва от време навреме, но не и на мен. Беше грешка, признавам. И той ме накара да платя скъпо за тази грешка. Отдавна исках да сложа край на тази недостойна връзка, но той ме държеше в ръцете си, та затова едва сега събрах кураж да го направя — сега, когато Златния принц взе решение в моя полза.
	Добро, правдоподобно обяснение, като се изключи едно обстоятелство. Мандухай най-после почувства как в нея се завръща гневът, който отдавна бе очаквала. Да я смятат на всичкото отгоре и за лековерна — това беше капката, от която чашата преля. Тя затегна хватката си около раменете на Йехе Хабарту, за да я заболи.
	— Ти никога не би избрала доброволно Исама, ако целеше само да запълниш леглото си. Знам какво искаш, Йехе Хабарту. Знам за какво копнееш. Исама? Не ме карай да се смея!
	През всичките тези години тя винаги се бе обръщала към първата съпруга със „сестро“, защото прякорът, който Мандул хан й беше дал, бе подигравателен. Мандухай знаеше, че Йехе Хабарту така и не беше преглътнала унижението постоянно да я наричат пред всички „Голям нос“. Йехе Хабарту потръпна и присви очи, чувайки го от нейните уста.
	— Наистина ли знаеш, Мандухай? Наистина ли си наясно? Съмнявам се. Докажи ми го!
	Мандухай я пусна.
	— Имала си нужда от някой, който да не вижда вече бъдещето си в свитата на Мандул хан. Някой, който да е зависим от твоята препоръка пред баща ти и който има причина да ме мрази. Както сама каза, той е искал да ми отмъсти, и то на всяка цена. Защо това обстоятелство е било толкова важно за теб, ако не си била готова да платиш исканата от него цена?
	Кобилата и кончето й отдавна се бяха отдалечили, а двете жени продължаваха да стоят една срещу друга като два ледени блока и да се гледат втренчено. Най-голямата битка на волята, която някога щеше да се състои помежду им, се разиграваше в пълно мълчание. Накрая Йехе Хабарту отстъпи и с прегракнал глас изрече:
	— Ставаше въпрос за всичко, което щях да получа от бъдещето, в замяна на един живот. А това можеше да е твоят живот. Първоначално той смяташе да направи точно това. Толкова те мразеше! Но, разбираш ли, аз не исках да те загубя. А пък един човек, докато няма име, още не е човек. И без това сигурно щеше да умре — нали знаеш колко бързо става това при бебетата. Виж какво: всяка дума, която съм казала преди това и след това, беше истина, Мандухай. Трябва да бъдеш до мен. Така ще ни бъде лесно да убедим Баян-Мунке, че ще се наложи още по-бързо с две царици, отколкото с една. Дори можеш пак да имаш…
	— Ако още веднъж произнесеш в мое присъствие думата „дете“ — прекъсна я Мандухай, — няма да доживееш до залез-слънце.
	— Той искаше да те убие, повтаряше го непрекъснато, а аз ти спасих живота — упорстваше Йехе Хабарту в опита си да я убеди, а в очите й се четеше отчаяние. И това беше най-лошото според Мандухай. Йехе Хабарту вярваше в това, което казва. Вероятно си го беше внушавала, ден след ден, нощ след нощ, откакто бе възложила на Исама да убие младата дойка и сина на Мандухай.
	— Моят живот никога не е бил в твоите ръце.
	— Моят живот също не е в твоите — отсече Йехе Хабарту, а в погледа й отново припламна старата страст. — Ако се опиташ да ме обвиниш публично, ще отрека всичко и ще кажа, че просто ревнуваш, понеже Баян-Мунке се е спрял на мен. Златния принц лично ще потвърди, че си му се натрапвала по време на лов и че те е отблъснал. А пък Исама няма да си признае никога. Така сам би се осъдил на смърт. И то на ужасна смърт, както знаеш: бидейки отговорен за кончината на сина на нашия съпруг, ще го принудят да глътне нажежено желязо. Все едно от какво се опасява, че мога да му сторя в бъдеще, той е наясно какво да очаква от хана още сега, в случай че признае.
	— Свърши ли? — попита Мандухай. Усещаше бученето на кръвта в ушите си, а сърцето й биеше толкова силно, че почти заглушаваше гласа на Йехе Хабарту. Беше си представяла, че когато най-после предположението й бъде потвърдено — недвусмислено и без капчица съмнение, то всичко, което трябва да направи след това, ще бъде лесно, но сега осъзна, че се е заблуждавала. Тя се взря в устните на Йехе Хабарту, които продължаваха да се мърдат.
	— … и ще разбереш, че ще е най-добре да се правим, че тези думи никога не са били изричани между нас. Ще ти дам време, обещавам, и когато си готова за съвместното ни бъдеще…
	— Свърши ли? — повтори с режещ тон Мандухай, този път извисявайки глас, така че първата съпруга не можеше да си прави оглушки.
	— Помисли си — каза Йехе Хабарту, протегна отново ръка, но я отдръпна, срещайки втренчения поглед на съперницата си и си тръгна. Мандухай изчака един час. През този един час тя извика в паметта си всички подробности, които й бяха останали от сина й: малките му ръчички, посягащи към лицето й, миризмата на детската пот в къдриците му, как звучеше гласчето му, когато гукаше и се захласваше от смях, и как — когато плачеше. След още един час тя седна пред своята юрта, където се появи Исама, точно както бе очаквала. Изненада се само, че не беше дошъл по-бързо.
	— Не знам какво ви е казала тя, но ви уверявам, че идеята беше нейна…
	Щом го погледна, тя се изпълни с увереност, че един ден ще види трупа му обесен на дърво насред степта, също като Есен. Но не сега. Когато ръката и главата са извършили престъпление, първо се наказва главата. И то от същата ръка, която е извършила първото престъпление. Така беше справедливо.
	— Тя ми каза само, че сте й досаждали, Исама — отвърна Мандухай. — Вие най-добре от всички мъже би трябвало да знаете какво ужасно прегрешение е прелюбодеянието. Ами опитът ви да посегнете насилствено на съпругата на хана? Ако това се разчуе, Бег-Арслан няма да ви защити. Напротив. За него ще бъде удоволствие лично да одере кожата на мъжа, поискал да обезчести дъщеря му, преди Мандул хан да го е сторил.
	Той пребледня.
	— Тази стерва! Нищо не е… това е…
	Лесно беше да се прочете изписаната върху лицето му пресметливост. Той повярва, че Мандухай не е узнала от първата съпруга нищо повече от току-що казаното, защото беше близко до ума и приличаше донякъде на оправданията, до които прибягваше Йехе Хабарту. Разбира се, никога не би признал доброволно какво е направил и за какво е виновен, освен това. Един мъж като него, с неговия опит, би трябвало сам да стигне до логичното решение на въпроса. Ако не го направеше обаче, тя щеше да му помогне.
	— Тя беше ужасно възбудена — каза Мандухай. — Толкова, че поиска да се довери на бъдещия си съпруг. На Златния принц.


>>	Двайсет и първа глава

	Един от хората на Баян-Мунке дойде при Мандул хан, хвърли се в краката му и каза:
	— Златния принц замисля лоши неща срещу вас. Не иска да чака повече, ами смята да открадне съпругата ви Йехе Хабарту и с нея да се провъзгласи за хан на монголците!
	Мандул хан се възмути от това твърдение и незабавно го отхвърли, наричайки го лъжа. Ала тъй като тази лъжа бе изречена в присъствието на много хора, той заповяда да повикат Баян-Мунке, който изумено заяви, че не разбира значението на подобни, мерзки приказки.
	— Ако е така, то клеветникът трябва да бъде наказан — отсъди Мандул хан. — Да сеят раздор между мен и обичния ми син! Няма по-голямо престъпление от това.
	Всички забелязаха, че не каза нищо за първата си съпруга. Обвинителят беше един от младежите, последвали Баян-Мунке в Средното царство с надеждата за слава и плячка само за да се завърнат унизени и с празни ръце. Хората в юртата не бяха единодушни по въпроса коя лъжа прилича повече на истина: възможно ли беше действително да е чул някоя изпусната дума от Баян-Мунке през последната година, или имаше други причини да се сърди на Златния принц? Във всеки случай младежът беше подценил симпатиите на Мандул към бъдещия му наследник. Ханът заповяда да го накажат за клеветничество, като му отрежат устните и носа, след което да го убият, което се случи толкова бързо, че нещастникът не успя да направи нищо, освен да изреве: „Но това е истина! Исама! Исама!“, преди носът му да падне на земята и недостойните за един монголец викове на болка да заглушат всичко останало, докато накрая умря.
	Мандул хан не пропусна да отбележи, че обвинителят беше викал Исама, но отначало не предприе нищо по въпроса, а прегърна смаяния Баян-Мунке и заяви, че доверието му в него е непроменено.
	— И във вашата съпруга — ревностно додаде Златния принц. Сред насъбралото се множество се възцари тишина. Мандул хан присви очи.
	— Няма нужда да се грижиш за съпругата ми — хладно отсече той. — Още дълги години ще е така. Или се надяваш скоро да умра?
	Златния принц се възмути, но тъй като не беше свикнал да уверява в невинността си по който и да било въпрос, думите му зазвучаха все по-измъчено и неискрено. Накрая помоли за позволение да се оттегли.
	— Най-добре ще направиш — каза Мандул хан. — Вземи съпругата и свитата си, потърси си свой стан и се опитай да стоиш известно време на собствените си крака и да създадеш няколко по-представителни деца. Така ще бъдат пресечени всякакви клюки.
	Златния принц се смая.
	— Ама нали не ми се сърдите? Кълна се, че…
	— Имам пълно доверие в теб! — нетърпеливо го прекъсна Мандул хан, но думите му вече не звучаха сърдечно както преди. — А сега прави, каквото ти се казва.
	Шихер дойде при Мандухай и я помоли да се застъпи за оставането й.
	— Не искам да тръгна с Баян-Мунке, след като ханът му е сърдит — поясни тя. — Освен това така му се пада. С мен се държи просташки, а каква патърдия вдига около Йехе Хабарту! При това тази жена е много по-стара от вас, пък и вие сте вече почти на двайсет и три години.
	— Боя се, че ханът няма да ме послуша — отвърна Мандухай. Понякога й беше трудно да не мисли, че Шихер и Баян-Мунке са си лика-прилика по глупост. Може да беше така, но никой от двамата не заслужаваше участта, която бе предвидила за Йехе Хабарту. Що се отнася до Баян-Мунке, тя искаше само да бъде изключен от наследяването. Безразлично й беше какво ще стане след това с него. Шихер бе майка на Бату-Мунке, въпреки че го беше пренебрегвала досега; тя бе негова майка и Мандухай не биваше да го забравя.
	— Най-доброто, което можеш да направиш — каза й тя, — е да се върнеш при баща си. Като чуе, че между Баян-Мунке и Мандул хан е паднала сянка, той няма повече да настоява да бъдеш до съпруга си.
	— Наистина ли смятате така? Ама тук е толкова по-хубаво… У дома никога не съм разполагала с толкова много коприна и трябваше да върша всичката работа сама, без нито един слуга. След някоя и друга седмица ханът ще размисли и сигурно ще повика пак Баян-Мунке. В крайна сметка, нали му е наследник!
	„Глупостта не е престъпление“, каза си Мандухай и се помъчи да си повярва, „глупостта не е престъпление.“ Злощастният момък, когото Исама вероятно е отрупал с обещания, за да отправи първите обвинения срещу Златния принц и Йехе Хабарту, плати с кръвта си и отговорност за това носеха не само самият той, Исама и ханът, но и тя, защото преднамерено беше накарала Исама да повярва, че, за да оцелее, трябва да съсипе както Баян-Мунке, така и Йехе Хабарту. Не й се вярваше да е посветил и други хора в замисъла си. Всеки трябва да пази ревниво своите тайни. Отмъщаваш ли, ръцете ти не може да останат чисти, но тя реши поне да се опита да ограничи броя на жертвите.
	— Може би ханът ще прояви разбиране, ако останеш, за да се грижиш за сина си — предложи тя. Шихер се стресна.
	— Ама нали Сайхай се грижи, пък и вие — с надежда отвърна тя. — Аз… не искам да сбъркам нещо.
	Понякога камилата не приемаше новороденото си камилче или овцата — своето агънце. Мандухай беше го наблюдавала много пъти, най-вече, когато раждането протичаше тежко, а малкото се оказваше немощно. Като че ли някои майки от животинския свят разпознаваха недъга и отхвърляха рожбата си, преди да са създали връзка помежду си. Вероятно и с Шихер беше така, но Шихер беше човешко същество, а детето, което тя не искаше, бе надеждата на Мандухай за едно бъдеще, надхвърлящо собствения й живот. Затова не можеше да постъпи така, както постъпваше с камилите и овцете — да изпита състрадание поравно и към майката, и към детето. Видя пред себе си Бату-Мунке, какъвто беше при пристигането му — хилаво дребно създание, покрито с рани и отоци, което всички в стана бяха отписали още в самото начало, и отново се разгневи така, че задуши в зародиш гузната си съвест спрямо Шихер.
	— В такъв случай мога само да те посъветвам да тръгнеш с Баян-Мунке. Права си, след няколко седмици ханът сигурно ще размисли. Той е толкова доверчив по характер и така обича да прощава, че никога не би му хрумнало да заповяда да убият Баян-Мунке, както биха постъпили други на негово място.
	— Да го убие? — изписка Шихер.
	— Случвало ли ти се е да наблюдаваш вълча глутница? Когато младите вълчета предизвикат водача, той или ги изпохапва, за да ги изгони от глутницата, или направо ги убива. Разбира се, нашият хан е много по-благосклонен и не би заповядал на съперника си да живее далече от хорските очи, за да се отърве там от него — от него и от всички, които са с него.
	Това беше достатъчно ясно, за да хвърли в страх и ужас дори простовато създание като Шихер. По-късно я чуха да се вайка и да плаче в юртата на Баян-Мунке — по-добре било веднага да се сдобри с хана, преди да се случат по-лоши неща, да го помоли за прошка и да се закълне, че не го е грижа за Йехе Хабарту.
	— Не съм направил нищо, за което да се извинявам, и ако не си затвориш най-после устата, няма защо да се страхуваш от хана, понеже аз ще те убия!
	В резултат на всичко Баян-Мунке напусна стана, без да се сбогува с хана, със самочувствието на обиден и несправедливо обвинен.
	— Обаче се сбогува с Йехе Хабарту — тръсна Исама, повикан от Мандул хан да обясни защо клеветникът бе повтарял името му. — Съжалявам, хане. Сам не повярвах, когато злощастният момък ми разказа какви планове се кроят, и го посъветвах да не ви досажда с приказките си. Но сега лично видях как Златния принц се срещна с вашата съпруга Йехе Хабарту на открито, далече от свитата си, и я прегърна нежно, преди да напусне стана. Докато явно не е сметнал за нужно да се сбогува с вас.
	— Още помня твоето собствено обвинение в прелюбодеяние, Исама — недоверчиво изрече Мандул хан. — Наистина ли си посъветвал човека да не ме занимава с въпроса, или по-скоро си го окуражил?
	Исама бе разполагал с достатъчно време да си подготви подходящо обяснение за всяко възражение.
	— Господарю, Йехе Хабарту е дъщеря на моя благодетел, единственият, комуто дължа поста си тук. Какво друго бих могъл да искам при това положение, освен да я защитя? Беше себично от моя страна, признавам. Докато изпитвах съмнения, поставях верността си към Бег-Арслан над верността си към вас. Но сега, след като видях колко малко държи Йехе Хабарту на своята чест, да не говорим за честта на баща й и за вашата, та значи, сега ми стана ясно, че рано или късно ще се явят други свидетели и мълчанието ми ще бъде изтълкувано като съучастие, затова реших да оправя нещата.
	Ханът се навъси още повече.
	— За Йехе Хабарту мога да повярвам. Но Златния принц дължи всичко на мен. Може да е самонадеян, но иначе е добро момче. Освен това знае, че бездруго е мой наследник. И да не може да изчака още няколко години?
	— Младостта винаги е нетърпелива, хане — отвърна Исама, — и за жалост не една жена е успявала да отрови крепкия съюз между мъжете. Та нали вашият предшественик е бил изкушен от собствената си снаха да убие сина си, само и само да я притежава? Нали по този начин е започнало падението на клана Борджигин?
	Всъщност смисълът на историята беше точно обратният: нужно било насилие, за да може въпросният хан, бащата на Самур, да се домогне до снаха си, а по-късно тя му отмъстила жестоко за своя съпруг и негов син, ала Исама залагаше на склонността на Мандул хан да повярва в лошотията на жените вместо в грешките на мъжете и, както се оказа, преценката му и този път излезе вярна.
	— Така си е. Нима е възможно моят Златен принц да е бил прелъстен от тази жена? Той, комуто дадох всичко? Наистина ли е толкова неблагодарен? Трябва да говоря с него!
	Куриерите, които ханът изпрати след Баян-Мунке, настояха той да се върне незабавно, за да даде обяснения. Куриерът, когото Исама изпрати едновременно с тях, се представи за пратеник на Йехе Хабарту и предупреди Златния принц, че животът му бил заложен на карта, а ако се върнел, го чакала сигурна смърт.
	— Но ханът ме прие като свой син! — объркано възкликна Баян-Мунке.
	— Есен, вашият собствен дядо, е желаел смъртта ви, когато още сте били в утробата на майка си — напомни му пратеникът. Баян-Мунке взе решение в полза на бягството.


	Когато чу, че Златния принц е отказал да се върне при него, за да му даде обяснения, а, напротив, е избягал, Мандул хан за всеобща изненада не изпадна в пристъп на гняв. Напротив, смълча се и се скри за два часа в юртата си, за да се напие. После заповяда да доведат съпругата му Йехе Хабарту и поиска да изслуша оправданията й. Обикновено подобни оправдания се поднасяха пред голямо събрание, както в случая със Златния принц, когато бе повдигнато обвинение срещу него, но Мандул хан остана в спалната си юрта и пожела за свидетели само двете си съпруги, Исама, Нойонболод и трима от най-важните заместник-предводители, плюс неколцина от собствените си телохранители. Междувременно нямаше човек в стана, който да не знае как стоят нещата, а Йехе Хабарту разполагаше с време да подготви оправданията си. Беше се пременила в самурено палто, с украшение за главата от паунови пера, каквото се полагаше да носи една хатун на големи празненства, а държането й беше гордо и достолепно. Затова пък очите на Мандул хан бяха кървясали; за първи път, откакто Мандухай се бе омъжила за него, изглеждаше наистина като старец, с треперещи ръце и неспособен да стои изправен. Лежеше проснат на почетното място и ги наблюдаваше.
	— Знаеш в какво си обвинена, Йехе Хабарту — подзе той.
	Тя поклати глава и отвърна с глас, преливащ от убедителност:
	— Знам, че съм невинна, хане. Каквото и да си мислите за мен, трябва да ми признаете, че цял живот съм действала разумно. Вече не съм младо момиче, което тича след някой пастир, заслепено от любов. Разбира се, че прекарвах известно време със Златния принц, но честно и почтено, винаги в присъствието на други хора. Да, той ми намекна, че иска да стане мой съпруг след вашата смърт, но само защото праотците са приели да се постъпва така, когато умре някой хан. Никой от двама ни не е очаквал с нетърпение този ден. Искахме само да се подготвим. Най-добросъвестно. Който твърди нещо друго, е лъжец.
	Добра защитна реч, звучаща като истина, макар че при изречението „Никой от двама ни не е очаквал с нетърпение този ден“ върху лицата на повечето присъстващи се изписа недоверие. Възползвайки се от обстоятелството, че ханът не я нарече веднага прелъстителка и лъжкиня, Йехе Хабарту побърза да продължи.
	— Запитайте се, хане, кой има полза от цялата тази мъка, която ви се струпа изведнъж на главата. Със сигурност това не е нито Златния принц, нито пък съм аз. Ние гледахме спокойно към бъдещето, докато не ни оклеветиха. Очевидно е кой ще има полза, ако вие се отречете от Златния принц и от мен. Тогава Мандухай ще остане единствената ви съпруга и пак чрез нея един мъж, който дори не е потомък на Чингис хан, ще заграби вашето наследство — Нойонболод!
	Йехе Хабарту се завъртя рязко и посочи обвинително към Нойонболод.
	— Той стои зад всичко, хане, бъдете сигурен. Той и Мандухай. Двамата са спечелили на своя страна Исама, за да ме охули пред вас, обаче истинските измамници са те!
	— Нойонболод — измърмори под нос Мандул хан. Мандухай настръхна. Това беше моментът, в който щеше да се реши всичко. Що се отнася до Йехе Хабарту и до нея, то неблагоразположението на съпруга им беше еднакво и към двете; би се учудила обаче, ако той не изпитваше завист и недоверие към Нойонболод, при положение че обичаше Баян-Мунке. Майсторски номер на Йехе Хабарту — да го въвлече в играта, вместо само да настоява на собствената си версия.
	Нойонболод си замълча и не даде вид, че възнамерява да отхвърля обвиненията. Мандухай също запази спокойствие и не отговори на нападките. Исама обаче не се въздържа.
	— Хане, господарю мой, нищо не би ме радвало повече от това да нарека господарката Йехе Хабарту невинна. Тя е дъщеря на моя щедър благодетел. Обаче видях със собствените си очи греховната прегръдка между нея и Златния принц!
	— Мандухай му е платила да говори така — прекъсна го Йехе Хабарту. — Нима не е очевидно?
	— Не е — отвърна Мандул хан, вперил очи в нея. — Женоря! До гуша ми дойде от всички вас. Но ти, ти отрови моята мъжественост от самото начало. Кажи ми, Голям нос, защо Исама ще тръгне да помага на Мандухай? Та той я мрази. Тя е непослушна съпруга и небрежна майка, но се лъжеш, ако смяташ, че всичко това ме прави сляп. Исама е човек на баща ти. Той ми проглуши ушите с настояванията си да съм бил накарал Баян-Мунке да се закълне, че ще те направи своя царица, теб и само теб. Откакто е тук, Исама пееше все тази песен. Именно твоето знаме развяваше Исама — доскоро. Докато ти не ми открадна моя Баян-Мунке. Бъди проклета!
	— Мандухай… — подхвана Йехе Хабарту.
	— Мандухай не е казала дума против теб или против Баян-Мунке. Нито дума. Престани да мърсиш името й, за да ме отклониш от собствената си вина!
	Мандул хан се опита да плесне с ръце — знак към телохранителите да го изправят на крака, но лявата му длан се размина с дясната.
	— Помогнете на хана — каза Нойонболод и телохранителите скочиха. Мандул се изправи с пъшкане, опирайки се на двамата воини.
	— Малко ще бъде да ти отрежат устните, Йехе Хабарту. Той беше нашето бъдеще, разбираш ли, последното добро и хубаво нещо в моя живот, всичко, което ми вдъхваше надежда, а ти ми го отне и го съсипа!
	Лицето на Йехе Хабарту стана пепеляво. Би трябвало Мандухай да изпита удовлетворение, виждайки я как осъзнава ситуацията, виждайки отчаянието й от безизходицата, в която се намираше — ала вместо това тя й напомни за сърна, обкръжена от кучета. Отново извика в паметта си безжизненото телце на своето дете, посинелите устни, следите от стискане по нослето. Колко ли време се беше борил нейният син за живота си? Йехе Хабарту трябваше да плати за всеки удар на сърцето, от който той е бил лишен завинаги. Не биваше да изпитва и искрица състрадание към нея. Да не би тя да беше пожалила дойката, която просто е стояла на пътя й? Разбира се, че не е изпитвала и капчица състрадание към детето, което трябваше да отиде при предците си само с галено име, без да е получило истинското си име и да е изживяло живота си. „Рунтавелко, Рунтавелко“, помисли си Мандухай, „правя това заради теб.“
	— Аз съм дъщерята на тайджи — напомни пребледнялата Йехе Хабарту. — Ако ме убиете, свършено е с вас като хан. Ще ме последвате в смъртта.
	— Не е вярно! — разгорещено възрази Исама. — Моят господар ще бъде безкрайно натъжен, но вие, Мандул хан, все още сте негов повелител… а и тъст, макар вече да не сте негов зет.
	— Изпратете да попитат баща ми! — настоя Йехе Хабарту.
	— Аз съм ханът — отсече Мандул и се изплю на земята. — Все едно дали е важно, или не, аз все още съм ханът, изворът на правосъдие в тази страна. Йехе Хабарту, ти ме измами и ще си платиш за това. Няма само да загубиш живота си, о, не. Ще зашият всичките ти телесни отвърстия и ще те оставят насред степта, на птиците, вълците и слънцето!
	Мандухай не знаеше какво да каже, когато чу собствения си глас да вика „Не!“ — един вик, който се изтръгна от нея противно на всякаква воля и на всичките й намерения. Не беше възнамерявала да каже изобщо нещо, независимо какво се случваше. В крайна сметка цялата й стратегия беше замислена така, че никой да не я свърже с падението на Йехе Хабарту. Исама беше този, който трябваше да бъде обвинен по-късно, защото той и само той бе обвинил Йехе и Баян-Мунке. Ако ли пък беше започнала да се защитава от нападките на Йехе Хабарту, само щеше да създаде впечатлението, че се чувства уязвена. Думите на Мандул доказваха, че плановете й са били правилни. Всичко стана както се бе надявала, макар да бе разчитала на обикновена смъртна присъда, а не на наказание, каквото бе налагано най-много два пъти през последните двеста години, и въпреки това: тя бе решила твърдо да не нарушава мълчанието си, да не поглежда отново в очите Йехе Хабарту, преди да я отведат, и така да принесе в дар към духа на мъртвото си дете кръвта на неговата убийца.
	Ала планът й отиде по дяволите, когато чу наложеното от Мандул наказание. Нещо в нея се разбунтува и не беше възможно да го потисне. Смърт за смърт, така беше справедливо, така трябваше да стане — но не по този начин. Не по този начин. „И нека никой не ти е по-близък от собствената ти съвест“, прошепна гласът на баща й и тя осъзна, че нямаше да си прости, ако допусне Йехе Хабарту да умре така.
	— Какво?! — невярващо попита Мандул хан. Йехе Хабарту стоеше като истукан, вперила очи в Мандухай. Тъй като не беше предвидила подобно развитие, Мандухай се видя принудена да импровизира и намираше аргументите си, докато говореше — първо колебливо, после все по-уверено.
	— Вие не сте единственият, когото тя предаде, съпруже. Пред тези свидетели тя ме обвини, че съм оклеветила Златния принц. Ако умре, без да си е взела думите назад, това петно върху моята чест ще остане.
	— О, като започнат да я зашиват, ще пищи и ще вика други работи — изръмжа Мандул хан.
	— Точно затова — продължи Мандухай, молейки се мислено на Майката земя да й помогне — искам да премеря сили с нея в борба с мечове, за да възстановя честта си.
	— Какво? — попита Мандул хан, спъна се и отново рухна върху леглото. Телохранителите понечиха пак да му помогнат, но той ги отпъди с ръка. — Май си се главозамаяла, след като ви позволих да си играете на войници — намекваше за онази хитрост при посещението на Бег-Арслан, ала в очите му нещо проблесна. Беше достатъчно пиян и ядосан, за да не обмисля всичко чуто, стига тя да го побутваше в желаната от нея посока.
	— Ако боговете решат аз да загубя и подарят победата на Йехе Хабарту, вие ще се отървете и от двете ни, защото присъдата ви все още ще важи — тихо поясни тя. — Ако победя, тогава всички съмнения в правотата на вашата присъда ще бъдат опровергани и моята невинност ще бъде доказана.
	Ако беше трезв, ханът щеше да възрази, че изобщо няма да остане място за съмнения, тъй като болката от предвиденото от него наказание ще накара Йехе Хабарту да признае преди смъртта си всичко, което той иска да чуе. Щеше да се запита още защо Мандухай иска да заложи на карта собствения си живот. Ала Мандул хан беше като наранен мечок — гневен, удрящ във всички посоки и полуобезумял.
	— Добре де — изръмжа той, — избийте се помежду си! Женоря!
	Мандухай свали украсата от главата и накитите от ушите и шията си. Йехе Хабарту направи същото. Нойонболод подаде безмълвно меча си на Мандухай и я изгледа, сякаш не беше сигурен какво да мисли за случващото се. Тъй като причината й да мрази първата съпруга не му беше известна, нямаше как да я разбере, но може би подозираше нещо.
	— Малка сестро, малка сестро — рече Йехе Хабарту, като взе меча на един от телохранителите, — нали знаеш, че умея да боравя с меч. Трябваше да избереш лъка.
	— Аз знам за какво се бия — отвърна Мандухай и по изражението в очите на Йехе Хабарту позна, че и онази знаеше. Вероятно Йехе Хабарту би могла да я победи, ако от това зависеше оцеляването й, въпреки мъртвото дете, което стоеше помежду им, защото Мандухай отдавна вече не вярваше, че справедливостта побеждава изкусното боравене с оръжие. Ала Йехе Хабарту имаше възможност само за едно решение: жестока и продължителна смърт — или бърза, причинена от меча на Мандухай. Може би имаше още един избор: да повлече към гибел и Мандухай, ако го пожелаеше, или да предложи само собствената си смърт, без да отваря нови рани, като разплата за несправедливостта, която бе причинила и за която трябваше да отговаря. Изглежда беше взела решение.
	Йехе Хабарту изчака мечовете им да се кръстосат, един път, два пъти, три пъти. После, както се очакваше, оголи слабото си място и Мандухай замахна. Ударът не се получи добър, не като навремето, когато бе убила жената на Исама. Острието проникна в шията на Йехе Хабарту и сряза артерията й. Двете жени пуснаха оръжията си, а кръвта избликна подобно на вода от горещ извор.
	— Малка сестро — прошепна Йехе Хабарту, — колко жалко… — От устата й бликна кръв и тя се строполи на земята.


	Бату-Мунке вече спеше предимно в юртата на Сайхай, неговата детегледачка, и на съпруга й, който беше телохранител на Мандухай. Намираше се близо до юртата на Мандухай, така че тя лесно можеше да го вика при себе си или да ходи да го вижда. Обикновено прекарваше поне няколко часа на ден с него и винаги го навестяваше преди заспиване. Вечерта след смъртта на Йехе Хабарту й се наложи най-напред да се почисти и преоблече, но въпреки това й се струваше, че малкият ще подуши кръвта по нея. Но той вдигна дясната си ръка и я постави върху клепача, а после върху бузата й.
	— Не плачи — промълви детето. Каза го по начин, различен от обичайния си говор и тя разбра, че трябва да го беше чувал много пъти, отново и отново, дълго преди да се озове под нейното крило.
	Всичките й сълзи бяха пролети отдавна — за детето й, за жената, каквато можеше да бъде Йехе Хабарту. Сълзите й бяха пресъхнали, бузите — сухи. Ала това внимателно дете виждаше неща, скрити за другите, макар да му бе необходимо дълго време, преди да посмее да изрече на глас какво вижда.
	Ако синът й беше жив, тя сигурно никога нямаше да види това дете. Нямаше да има причина да повикат Баян-Мунке, камо ли — Шихер и детето й. Бату-Мунке, колкото и да се съпротивляваше волята му за живот срещу пренебрежението и липсата на грижи, най-вероятно щеше да умре поради безразличието и отхвърлянето на околните, а тя нямаше да знае достатъчно за него, за да почувства някаква загуба, ако изобщо чуеше за съществуването му. Представи си ясно другия живот: нелюбимата, но все пак уважавана съпруга на Мандул хан, която държи за ръка сина си и тича с него през гъстите треви в долините на Орхон, докато мишките се крият в дупките си, а щурците цвърчат ли, цвърчат. Една Мандухай, която се счепква с Йехе Хабарту само на думи; двете чувстват тези „битки“ като освежаващо предизвикателство и само от време навреме се питат какво ще правят, ако съпругът им умре, преди синът й да е пораснал и станал мъж. Всичко това можеше да бъде, а едно мъртво момче някъде в степта, за което никой няма да скърби, защото двете враждебно настроени едно към друго полудеца, които го бяха създали, не бяха в състояние да го обичат. Мандухай се наведе над Бату-Мунке, сбогува се с всичко, което е можело да бъде, и го взе на ръце.
	— Ние трябва да създадем едно по-добро бъдеще — промърмори тя, — ти и аз.


>>	Двайсет и втора глава

	Неизтрезняващият Мандул хан искаше да му носят все повече млечна ракия, оризово вино и айраг и заповяда на Исама да доведе Златния принц насила. За изпълнението на това поръчение Исама взе със себе си не само неколцина мъже, но и всички воини, които тайджи беше оставил под негово командване в стана на Мандул хан. Мандухай, придружавана от телохранителите си, научи за това от Нойонболод, когото срещна на стрелба с лъкове.
	— И затова — заключи Нойонболод, наблюдавайки я зорко — аз не вярвам, че той ще се върне. Смятам, че е слушал много внимателно защитата на Йехе Хабарту и сега се чуди какво бъдеще го очаква тук, след като премахне Златния принц.
	— Значи, няма да изпълни заповедта на хана? — попита Мандухай, без да отговори на въпроса, скрит в думите на Нойонболод.
	— Не съм казал това. Той не може да си позволи да остави жив Баян-Мунке, сега вече не. Ако го доведе тук жив, напълно е възможно ханът, в състоянието, в което се намира, да му прости, ако ли не — Исама ще плати за всичко, защото обвини Баян-Мунке и Йехе Хабарту и лиши хана от неговия наследник.
	Време беше да се прекрати шикалкавенето поне по един въпрос.
	— Дори ако Исама реши да се върне — подзе Мандухай, — със или без Баян-Мунке, който тогава вече няма да бъде Златен принц, то аз не виждам причина да бъде допуснат отново тук. И той, и хората на тайджи. Вие виждате ли причина, Нойонболод?
	Той беше най-важният хански военачалник, а тя току-що го беше помолила да направи нещо, което вече нямаше общо с желанията на Мандул хан, а произлизаше само и единствено от нея. Ако Нойонболод откажеше, тя щеше да бъде с вързани ръце. Наистина, Мандухай смяташе, че повечето воини в стана се отнасят с уважение към нея, но тези мъже не биха се решили на разправа с хората на тайджи само по нейна заповед.
	— Исама никога не е имал какво да търси тук — бавно изрече той, — но когато един мъж хваща оръжието, той предпочита да знае защо го прави. И за кого.
	Би било лесно, толкова лесно да му даде надежда, че ще се омъжи за него, щом Мандул хан издъхне. Дори нямаше нужда да изрича тази лъжа — достатъчно беше да прояви двуличие и да каже нещо от сорта „не всички обвинения на Йехе Хабарту бяха неверни“, а после да остави Нойонболод да се ръководи от надеждите си. Но лукавството беше подходящо за оръжие между противници. А той — сега тя беше сигурна — никога не е бил неин враг. Ако се отнесе към него като към враг, той ще се превърне в такъв, щом разкрие истината. Вероятно бездруго щеше да я разкрие скоро; тя можеше само да се надява, че за него има и по-важни неща от една мечта, която явно беше хранил доста по-дълго от нея.
	— Отнесох се несправедливо с вас — рязко каза Мандухай. — Години наред ви подозирах погрешно в нещо.
	Той разбра веднага за какво става дума; тя го позна по лицето му, по начина, по който изведнъж се напрегна тялото му, по ръцете му, които й подаваха нова стрела и при това докоснаха нейните.
	— Откога знаете? — попита тихо той.
	— От няколко дни, когато изтръгнах истината от Йехе Хабарту — отговори тя. Как й се искаше да няма задни мисли в този миг, а просто да усеща неговата ръка върху своята, вместо да вижда в тази ръка инструмент, който може да я короняса или да я унищожи. Името му означаваше „яка, добра стомана“, а тя си помисли, че досега е успявала да убива с хладно оръжие само когато противникът не се съпротивлява. Права беше Йехе Хабарту, нейният инструмент беше стрелата, а не ножът или мечът; стрелата, направена от дърво, с която трябва да боравиш умело, за да не се счупи. Дори върховете на стрелите за лов често се правеха от шипове на бодил, а не от стомана. — Затова се случи, каквото се случи.
	Той я изненада — отстъпи назад и поклати глава.
	— Това може да е била една от причините, но ако нямаше друга, Златния принц щеше още да е тук, Мандухай хатун — каза Нойонболод, а тя се запита дали наистина беше възможно той да я вижда такава, каквато е, дали виждаше и бодила с кукичката, готов да изтръгва живо месо, а не само да уцелва: онази част от нея, която пожертва Златния принц, защото се бе изпречил на пътя й.
	— Да — отвърна тя, — да — и осъзна, че никой друг не беше вниквал така дълбоко в нейната същност — нито Йехе Хабарту, нито дори Ма Дзин, който, сбогувайки се с нея, продължаваше да вижда в нейно лице детето, което трябва да закриля. Очите на Нойонболод се задържаха върху лицето й.
	— Тук няма бъдеще за Исама — каза той — и аз ще се погрижа всички да разберат това.


	По следите от товарните каруци Исама откри бързо стана на Златния принц, но в последвалата суматоха Баян-Мунке отново успя да избяга. Той изостави цялата си свита и съпругата си, както и всичко, което беше взел от стана на Мандул хан — добитък и богатства. Един от хората му попита Исама дали сега ще се върнат при Мандул хан, или ще продължат да издирват Златния принц.
	— Искаш да кажеш, оскубания петел — засмя се Исама. Явно боговете бяха благосклонни към него, макар наскоро да бе изживял някои обезпокоителни моменти. Сега, след като беше спечелил плячка и имаше само предани мъже около себе си, почти не му се вярваше, че се е тревожил заради немощния стар хан и някакви си женоря. Е, вярно, щеше да се наложи да обясни на тайджи защо дъщеря му е мъртва, но вината за това можеше лесно да бъде хвърлена върху глупавото момче, пък и Бег-Арслан имаше и други деца. Вече нямаше значение дали белоликата малка вещица Мандухай знае, или не знае кой е убил малкото й. Той си беше отмъстил, а бъдещето му се предлагаше като жена, която знае за какво я бива: да бъде обладавана. Не, той щеше да остави стана на Мандул хан на собствената му незначителност и да тръгне отново на юг с току-що придобитите богатства, този път не като молител, който има нужда от препоръка, за да бъде облагодетелстван от Бег-Арслан, а като предводител със собствени закони. Ами да, като се замислеше, много скоро нямаше да има нужда дори от Бег-Арслан. Още няколко набега за плячка, и към него щяха да се присъединят достатъчно мъже, така че да поведе собствена войска. Той вече не беше просто член на свитата на Бег-Арслан — той щеше да бъде Исама, който собственоръчно е видял сметката на Златния принц. Нямаше да навреди постоянно да напомня на хората за това.
	— Къде е златният пояс на мъжа ти, жено? — попита той съпругата на Баян-Мунке и беше разочарован, когато младата глупачка, хлипайки, му съобщи, че не знае. Е, щом не разполагаше с пояса, поне разполагаше с жената. Който се ожени за съпругата на хана, ще бъде следващият хан. Който се ожени за съпругата на Златния принц, ще струва колкото Златния принц, така трябва да бъде. Как само се шегуваха боговете: най-напред Исама принуди безсрамното женище Йехе Хабарту да му се отдаде, после обвини младока Баян-Мунке в собственото си провинение, а сега щеше да вземе жена му. Животът наистина не можеше да бъде по-сладък за един хитър воин като него…


	Новината за кончината на дъщерята на тайджи вече бе стигнала до стана на Бег-Арслан, когато там пристигна Баян-Мунке — сам, на изнемощял кон, но убеден, че тайджи ще му помогне. Прие го съпругата му, Борокчин, храненичето на Мандул хан.
	— Ние сме един вид брат и сестра — каза изтощеният младеж. — В името на роднинството ви моля да ми помогнете!
	— Ако сте откраднали съпругата на моя приемен баща, това ме освобождава от роднинските задължения — отвърна Борокчин. Баян-Мунке падна на колене пред нея.
	— Ама аз не съм я откраднал! Невинен съм, кълна се! Оклеветиха ме.
	Борокчин го съжали. Освен това си спомни колко надменно се бе държала винаги Йехе Хабарту. Би могла да си представи, че мащехата й е сключила споразумение с Баян-Мунке за времето след смъртта на Мандул хан, но не и че е отишла толкова далече и наистина се е отдала на младежа. Затова му позволи да си отпочине в стана на съпруга й, ала го предупреди, че не й се вярва той да го подкрепи.
	— Но защо? Та нали двамата с дъщеря му станахме жертва на злостни клевети!
	— Той ще види във вас причината за несбъдването на мечтата си да се сроди с двама ханове и да смеси кръвта си с тази на великия хан и ще поиска час по-скоро да ви изтрие от лицето на земята — обясни Борокчин, която достатъчно добре познаваше съпруга си след всичките тези години. Затова не подслони Баян-Мунке в собствената си юрта, а при една слугиня. Бег-Арслан се завърна тъкмо когато младежът, за първи път от много дни, се тъпчеше с пушено месо. Когато му докладваха за посещението на Златния принц, той така се разгневи, че от носа му потече кръв.
	— Само да го намеря и ще му изпия кръвчицата — закани се той. — Този млад глупак! Не трябваше да му позволявам да се върне от граничния район. Как ти хрумна да му предложиш моето гостоприемство?
	— Предложих му своето — самоуверено отвърна Борокчин. — Двамата с него сме деца на един и същ приемен баща, така че той ми се пада брат по клан. Не проумявам как може да не зачитате тази връзка. Нима аз обиждам вашите роднини?
	— Моята дъщеря е мъртва заради този червей — ревна Бег-Арслан и я удари през лицето. Състраданието й към Баян-Мунке не стигаше чак дотам, че да се примири с бой заради него; тя беше наясно, че ако приеме безропотно удара, няма да й е за последен път.
	— Веднага отпратих Златния принц — излъга тя. — А пък вие, съпруже, не забравяйте, че съм дъщеря на вашия хан.
	— Ти си безполезна също като баща си — упрекна я Бег-Арслан, но гневът в очите му отстъпи на пресметливостта, защото вече беше научил от часовоите в коя юрта се намира нежеланият гост. — Остава още една хатун — замислено добави той — и вече няма Златен принц. Смятам, че е време да се оженя още веднъж.
	— Но вие не сте част от Златната наследствена линия — напомни Борокчин и в следващия миг си прехапа езика.
	— Никой вече не е — отвърна Бег-Арслан.


	Няколко дни по-късно войници намериха насред пустинята трупа на Борокчин. До него лежеше труп на млад мъж без пояс, чиито одежди някога са били обшити със злато и обточени с катеричи кожи, преди лешоядите да премахнат и последната пречка между дрехите и месата му.


	На Мандул хан му трябваше близо месец, преди да умре от препиване. Никой не дойде при Мандухай да я моли да направи нещо, за да спаси хана, и този факт говореше доста за липсата на уважение и симпатия към съпруга й. Само веднъж един от слугите я попита дали да носи още айраг на господаря си, понеже вече били наченати и зимните запаси.
	— Той е ханът — с каменно изражение отговори Мандухай. — Да бъде волята му.
	Синът на праотеца Чингис, Угедей, навремето също се бил пропил до смърт, както и много от хановете, които бяха управлявали като императори в Средното царство. Никой не смяташе за нередно да се допускат подобни неща. „И това“, помисли си Мандухай, „показва, че всичко трябва да се промени коренно.“ Докато тя чакаше последното издихание на Мандул хан, пристигаха новина след новина: за Исама, който потеглил на юг с вещите на Златния принц и с Шихер като своя нова съпруга; за смъртта на Златния принц и, неочаквано и болезнено, за разлика от бавното гаснене на Мандул хан — вестта за смъртта на Борокчин.
	— Тайджи просто направи това, което направи и Мандул хан — каза новият пратеник на Бег-Арслан. — Той наказа съпругата си за непокорното й поведение по отношение на Златния принц.
	Мандухай не беше виждала Борокчин от първата година на брака й. Но двете бяха горе-долу връстнички. Момичето я бе посрещнало радушно в новата й родина, а сега, след като научи за смъртта й, нямаше как да не си помисли, че такава можеше да бъде и нейната участ. Запита се дали Ишиге е по-защитена от своеволията на мъжа си, предводителя на племената на „Трите стражи“. Запита се и дали една жена изобщо може някога да бъде достатъчно защитена и сигурна. Едно знаеше: че трябва да осъществи решението си.
	— Бег-Арслан тайджи има още едно послание за вас — продължи пратеникът. — Той казва: „Време е да се обедини страната под един владетел, който наистина да е владетел. След като Мандул хан замине при предците си, знайте, че аз ви предлагам ръката си в името на тази цел.“
	Мандул хан умря призори, но едва към обед един от слугите му посмя да го раздруса, за да се убеди, че наистина е мъртъв. Мандухай го погреба, както повеляваше традицията: пя траурни песни и заповяда да вземат кожите на конете, които ханът бе обичал приживе и които бяха запазени след смъртта на животните, и да ги разпънат на високи колове във всички посоки на света над юртата, която щеше да служи за негова гробница. Тази гробница, която едва ли някой щеше да посещава, след заминаването им щеше да остане в Долината на вечния извор. Тя разпореди да вдигнат стана и това беше първата нейна заповед, която един стар и заслужил воин постави под съмнение.
	— Не смятате ли, Мандухай хатун, че това решение трябва да се вземе от новия ви съпруг? Изборът на квартирата на хана е важна работа.
	— Несъмнено — с безизразно лице отвърна тя и се ядоса, че толкова много хора искаха да участват във вземането на решения за това, което трябва да се случва, но очевидно не се замисляха за съществуването на други възможности.
	— Най-добре ще е да се омъжите, колкото може по-скоро, за да си имаме отново владетел.
	— Така ли?
	Мъжът си тръгна, а по-късно й донесоха, че заедно с още неколцина предводители бил отишъл при Нойонболод. Нойонболод бе изпълнил погребалните ритуали с нея и Бату-Мунке, тъй като двамата бяха последните кръвни родственици на Мандул хан, но още не беше разговарял с нея за бъдещето. Сега, докато се извършваха първите приготовления за вдигането на стана, той подхвана тази тема.
	— Моля за разговор, Мандухай хатун — заяви официално.
	Всички около тях — мъже и жени, тутакси занемяха. „Ето, това са чакали“, помисли си Мандухай. „Логичният, очевиден, разумен край на поредицата от разочарования, от които се състоеше управлението на Мандул хан.“ Тя сама виждаше приближаването на този момент от мига, в който Борокчин и Ишиге бяха заговорили за тази възможност на сватбеното й тържество, и мислено променяше сто пъти отговора, докато установи какво ще отговори — какво трябва да отговори.
	— Нойонболод от клана Борджигин — подзе тя, — знам за какво искате да ме помолите, то е чест за мен. Вие сте най-достойният от всички мъже, които познавам. От всички мъже — повтори, натъртвайки на последната дума, бързо се стегна и продължи. — Но вие не сте потомък на Чингис хан, а един потомък на Чингис хан поиска ръката ми, макар още да не е мъж. Не знам дали имам правото да прекъсвам Златната наследствена линия и ще се моля на боговете да ми дадат просветление.
	През последните месеци често се беше питала дали той подозира за намеренията й; понякога можеше да се закълне, че е така. Но сега, когато му го каза, когато чу удивеното мърморене, осъзна, че той не беше очаквал това — той, най-умният мъж, когото познаваше. В очите му прочете смайване и обида — толкова дълбока, че не можеше да бъде обяснена само с току-що изплъзналия му се трон. И не само защото Нойонболод изпитваше влечение към нея и вярваше, че може да бъде добър владетел и да управлява заедно с нея, не — той я обичаше, наистина я обичаше, а тя истински осъзна мащабите на любовта му чак сега, когато го отблъсна.
	Предводителят на клана Джисуд, който бе дошъл заедно с Нойонболод и вероятно беше настоявал той да й предложи най-после брак, избухна:
	— Не говорите сериозно, нали? Това малко дете? Този инвалид? Приемете го за свой син, това е добре, така е редно. Но народът ви сега има нужда от владетел. От мъж. Не можете да ни карате да чакаме, докато това петгодишно момче възмъжее! Оженете се за Нойонболод, така ще е най-добре за всички! Това е ваш дълг!
	Една от съпругите на друг кланов предводител, с която Мандухай беше провела дълъг разговор, когато жената я бе помолила за някои привилегии за мъжа си, явно видя сгоден случай и бързо вметна:
	— Не съм на това мнение, господарке. Златната наследствена линия е свещена. Ако я прекъснете, небето ще притъмнее, както стана при Есен. Ако обаче закриляте последния потомък на Чингис хан и го направите свой съпруг, Вечното синьо небе също ще ви закриля.
	— А кой ще ни управлява междувременно? — кипна предводителят на клана Джисуд. — Ако тя се ожени за момчето, ние направо можем да се хвърлим в нозете на тайджи. Та нали той претендираше за ръката ви?
	— Подавайки ми своята ръка, изцапана с кръвта на приемната ми дъщеря Борокчин — остро възрази Мандухай. — Бъдете сигурни, че никога няма да допусна Бег-Арслан да стане наследник на Чингис хан.
	— Не отговорихте на въпроса ми. Ако осъществите това безумство и се омъжите за едно дете, кой ще ни управлява през следващите пет години?
	— Мандухай хатун — намеси се с дрезгав глас Нойонболод. — Така ще бъде, нали?
	— Да — отвърна тя, издържа на погледа му и повтори: — Да.
	От всички пътища към бъдещето това беше единственият, при който тя щеше да води своя народ и властта щеше да бъде в нейните ръце. Не че не вярваше в способностите на Нойонболод да стане добър владетел. Вероятно той нямаше да бъде безспорен и винаги щеше да има недоволство, понеже произлизаше само от брата на Чингис хан, но пък притежаваше достатъчно дух и сили, за да се справи с това. Ала тя беше имала седем години време, за да наблюдава как мъжете боравят с властта, и в нея гореше убедеността, че ще се справи по-добре. Не искаше вече само да дава препоръки. Не искаше да помага на друг най-сетне да си създаде авторитет сред монголците и да ги обедини, като се надява, че този път това ще бъде един по-добър мъж — мъж, когото властта няма да поквари, както бе станало с Есен. Тя искаше да управлява сама, без ограничения, веднага, защото и без това беше загубено прекалено много време.
	Жена не можеше да стане хан. Племената и клановете никога не биха я приели. Жената можеше да се опита да управлява вместо своя син, през последните двайсет години това се беше случвало на два пъти, и двете майки бяха убити заедно със синовете си, преди момчетата да са пораснали. Затова нямаше да е достатъчно да приеме Бату-Мунке за свой син и да се самопровъзгласи за регентка. Никой не вземаше достатъчно насериозно майката на хана, защото тя нямаше мъж — напротив, мъжете се надяваха да се оженят за нея и така да влияят на хана. Съпругата на хана обаче беше обвързана категорично и никой не смееше да храни повече надежди за себе си.
	— Вие ли?! — попита невярващо човекът от Джисуд и без да се съобразява много-много с присъстващите, добави: — С малката пишка на недъгавия като единствено доказателство за правото да управлявате? То никога няма да порасне — нито момчето, камо ли пък пишлето му!
	„Това вече е прекалено“, реши Мандухай. Трябваше да покаже тук и сега, че повече няма да търпи неуважение, както не би го търпял всеки владетел от мъжки пол.
	— Значи си въобразяваш, че имаш право да говориш по този начин, защото потомъкът на Чингис хан е дете, докато потомъкът на брат му е мъж, а пък аз съм жена? Майка ми Брибсун обичаше да казва: „Няма нищо по-хубаво от това да слушаш мълчанието на глупака“. След като ми отне тази възможност, съм принудена да отговоря, за твое съжаление. Неговата пишка ще порасне, обаче твоята няма да се вдигне повече, така смята жена ти, а тя трябва да знае. Така че на твое място бих си замълчала.
	Предводителят на Джисуд беше намекнал току-що, че я смята за прекалено мекушава, за да управлява, понеже е жена. Безполезно би било да го успокоява с нежни думи. Затова си позволи да прибегне до традиционното право на монголките да отговарят на подобни намеци по същия начин, със същата дързост, като на всичкото отгоре подчерта високия си ранг с обръщението „ти“. Неприличните разкази на жените за техните мъже, когато си вземеха втора съпруга, бяха част от вечерното забавление по празници. Защо не и този следобед? Избухналият смях беше на нейна страна.
	Той отвори уста, после я затвори и напусна юртата, целият зачервен, защото никои мъж не обичаше да чува от другите, че е загубил мъжката си сила. Затова пък сега проговори Нойонболод.
	— О, аз не се съмнявам, че ще управлявате вие — гласът му прозвуча твърд и режещ като стомана, най-важната част от неговото име. — Но помислихте ли какво ще се случи, когато това дете стане мъж и повече няма нужда от вас? Той ще си вземе млада жена и ще ви прогони, има това право като хан. Кой мъж — той пристъпи по-близо до нея и тя видя огъня в очите му — ще иска жена, която може да му бъде майка, и ще бъде склонен да дели с нея властта?
	— Императорът на Средното царство го е поискал — отвърна тя, без да се колебае, защото всичко, което беше чувала от Ма Дзин за уважаемата Ван, бе допринесло за съзряването на този план. Което е възможно веднъж, е възможно и втори път. Разбира се, че нещата можеха да се развият и съвсем различно, но от нея зависеше да предотврати подобно развитие, ако се стигнеше дотам. Отговорът й очевидно разпали още повече гнева на Нойонболод. За разлика от Мандул хан и от повечето мъже, които бе срещала, той не повиши тон, а заговори още по-тихо.
	— Бату-Мунке е болнаво дете — напомни. — Какво ще стане, ако не порасне достатъчно, за да управлява като хан?
	Това можеше да е заплаха или опит да изтръгне от нея обещанието, че в такъв случай той ще бъде следващият хан, а може би — и двете; така или иначе, този аргумент я уязви, защото той добре знаеше кое беше най-лошото, случило й се досега. Може би, освен всичко останало, в него говореше и желанието да й отмъсти за дългогодишното недоверие. Амбицията и чувствата бяха тясно преплетени в него — както и в нея. Когато го погледнеше, тя виждаше в негово лице своя най-важен съюзник, който можеше да я съсипе, ако се превърне в неин враг, но виждаше и мъж, към когото отдавна изпитваше чувства, далеч надхвърлящи позволеното. Беше й невъзможно да разграничава двете неща. Онова между нея и Йехе Хабарту бе завършило с предателство и смърт. То не биваше да се случва с Нойонболод. Щяха не само да се унищожат взаимно, но да повлекат и Бату-Мунке. Щяха да повлекат децата на Вечното синьо небе още по-надолу към разпокъсаността, вместо да им помогнат. Това не биваше да се случи.
	Тя отвори уста, за да изрече някакъв двусмислен отговор, който би му дал надеждата, че трябва само да почака още няколко години, но сърце не й даде да го направи. Да, това би било една възможност: да му даде лъжлива надежда и после, след няколко години, когато стане достатъчно силна и обедини под командването си и други предводители, да се отърве от него. Но той не я беше предал; все едно дали първоначално е виждал в нейно лице само полезен инструмент, или не, той я подкрепяше, когато щастието й обърна гръб, когато щеше да е много по-лесно да се обърне към Йехе Хабарту и да се отърве от хана, преди изобщо да се е появил Златния принц. Той й беше дал обещание и бе останал неин съюзник. Каква владетелка щеше да бъде тя, ако награждаваше верността с предателство?
	С най-долното предателство: да събудиш надежда, където няма място за нея. Той не само се беше надявал на короната, той я бе обичал и още я обичаше, сега тя проумя това. Нойонболод нямаше съпруга, а никой не му пречеше да се ожени; един мъж можеше да има повече от една съпруга, ако беше достатъчно богат и здрав, а той беше такъв. Не се беше оженил, защото е чакал, чакал е именно нея. Ако го оставеше да продължи чакането, щеше да извърши предателство — не само като владетелка, но и като жена.
	— Само Вечното синьо небе знае кой от нас ще оцелее — каза Мандухай. — Ще се моля на него и на Майката земя да ми казват как да постъпвам. Отсега обаче знам едно: всички се бяха отвърнали от Бату-Мунке, а ето че той продължава да живее. Той носи в себе си не само кръвта на Чингис хан, но и неговия дух. Аз ще бъда до него и с цялото си сърце ще се постарая и нашият народ да понесе отново в себе си духа на праотеца. Не мога да деля сърцето си. Никога няма да му дам друга цел и който смята, че ще постъпвам другояче, се лъже.
	По този начин тя му казваше, че никога няма да бъде негова съпруга, все едно дали той щеше да остане неин приятел, или да се превърне в неин враг. За него тя щеше да бъде или негова царица, или нищо. Тя вложи във всяка своя дума цялата убедителност, на която беше способна, и добави настоятелно, след като той продължи да мълчи:
	— Ако са милостиви към мен, небето и земята няма да позволят на мен и на Бату-Мунке да тръгнем по този път сами, а ще се погрижат да ни съпроводите и вие, Нойонболод.
	— Като какъв? — беззвучно попита той.
	— Като най-важният от нашите предводители и като мой побратим — откровено изрече тя, — защото тук и сега ви казвам, че няма да бъда хатун, която само да седи в стана си, да приема почести и да позволява на един тайджи и на няколко наложили се разбойнически банди да разделят страната помежду си. Ще воювам, докато сред децата на Вечното синьо небе остане да управлява само един глас.
	Присъстващите предводители и жените им, които ги слушаха, започнаха да си говорят под сурдинка. Нойонболод поклати глава.
	— Значи не ми предлагате длъжността на тайджи? — попита той. В гласа му имаше нещо познато: предизвикателство и мъничко подигравка. Така звучеше навремето, когато я накара да му докаже уменията си с лъка, докато я водеше на север за булка на Мандул хан. — Що за подкуп е това?
	— Не смятам, че трябва да има други тайджи след Бег-Арслан — отвърна тя и се почувства, сякаш скача от скала, без да знае дали под нея има река, в която да плува, или само камънак, който да я убие. След всичките години, през които беше принудена да крие мислите си и да си държи езика зад зъбите, сега казваше истината, без украсяване, а това беше като хладен утринен ветрец, носещ свежест и студ. — Именно длъжността тайджи правеше позицията на хана все по-незначителна. Затова може отново да има хан в духа на праотеца само ако се сложи край на сана тайджи.
	— Ето че тя пак иска всичко и не предлага нищо — промърмори Нойонболод. В този миг Мандухай разбра, че той щеше да остане неин съюзник, поне в близко време, защото ако възнамеряваше да се обърне срещу нея, нямаше да си прави труда да се впуска в разговори, камо ли да я провокира по обичайния си хаплив начин. Все още бе дълбоко наранен. Ала решението й да бъде откровена до болка — както към себе си, така и към него, беше правилно, тя се вкопчи в него, а пламенните й надежди за бъдещето й доказваха за сетен път колко много го обичаше.
	— Предлагам ви това, което праотецът Чингис хан е предлагал на своите братя по оръжие — каза тя и цитира думите, които всички бяха поели с майчиното мляко, защото им ги повтаряха отново и отново. — „Когато нямах други другари, освен сенките“ — обърна се Мандухай към Нойонболод, прибягвайки до чужди думи, за да изрази това, което иначе би било непристойно да каже на мъж, който никога нямаше да бъде неин съпруг, — „вие бяхте моята сянка. Вие умиротворихте моя ум. Вие трябва да останете в ума ми! Когато нямах друг камшик, освен конската опашка, вие бяхте моята конска опашка. Вие умиротворихте сърцето ми! Вие трябва да останете в моите гърди!“
	Мърморенето около нея затихна и тя усети объркването, очакването и напрежението на всички присъстващи, изгарящи от нетърпение да разберат какъв ще бъде неговият отговор. Подобно на предводителя от Джисуд, повечето от тях вероятно бяха дошли тук, очаквайки да присъстват на обявяването на Нойонболод за следващ хан. Настроени бяха приятелски към него, а някои дори му бяха убедени привърженици. Ако сега той отхвърлеше нейното предложение за съюз, за да й отмъсти за отхвърленото предложение за брак, при това публично, то поне половината, ако не и повече от тях, щяха да се обединят около него и да я напуснат. Що се отнася до клана Джисуд, можеше да се очаква дори много скоро да се озове в открита война с него.
	Но тя бе направила предложението си и нямаше какво да се добавя, разкрасява или омекотява. Те двамата можеха да бъдат другари по оръжие — тя, хатун, и първият от нейните воини — или противници. Негов ред беше да вземе решение. Той я хвана за ръцете и ги притисна силно, болезнено между дланите си. Околните не помръдваха.
	— Като плъх ще събирам и съхранявам всичко твое — подхвана Нойонболод най-старата воинска клетва, с която братята по оръжие на Чингис хан отговаряли на праотеца. — Като черна врана ще трупам за теб това, което още не е твое. Като плъстено покривало ще те завивам. Като стена ще пазя юртата ти от ветровете.
	Напрежението сред присъстващите намаля и прерасна във въздишки на облекчение и отделни радостни възгласи, защото повечето хора не желаеха вражда между хатун и Нойонболод. Сред надигналата се глъчка, когато всички започнаха да спорят какво е имала предвид Мандухай, когато каза, че смятала да тръгне на война, се загубиха думите, които Нойонболод добави към клетвата си. Тези думи бяха негови, а не на мъртвите легенди.
	— Но никога няма да ти простя.


>	Четвърта част
>	Върху гърба на тигъра
>	(1470)

>>	Двайсет и трета глава

	Реликвите на Чингис хан, пред които представяха новия хан на народа, бяха поверени на Златния принц, след което попаднаха в ръцете на Исама. Двама от предводителите на кланове се осмелиха да предложат някой да помоли Исама да ги върне, останалите заговориха за зла поличба.
	— Все още имаме реликвите на Първата царица — напомни Мандухай. Това не бяха реликви на някоя от съпругите на Чингис хан, макар да съществуваха и такива. Те бяха на Еши хатун, на Първата царица, и на онези, които бяха дошли след нея. Твърдеше се дори, че започвали от майка Хулун, майката на Чингис хан; съдържаха коса, парчета от кости и предмети, употребявани от всички царици на монголците, и бяха обречени на Майката земя. Така, както Вечното синьо небе беше от мъжки род, Майката земя беше от женски, и заедно бяха прародители на всички монголци. Реликвите бяха важна светиня, шаманите бяха единодушни по въпроса, ала никога досега не беше обявяван хан пред тях.
	— Не знам дали е редно — усъмни се върховният шаман в стана. — Това би означавало да дадем на Майката земя ранг, равен на този на Вечното синьо небе, ако не и по-висок.
	Мандухай реши да съкрати процедурата, защото церемонията трябваше да се състои колкото е възможно по-скоро.
	— Доволен ли сте от сана си на върховен шаман? Искате ли да го запазите?
	— Не можете да ме заплашвате — изпъчи се шаманът. — Аз съм пратеник на боговете от Отвъдното. — Тя се въздържа да му напомни, че това се отнасяше и за шамана, който си въобразил, че може да подчини самия праотец. Не живял дълго след тази си заблуда.
	— Не ви заплашвам — отвърна Мандухай, защото не можеше да си позволи да си създава ненужно врагове. Пък и имаше по-добри начини да привлече шамана на своя страна. — Само казвам, че реликвите на праотеца Чингис хан за жалост не са в наши ръце и се охраняват от шамани, които Исама държи в малкия си джоб. Ако реликвите на праотеца Чингис хан са единствените в тази страна, пред които може да се обявява новият хан, то значи и шаманите на Исама трябва да бъдат с най-високия ранг в страната, не смятате ли? Ако обаче съществуват други реликви с подобен ранг…
	— Реликвите на Първата царица превъзхождат всички други реликви в страната — припряно изрече шаманът. — Сам праотецът Чингис хан се е прекланял пред майка си Хулун, пред нейната присъда.
	— Благодаря ви за проявената мъдрост.
	Малкият Бату-Мунке вече беше навършил пет години, но дори и умното дете си оставаше дете, така че тя не можеше да очаква от него да схване цялото значение на това, което предстоеше да се случи с него. Можеше само да се опита да му го обясни като на дете.
	— Ние, ти и аз, ще се изправим пред Еши хатун — започна Мандухай; щеше да го уплаши, ако изведнъж му заговори на „вие“. — Пред реликвите на Първата царица. Аз ще я помоля да ни благослови и ще й се закълна, че ще дам всичко за нашия народ и за теб, защото ти ще станеш хан именно там. Ти, Бату-Мунке, също трябва да положиш клетва.
	— Ще обещая да бъда послушен — отвърна той, защото това беше обещанието, което най-често искаха да чуят от децата.
	— Да, но не само това. Аз съм хатун. За да станеш хан, трябва да се ожениш за мен и заедно да се закълнем пред светинята на Първата царица.
	— Ох — промълви той и сбърчи чело. Неговата бавачка Сайхай беше женена за един от телохранителите на Мандухай, така че понятието брак му беше познато. Не беше виждал достатъчно често родителите си, за да мисли за тях като за мъж и жена; никак не беше лесно да му се обясни, че Шихер му е била майка, а Баян-Мунке — баща. И понеже ги беше виждал толкова рядко, те не му липсваха, след като изчезнаха. — Ама ти си по-висока от мен — умислено додаде момчето.
	— Ще пораснеш — успокои го Мандухай. — Сега вече си много по-висок оттогава, когато те видях за първи път.
	— Като се оженя за теб и стана хан, ще играеш ли с мен на кокалчета, колкото си поискам? — попита Бату-Мунке.
	Той беше много добър в играта на кокалчета, за която не се изискваше почти никаква физическа сила, затова пък беше нужна голяма ловкост, и винаги успяваше да уцелва коня с кон, козата с коза, камилата с камила и овцата с овца, докато върху плъстената покривка не останеше нито едно кокалче.
	— Разбира се, стига в момента да не нападат стана или да не удари гръм — отвърна тя и вече по-сериозно допълни: — Или ако трябва да се вземат решения и да се правят неща, които само аз мога да свърша. — Той седеше пред нея върху сиво-жълт кон, каквито бяха яздили всички ханове от Чингис хан насам, когато заставаха пред реликвите на Първата царица, макар че му се налагаше да стиска зъби. Все още можеше да язди самостоятелно едва няколко крачки из стана и то — воден от войник, така че тя смяташе да пригоди висока кошница като седалка, която да го подпира от всички страни, докато укрепне. Двамата бяха облечени в бяла коприна, което изразяваше едновременно скръбта им за покойния хан и радостта за следващия. Шаманите удряха своите тъпани, Мандухай слезе със замах от коня и взе Бату-Мунке на ръце, за да не се мъчи да слиза сам. Той я държеше за лявата ръка; с дясната тя пръскаше наоколо ферментирало кобилешко мляко — пожертвувание за природните духове, което беше донесла в мях.
	На почетно разстояние около тях и около светинята се бяха събрали не само хората от стана, но и всички, които през последната седмица бяха научили за смъртта на хана и за избора на Мандухай за нов съпруг и живееха достатъчно близко, за да присъстват на церемонията. Бату-Мунке стисна ръката й. Никога не беше виждал толкова хора на едно място. Но вървеше изправен до нея, както се бяха упражнявали, и тя изпита гордост.
	— Еши хатун, Първа царице, чуй ме! — Мандухай започна да се моли бавно, на висок глас, плавно и тържествено, та всички да я разберат. Това, което трябваше да направи сега, засягаше не само духовете на предците, Майката земя и Вечното синьо небе. То засягаше най-вече хората, които тя щеше да управлява. Много, ако не и повечето от тях, вероятно още изпитваха съмнения и се чудеха дали наистина е редно да бъдат управлявани от жена и дете вместо от зрял мъж. Би било погрешно да се прави, че тези съмнения не съществуват. Също толкова погрешно би било да не даде ясно да се разбере, че наистина е изпълнена с решимост, че тук не става въпрос за прищявка или за тактика на забавяне с цел след една-две години да се омъжи за Нойонболод, Бег-Арслан или някой друг мъж. Тя пръсна още малко айраг по пода на старата юрта, служеща за светилище на Първата царица, и падна на колене. Бату-Мунке коленичи до нея, изпитвайки облекчение, че не му се налага повече да стои.
	— Аз блуждая безсъзнателно из място, където черното не може да се различи от бялото. Потомството на великия хан, кланът Борджигин, е на път да угасне — подхвана Мандухай. — Нойонболод, потомък на Хасар, брата на Чингис хан, поиска ръката ми, а също и Бег-Арслан тайджи. Затова, царствена майко, аз дойдох в твоя дом. Помраченият ми взор едва-едва различава петнист кон. Мъжете казаха, че твоят потомък и правнук бил твърде малък и незначителен, за да бъде мой съпруг. Идвам тук, при теб, защото се страхувам за живота му.
	Тя направи пауза, стисна ръката на Бату-Мунке и му даде знак да се изправи и да се обърне към събралото се множество.
	— Виждам, че това не е вярно, прамайко! Ето тук стои твоят правнук. Човек получава от баща си костите и от майка си кръвта. Твоята кръв, прамайко, и костите на праотеца Чингис хан. Ако някога ми хрумне мисълта, че твоите прекрасни порти са леки и халтави, а твоят свещен праг — нисък, или че някой мъж, който не произлиза от семето на Чингис хан, е мой съпруг само защото е висок, то, прамайко на владетелките, накажи ме — мен, твоята снаха и слугиня!
	Произнасянето на подобни думи пред светиня, и то най-великата в страната, означаваше да си навлече проклятие, ако се ожени за друг мъж. Това не беше обикновен обет и тя го съзнаваше, съзнаваха го и всички монголци наоколо и този обет правеше всякакъв друг брак невъзможен.
	— Но ако изпълня даденото на владетелската майка с честно и вярно сърце обещание, ако закрилям твоя потомък Бату-Мунке и с течение на времето стана негова жена, моля те, смили се над нас и ни дари с дълго царуване и нека от нашия брак се родят синове и дъщери, а синовете и дъщерите на твоя народ да имат нов и дълъг живот. Ако изпълниш желанието ми, аз ще разпаля огъня в твоята юрта!
	Тя легна по очи с разперени ръце, за да прегърне земята, докато шаманите биеха барабаните, и изброи десет удара на сърцето си. После застана отново на колене и кимна на Бату-Мунке.
	— Прамайко — проговори момчето, а гласът му прозвуча ясно в есенната сутрин, — Еши хатун, Първа царице, погледни мен и твоята дъщеря Мандухай! Дай ни живот и дълго царуване!
	Малкият протегна към нея ръце и Мандухай се надигна, сякаш той й беше помогнал да се изправи. Главният шаман излезе от юртата светилище с факла и й я подаде.
	— Превърни огъня на прамайката в пламък за целия ни народ — каза той. — Тя те чу!


	През всичките години на своето управление Мандул хан неизменно разполагаше и зимния, и летния си стан в една от долините на брега на Орхон. Решението на Мандухай да тръгнат на юг, по течението на Онги и чак до пустинята Гоби, където да прекарат зимата в Годината на тигъра, беше първото изпитание за предаността на членовете на свитата й, които не бяха родом от юга като нея. Който беше свикнал с тучната трева по бреговете на Орхон и със северните планини, покрити с гъсти гори от лиственица, нямаше как да бъде щастлив при мисълта за откритата степ и студените зимни ветрове.
	— Няма да има достатъчно вода за всички животни — предупреди един от предводителите на кланове. — Река Онги е пълноводна само през пролетта и в началото на лятото, когато се топят снеговете по планините.
	— Над земята, да — отвърна Мандухай, — но вода има и под земята. Около Улан нур, езерото, което Онги образува лятно време, има извори и кладенци. А планините северно от Улан нур ще ни защитават от зимните ветрове.
	Премълча едно, ала то беше ясно на всеки човек със здрав разум — че новият стан ще ги приближи не само до Средното царство, но и до зоната на влияние на Бег-Арслан. Тя знаеше, че дори с помощта на Нойонболод нямаше да разполага с достатъчно хора, за да предизвика директно Бег-Арслан, да не говорим пък че най-напред трябваше да спечели доверието на воините. Ала там, на юг, щеше да може не само да се обедини с племената, владени от собственото й семейство — клана Чорос, но и да нападне един от най-важните тилове на Бег-Арслан: областта, владяна от ойратите на северозапад от Гоби. Думата „тайджи“ всъщност беше ойратска титла и първоначално е означавала просто „владетел на ойратите“, преди да се превърне в наименование на най-важния пълководец под управлението на хана, ала Есен бе последният тайджи, който наистина произхождаше от клана Чорос от района на ойратите и през повечето време пребиваваше там. Бег-Арслан носеше тази титла, но предпочиташе да се установява в оазисите в непосредствена близост до Пътя на коприната. Затова пък много от неговите воини и конните му подкрепления идваха от ойратите; ако успееше да му отнеме тези подкрепления от хора и животни и да ги дръпне към себе си, тя щеше съществено да ограничи възможностите му за военни действия.
	— Ако — натърти Нойонболод, с когото Мандухай обсъждаше боеспособността на малката си армия. — Това зависи не само от късмета в битката, понеже с тях имаме еднакви достойнства и грешки. Трябва да бъдем в състояние да задържим завзетия район. Ако ойратите преминат отново към Бег-Арслан веднага след като ни видят гърба, всичко ще се окаже напразно. И това при положение че успеем да спечелим първата си истинска битка. — Той се усмихна мрачно. — Не се съмнявам, че Майката земя е с вас, но за тази работа ще ни трябва нещо повече от шамански тъпани.
	— Наясно съм. Аз не съм Баян-Мунке, който се провъзгласи за победител, преди изобщо да е стъпил на китайска земя, и който не знаеше нищо за хората, срещу които беше тръгнал. Запомнете, Нойонболод: ние няма да обръщаме задълго гръб на нито един от клановете тук, на север. Това, което искам на юг, не е само зимен стан. Ако всичко върви добре, вие ще се връщате редовно на североизток, защото това е вашата земя, но ханът и аз ще управляваме от юга. Докато Бег-Арслан, Исама и подобните им бъдат премахнати от лицето на земята или се подчинят на нашата власт.
	По този начин тя скъсваше не само с наследството на Мандул хан. Праотецът Чингис хан е бил човек на североизтока и това отличаваше следовниците му до ден-днешен. Вярно, че внукът му — праотецът Хубилай, избрал Средното царство за център на своето управление, но когато в крайна сметка кланът Борджигин бил прогонен от там, той веднага се върнал в старата прародина на Чингис хан.
	— Това е… неочаквано — каза замислено Нойонболод, а тя беше сигурна, че не я лъже и не е използвал последната дума вместо „глупаво“. Както и да си е представял своето управление, ако беше станал хан, той никога не би прибягнал до лицемерието и не би се отказал от принципите си. Мандухай не знаеше как да разбира това — дали да го смята за обезпокоително, или за окуражаващо. Нойонболод имаше зад гърба си дългогодишен опит като воин и пълководец, докато тя, ковейки плановете си за бъдещето, можеше да се опре само на наблюдения, на бащините съвети и на безкрайното време, което бе имала за размисъл.
	— Е, надявам се, че поне Бег-Арслан не го очаква — отвърна тя. — За мен би било най-добре той да си мисли, че искам да тръгна по стъпките на Баян-Мунке и да нападна Средното царство през следващата година, но не можем да разчитаме на неговите съображения. Освен това разполагаме и с други начини, освен открития конфликт на бойното поле. Монголците се бият и с ума си, а хитростта често е надвивала силата. В зимния стан ще построим стенобитни машини като тези, които праотецът е получил навремето от китайците и които са от полза само за щурмуване на градове; ще направим правоъгълни щитове и арбалети, каквито използват пехотинците, и усърдно ще разпространяваме слухове, че вършим всичко това. И все пак, Нойонболод, съществуват ли основания да предполагаме, че той продължава да има шпиони сред нас, дори сега, след като Исама и хората му вече не са тук?
	— Вероятно. Но ако се питате поотделно за всеки мъж дали е готов да ви предаде, никога няма да спечелите верността на войската. Не всички са глупаци, склонни към самоизмъчване — заключи той.
	Това беше единственият намек, който Нойонболод си позволи да направи след клетвата й пред светилището на Първата царица. В разговорите си с нея запазваше деловия тон, а тя не смяташе, че той говори зад гърба й нещо различно от това, което й казва в очите. Прав беше — прекомерната подозрителност щеше в крайна сметка да я отчужди от войската, чиято вярност трябваше да спечели, но тя не можеше да забрави какво се беше случило с последните две жени, опитали се да управляват от името на дете.
	Той попита какво по-точно има предвид относно слуховете. Тя му обясни, че възнамерява да изпрати при ойратите шаманки, които да разправят, че китайците са обявили награда за главата на Мандухай — злато колкото собственото й тегло. Това ще предизвика смут и объркване в бойните им редици. Жаждата за злато ще накара поне част от ойратите да тръгнат да я търсят, вместо да останат във формированията си. Освен това жените трябвало да предупреждават, че някои дни са прокълнати и съответно неподходящи за боеве — така Мандухай ще може да влияе върху стратегическите им решения. Но това не било всичко, тя щяла да измисли още неща.
	Той я погледна сериозно, но не изтъкна очевидния факт — че така би увеличила неимоверно собствената си застрашеност. Тя и сама го знаеше, както знаеше и че добрият личен пример е единствената възможност за въздействие върху колебаещите си бойци.
	— Каква полза от женски слухове? — беше единствената му забележка към плана й.
	— Слуховете са като експлозия на китайския прах, с който Средното царство защитава столицата си. Те са невероятно ефикасни, независимо дали ги възпламенява гигант, или джудже, а някои войни се печелят с главата. Замисли се: защо нашият праотец е изравнявал със земята цели градове, но винаги е оставял жив един от жителите — за да разпространява тази вест в други градове, да всява страх и ужас и да им предаде посланието му, че това е нямало да се случи, ако градът се е бил предал. В главата ни винаги се загнездва поне частица от всеки слух, а хората са склонни да вярват в нещо, което не им струва нищо. Това, което се разказва бавно и непрекъснато, прониква подобно на упоритата капка, която издълбава камъка — а не огромният прилив. Сам го знаете и ние ще се възползваме от него. Освен това дори жените, които не се бият, са по-полезни при война, отколкото си мислят много мъже. Ако ги накараме, могат не по-зле от всеки воин да палят допълнителни огньове, където няма нужда от такива, да вдигат прах, където трябва да се вижда такъв, и да правят кладенците неизползваеми.
	— Става въпрос за вашия живот, но сте права — няма да имаме втора възможност.
	След този ден тя увеличи постоянния брой на телохранителите, своите и на Бату-Мунке, на десет души. Освен това започна да сменя пазачите — с изключение на едно ядро от четирима, което й даваше възможност постоянно да се запознава отблизо с нови бойци, за да разбере кой разсъждава и кой просто се подчинява и да може да ги преценява по-добре в бъдеще.
	Походът на юг й даваше още една възможност да създава връзки между себе си, малкия хан и своя народ. Обкръжението й бе очаквало, че той ще пътува в голямата великолепна юрта върху каруца, теглена от шейсет вола, защото всички знаеха, че още беше твърде слаб да язди сам. Бавачката му Сайхай протестира, когато Мандухай заповяда момчето да язди кротък кон в приспособен за целта кош.
	— Но това е по-уморително и всички ще го видят!
	— Да — отвърна Мандухай. — Всички ще видят колко е смел. Сайхай, много скоро ще поискам от тези мъже да излагат живота си на опасност заради него. Да направят подобно нещо заради дете, за което са чували само подигравателни слухове и чието лице не са виждали, би означавало да отглеждам предатели, които ще побегнат от бойното поле, щом стане напечено. Но ако видят, че нашият хан е не по-малко смел от самите тях, ако видят как се бори да бъде с тях, те ще започнат да го обичат, както го обичаме ние с теб, а не само защото той е последният потомък на Чингис хан. Аз искам не само да се боят от хана, както е било в миналото, искам и народът му да се грижи за него.
	— Нали ти ще бъдеш с мен? — попита Бату-Мунке, когато му обясни защо е толкова важно да го виждат по пътя на юг, и тя му обеща.
	— Ако имаш въпроси — каза Мандухай на момчето — към мен или към някой от войниците, спокойно питай. Все едно за какво става дума. Ние с теб няма да яздим в една и съща част на обоза, а всеки ден ще бъдем на различно място. Все още никой не те познава. Но ще видиш, че това ще се промени, докато пристигнем в зимния стан, а след зимата всички ще знаят какъв е новият им хан.
	— Майка ми знаеше какъв съм — промълви Бату-Мунке. — Това я караше да плаче, а не да се бори. Още го помия. Добре го помня!
	Той имаше спомени за онези първи години от живота си, за които никога не говореше, освен по този завоалиран начин.
	— Майка ти си имаше много грижи, които я караха да плаче — поясни Мандухай, което в крайна сметка не беше лъжа. Не искаше да го лъже, защото отлично си спомняше как мразеше възрастните да я залъгват, въобразявайки си, че малката ще преглътне очевидната неистина. — Освен това самата тя беше още дете.
	— Но защо сега не е тук? Нали е голяма като теб.
	— Защото един от враговете ни я отвлече — отвърна Мандухай и се зачуди защо момчето никога не пита за баща си. Бяха му казали, че е син на Златния принц, който загубил живота си, но, за разлика от майка си, Бату-Мунке никога не споменаваше Баян-Мунке. Може би единственият спомен, останал му от него, беше за деня, когато го показаха за първи път на Баян-Мунке, а той обвини Шихер, че искала да му пробута чуждо дете. Някакъв урод.
	— Това ли е врагът, с който ще се бием?
	— Не веднага — каза Мандухай. — Преди това има и други. Но накрая ще се бием и с него. Обещавам ти.
	— Радвам се, че няма да се бием веднага с него — изненадващо заяви Бату-Мунке. — Като порасна, сам ще го надвия. Тогава тя няма да плаче, като ме види. Не може да удряш коза с овца, Мандухай! Това кокалче лежи с козята страна нагоре, ето виж.
	Той продължаваше да играе с удоволствие на кокалчета. Освен това беше добър в прашката с камък и изпадна във възторг, когато Мандухай му подари кученце — животинка, не по-голяма, а много по-малка от него, за която да се чувства отговорен. По време на пътуването кученцето седеше до господаря си, а през почивките тичаше наоколо с него, което беше полезно за укрепването на краката на Бату-Мунке. Скоро мъжете започнаха да се обръщат към него с „малки хане“ — правеха го със симпатия, затова Мандухай не им се сърдеше, макар това да й напомни, че трябва да измисли владетелско име на Бату-Мунке.
	— Но ти ми даде ново име само преди две години — учуди се момчето, когато тя заговори за това.
	— Бату-Мунке ще си остане твое, лично твое име. Но праотецът Чингис хан се е казвал Темуджин, когато е бил още по-млад, а ние искаме да напомним на хората за него, затова и ти трябва да си потърсиш ново име като владетел.
	Бату-Мунке попита воините, които яздеха до него на следващия ден, какви имена на ханове помнят, освен това на праотеца, а резултатът го накара да заяви на Мандухай, че обичаят да се търси ново име за него е ненужен, защото и без това никой вече не можел да запомни други имена, освен Чингис, Хубилай и Угедей, и това при положение че за няколкостотин години са се изредили цяла върволица владетели.
	— И освен това — триумфално заключи той — ти също не си променяш името!
	Тя имаше хрумване за име, което щеше веднъж завинаги да изясни какво целеше с господството на този хан, но не искаше Бег-Арслан да се подиграва на нея и на детето с това име, ако небето и земята се обърнеха против нея и тя загубеше първата си битка. Затова реши засега да го запази за себе си и обясни на Бату-Мунке следното: дали едни ханове ще останат в паметта на хората, а други не, зависи само и единствено от техните дела.
	Що се отнася до Мандухай, през първите дни на пътуването тя слушаше най-вече оплаквания. Молители бяха започнали да идват при нея още през последните месеци от живота на Мандул хан. Сега, когато върховната отговорност наистина и окончателно беше нейна, се обаждаха и онези, които се въздържаха до момента. Не беше лесно да намери златната среда и да реши кой разкрива действителни неуредици и кой се чувства пренебрегнат при разпределянето на пасищата; кой заслужава да бъде издигнат от обикновен войник в предводител на група от десет бойци, кой може да бъде началник на сто воини, кой — на хиляда, и кой само се хвали, че може. Разбира се, тя се допитваше до Нойонболод и до останалите предводители на кланове, искаше тяхното мнение, но в крайна сметка трябваше сама да каже да или не, тя носеше отговорността дали решението ще се окаже правилно или погрешно.
	В сравнение с това упражненията с оръжие — меч, прашка, бойна секира, пика и с постоянно сменящи се бойци, бяха лесни. Но що се отнася до чисто физическото усилие: след тях тя винаги беше плувнала в пот и съзнаваше, че невинаги може да компенсира с бързината си силата на мъжките тела, съчетана с умелост — това я тревожеше, защото не можеше да разчита, че винаги ще се намира зад прочутия дъжд от стрели на своя народ. Затова трябваше да разработва нови стратегии как да провокира противника с думи, за да превърне силата му в гняв, който да го направи необуздан и невнимателен. Ала когато държеше в ръцете си оръжие, все едно дали беше лък или меч, тя не беше принудена да мисли за дългосрочните последици от всяко свое решение, преди да го е взела, а, напротив, бе принудена да действа за време, по-кратко от удара на сърцето, да се прицелва, да се изплъзва, да парира и понякога това беше направо почивка в сравнение с решенията й като владетелка.
	— Мандухай хатун — каза й веднъж един от бойците, когато дойде неговият ред да й бъде партньор в упражненията, — знаете, че нашата задача е да попречим някой да се доближи достатъчно до вас, за да се наложи да се биете с меч. Нима се съмнявате в нашите способности?
	— Не — отвърна тя. — Но открай време вярвам, че е важно да се пазим взаимно, защото така и само така нашият народ е станал велик — това съм го слушала от дете, а също и вие. Ако мога да разчитам да ми пазиш гърба, знай, че и аз ще направя същото за теб; искам да опозная моите бойци, така че не само вие да познавате мен, но и аз вас.
	Думите й бяха малко преувеличени. Един военачалник винаги щеше да има повече мъже, които да го защитават, от един отделен боец. Но за нея беше важно мъжете да повярват в нейните способности и в боеготовността й. След княгиня Хутулун беше имало и други жени, придружавали войските в битките, дори предвождали ги, но за разлика от Хутулун те не постигнали успехи, така че Мандухай трябваше да преодолее не едно и две препятствия, за да спечели доверието на своята войска. Беше неопитна в битките, защото да си добър в състезанията и на лов просто не беше едно и също. Да, тя бе хатун, но във вените й не течеше кръвта на Чингис хан, и беше станала част от клана Борджигин само чрез женитбата си. Освен това беше жена.
	В крайна сметка всичко щеше да зависи от това дали първата й битка ще се окаже успешна. Упражненията с оръжие бяха само за да спечели или задълбочи доверието на мъжете, но това нямаше да й помогне, ако избереше погрешната битка, ако не планираше добре или претърпеше поражение. А те не можеха да тръгнат на първата важна битка, преди да настъпи пролетта.
	Така стигнаха до Улан нур, където наистина нямаше вода, но трябваше само да разровят земята с върха на гутула*, за да видят, че тук не цари абсолютна суша. Както беше обещала Мандухай, с помощта на инстинкта на камилите успяха да открият кладенци и извори. Вярно, много скоро малките потоци щяха да замръзнат, но имаше предостатъчно място за добитъка и за юртите и преди всичко — около тях се простираше само равнината, чак до подножието на планините на север. Никоя чужда войска, никоя чета от съседи разбойници не би могла да се доближи до стана, без съгледвачите да са я забелязали дни преди пристигането й. Това беше земята на ранното й детство, безкрайната степ и Вечното синьо небе над нея, и тя се чувстваше добре дошла като в прегръдката на отдавна починалите си родители. Мандухай пристъпи към осъществяването на плана, който беше обсъдила с Нойонболод, и заповяда да построят стенобитни машини, но най-вече арбалети, които се отличаваха с много по-голяма якост от стрелите и можеха да пробият всяка броня, всяка ризница и всеки щит. Мъжете не харесваха това оръжие, защото не можеха да стрелят от него в галоп както с лъка си, ала Нойонболод бе настоял да свикнат с него.
	[* Гутул (монг.) — висока кожена обувка (ботуш) с извит нагоре връх, носена от монголците. — Б.р.]
	Тя насмалко не се просълзи, когато при нея дойдоха първите жени и попитаха какво могат да направят, за да помогнат на хана. Много добре знаеше, че възложената задача никога не се изпълнява така добре както това, което човек сам открива в себе си, и остави жените най-напред да обсъдят въпроса помежду си. По някое време те излязоха с предложението, на което се беше надявала.
	— Имаме две жени с шест пръста, една с различен цвят на очите и една с голям белег на лицето. Веднага ще им повярват, че са шаманки. Може да отидат при ойратите и да се представят за магьосници. Никой няма да знае откъде идват, ако намажат с боя лицата си и накичат с птичи гнезда косите си. Самите ние почти не познаваме непосредствените си съседи, до които ни се налага да яздим поне половин ден. Можем да убием предводителя им, да говорим за проклятия и зли прокоби над водачите им, да се допитваме до оракула, който гадае по костите, да слагаме в супата им билки, предизвикващи диария, и можем да крадем коне по-добре от всеки мъж.
	Жените обсъждаха дни наред възможностите за реализиране на всяко от тези предложения, а Мандухай се трогна особено от молбата им да намери начин да спре обичайните изнасилвания, в случай че ойратите бъдат победени. Те не желаеха този вид война.
	Дълбоко впечатлена, Мандухай им каза, че засега трябва да запазят в тайна всичко, което обсъждат помежду си, и сподели тези неочаквани възможности само с Нойонболод. Отначало той я слушаше спокойно, но накрая отбеляза, че така войната отрано ще бъде вкарана в главите на ойратите — явно беше впечатлен от замисъла й.
	Нощите ставаха все по-дълги и по-дълги, все по-студени и по-студени, а Мандухай проводи пратеници при братовчед си, сегашния предводител на клана Чорос. През последните години той се беше споразумял с Бег-Арслан и тя обмисляше дали да не изчака до пролетта, преди да установи връзка с него, но се налагаше да принудят ойратите да се бият, и то колкото е възможно по-скоро. През пролетта Мандухай трябваше вече да разполага с наличните бойци, които да използва за целите си, вместо тепърва да преговаря, но преди всичко щеше да е добре, ако се съберат на общ зимен стан, за да напомни на воините на братовчед си коя е: дъщерята на Чоросбай-Темур, рожба на клана Чорос, следователно по-близка до тях, отколкото Бег-Арслан.
	Отговорът на братовчед й се забави, докато стана почти късно да язди през степта с хората си, а дните ставаха къси и твърде студени. Но тъкмо когато Мандухай беше изправена пред решението дали да не се лиши от собствения си клан като евентуален съюзник, на хоризонта се появи авангард от негови хора, а дни по-късно — войската и обозът му. Устроиха му празненство за добре дошъл, но тя не се сдържа да го попита дали е спирал по пътя, за да обере меда от някой пчелен кошер преди зимуването. Той наистина го беше направил веднъж, когато бяха деца, и се върна така жестоко нажилен, че родителите му се страхуваха за живота му.
	— Перушинке — отвърна той, — езикът ти е все така по-остър от жилото на пчелата. Просто ми трябваше време, за да се подготвя подобаващо.
	Галеното име от ранното й детство прозвуча неочаквано, а той го произнесе с такава лекота, че очите й се насълзиха. Тя примигна. Да пролива сълзи, как не — това приличаше само на децата.
	— Радвам се, че дойде — каза, без да се впуска в роднински закачки. — Повярвай ми, не смятам, че това се разбира от само себе си.
	— Надявам се! Ще бъда откровен с теб: през последните години Бег-Арслан изискваше от нас все по-големи налози, сякаш не сме независим клан и негови съюзници, а просто някакви поробени поданици. Както казах на моята съпруга, не затова омъжихме братовчедка ми за хана. Бег-Арслан заслужава да бъде озаптен, а ние — да дишаме по-свободно.
	Тя се досещаше, че решението му не е било толкова лесно, колкото го представяше сега, в противен случай щеше да дойде по-рано. Но той беше тук и за нея това бе подкрепа — не само заради числеността на бойците, но и от морално естество. След като обмениха новини за жена му, за децата му и за неколцина други роднини, тя най-после му зададе въпроса, който през цялото време изгаряше сърцето й:
	— Братовчеде, чувал ли си нещо за Ма Дзин през последната година?
	— За кого?
	— За Лалугера — поясни Мандухай. Сърцето й се надяваше, че Ма Дзин ще се върне при нея след смъртта на Мандул хан, но главата й казваше, че той вероятно се намира някъде дълбоко навътре в Средното царство, където научаваха за събития като смъртта на хана на „северните варвари“ след месеци, ако не и след години. Да, Ма Дзин се бе върнал в родината си и си бе изградил нов живот, под ново име. Пък и тя не можеше току-така да го приеме отново за свой слуга. Бег-Арслан и Мандул хан вдигнаха предостатъчно шум около предателството му като причина за неуспеха на Златния принц, така че повечето бойци го помнеха като долен китайски шпионин. Не би могла да каже, че това е лъжа: той действително беше предал едно съобщение, което трябваше да остане тайна.
	Всичко това, взето заедно, й даваше основания да се примири с мисълта, че никога повече няма да чуе за Ма Дзин. Ала надеждата беше опърничаво и упорито растение, което разцъфваше сред пустинята и при най-лек дъждец, а приятелството и обичта бяха като степната трева, която и най-голямата жега не можеше да изгори.
	— О — отвърна братовчед й, — имаш предвид твоя китайски прислужник. Хм. Може да се каже.
	— Какво, какво? — смая се тя; помисли си, че братовчед й вероятно беше чул за смъртта на Ма Дзин.
	— Никога не съм му имал доверие! — кипна братовчедът. — Ама ти винаги си беше многознайка, още от дете, при това аз съм по-голям от теб!
	— Сега изпитвам към теб уважение като към водач на нашия клан — процеди през зъби тя, вместо да го перне по главата, какъвто беше първият й импулс. — Какво знаеш за моя Лалугер?
	— Той дойде при нас — отвърна братовчедът — и имаше наглостта да попита за майка ти, която никога не го е понасяла, и за гроба на баща ти, сякаш ние не уважаваме достатъчно човек като Чоросбай-Темур, та да направим гроба му достъпен за всеки, както постъпват китайците. Уверявам те, че баща ти и майка ти, която умря много скоро след него, бяха погребани, както му е редът, и никой няма да намери мястото, точно както се полага на един предводител и на неговата съпруга.
	— Никога не съм се съмнявала в това — каза Мандухай и се зачуди дали единствена тя е пораснала, докато братовчед й си е останал същото момче, само че в тялото на възрастен.
	— Във всеки случай той остави нещо за теб — продължи братовчедът. — Твоят китаец рече да ти предам едно вързопче, когато те видя. Сякаш бихме отишли доброволно при Мандул хан, тъй рекох на жена ми, особено след всичките истории за това как Златния принц… Както и да е, сега вече не е важно. Във всеки случай Лалугера бързаше много, но беше уверен, че ние с теб ще се видим. „Вашата братовчедка Мандухай ще остане хатун“, каза ми той, „това е сигурно“, и да не съм забравял, че винаги си печелила, когато бяхме деца. Което впрочем не е вярно. Понякога печелеше само защото беше малка подла твар и ме хапеше по ръката, преди да се състезаваме в стрелба с лък. Както и да е, взех вързопчето. А после той изчезна — познай в коя посока. Винаги съм знаел, че някой ден ще ти избяга и ще се върне при своите хора в Средното царство. Ама мен кой ли ме слуша…
	Вързопчето не му било подръка, поясни той с грейнало от злорадство лице. Измина още един ден, докато съпругата му го откри сред множеството върбови кошници, които разопаковаше в зимния стан, и докато Мандухай го пое в ръцете си. Очаквала беше писмо, но Ма Дзин явно се бе опасявал — не без основание, — че писмото може да бъде прочетено и от други. Въпреки това пратката й проговори пределно ясно какво е възнамерявал да направи, преди да напусне нейната родина и да се върне в своята.
	— Какво е това? — любопитно попита седящият до нея Бату-Мунке; когато жената на братовчеда донесе пакетчето, двамата тъкмо си деляха сушена извара на резени. Детето огледа бялата и червената фигурки, които Мандухай държеше — беше ги виждала стотици пъти в ръцете на баща си и на Ма Дзин. — Не приличат на кукли закрилници на юртата — продължи малкият. Имаше предвид куклите, които олицетворяваха духовете на предците, окачваха се от двете страни на юртата и символизираха стопанина и стопанката.
	— Това са фигури от една игра на име шах — обясни Мандухай. — Наричат се дами. Или царици. — Тя помнеше, сякаш беше днес, какво бе казал веднъж баща й за тези фигурки. Ханът на шахматната дъска е най-важната фигура; ако падне, играта свършва, но той почти не може да се движи. Затова най-важната фигура е хатун. С нея можеш да се движиш по цялото игрално поле, напред, назад, във всяка желана посока, както с никоя друга фигура.
	Бялата и червената фигура в ръцете й бяха свързани с конец. Тя разбра.
	— Това съм аз — каза тя на Бату-Мунке, тласкана от непреодолимото желание да сподели поне с един човек. — А това е уважаемата Ван, най-могъщата жена в Средното царство. А пък конецът, който ни свързва, е Ма Дзин, моят Лалугер. Той не се е върнал просто така в родината си. Ще се опита да се доближи до Ван.


>>	Двайсет и четвърта глава

	Ма Дзин нямаше определен план, когато напусна стана на Мандул хан. За първи път, откакто беше помолил касапина да го кастрира, за да стане евнух на императора и да избяга от гладната смърт или от робството на едрите земевладелци, той не знаеше какво да очаква от бъдещето, от какво се страхува, на какво се надява. Чувството беше неописуемо: след всичките тези години отново да има възможността да започне нов живот. Можеше, ако иска, дори да се върне към първия си живот, но при по-добри условия. Монголците все още предпочитаха да търгуват чрез размяна на стоки, вместо да използват злато, сребро и мед. Ма Дзин бе разполагал със злато само когато Чоросбай-Темур му го беше дал за пътуването до Забранения град. Обаче конят, особено монголският кон, струваше много. За един кон средна ръка можеше да получиш цяла бала*1 висококачествена коприна и десет бали груба коприна. За добър кон като този, с който избяга Ма Дзин, даваха дори 132 фунта*2 чай. С получените пари можеше да си купи едно-две оризови полета в някои райони.
	[*1 Бала — като мярка за плат се равнява на 12 топа. — Б.пр.]
	[*2 Един фунт = 0,453 кг — Б.пр.]
	На бойното поле край Туму той беше погребал мечтите си да стане герой. Отдавна престана да мрази монголците, дори се чувстваше добре при тях, но те не бяха неговият народ; техният език не беше неговият език, а понякога му бяха толкова чужди, колкото и в първия му ден сред тях. Обичаше Мандухай, от дете тя бе превзела сърцето му, но не беше възможно да се върне при нея, докато бе жив съпругът й, а може би и след това. Чоросбай-Темур, когото уважаваше и, ако трябваше да бъде честен пред себе си, накрая дори обикна, беше мъртъв. Нямаше причина да остава при монголците, още повече че сега и те го смятаха за предател.
	Не можеше да си представи обаче отново да стане селянин или да се грижи за отшелник. Дори да имаше късмет с реколтата в една година, на следващата вероятно щеше да се принуди да затъне в дългове като баща си и да свърши като наемен роб на някой едър земевладелец. Освен това не беше първа младост и дните, които да прекарва от изгрев до след залез-слънце на нивата, привел гръб, да сади ориз и да го жъне, както правеше като осемнайсетгодишен, бяха преброени. Не, животът не му беше отредил да бъде селянин.
	С известна доза самоирония си помисли, че трудно би разбрал каква е била волята на боговете спрямо него, защото досега го бяха изпробвали само в областта на отглеждането на деца и на предателството. После му хрумна една абсурдна мисъл, която отказваше да го напусне. Нито Средното царство, нито монголските племена бяха истинската му родина, ала той мислеше и сънуваше на двата езика. Може би беше предубеден, но твърдо вярваше, че неговата възпитаничка Мандухай има силите да реши въпроса с наследяването по своя воля, независимо дали Златния принц ще загине, или не. Освен това той познаваше жената, която бе успяла да застане начело на Средното царство. Беше й направил услуга и веднъж бе посредничил между двете. Би могъл да се опита да го направи отново, този път откъм страната на Ван.
	Веднага след това си каза, че е глупак. Сега не можеше да предложи изгодна сделка, а уважаемата Ван не изглеждаше склонна да го възнагради с някакъв пост, водена от гола сантименталност, и още по-малко приличаше на човек, който се доверява на другите.
	Но му беше показала, че е готова да върви по необичайни пътища. Идеята го обсеби и той сключи компромис със себе си. Ма Дзин щеше да отиде в столицата и да се опита да започне там нов живот, независим от бившата бавачка, уважаемата Ван. Това нямаше да е крачка назад, какъвто би бил опитът да стане отново селянин, а нещо, което никога досега не беше правил. Но отвореше ли се възможност, щеше да говори с Ван и да види какво ще излезе от това.
	Във всеки случай нямаше да се върне при монголците в близкото бъдеще, а и нямаше да е лесно да намери куриери, затова, преди да мине границата, се отби в стана на клана Чорос и даде на братовчеда на Мандухай прощален подарък за нея, който, както се надяваше, щеше да й разкрие какво би искал да направи. Изчака да остави граничния район зад гърба си, за да си остриже косата и да смени дрехите, но можеше да си спести това усилие. Съдейки по коня му, всички срещнати си правеха заключението, че Ма Дзин е северен варварин, който има предимството да живее на територията на императора.
	В столицата гъмжеше от десетки хиляди бедни селяни, все още без адресна регистрация, но когато човек претендираше за място в странноприемница, особено пък ако възнамеряваше да поостане, то, както си припомни Ма Дзин, следваше да се регистрира при половин дузина компетентни чиновници и да дава всевъзможни обяснения. Той се загледа в един от мъжете, който с важен вид попълваше документи, още преди да е настъпил денят, и си помисли, че въпреки нещастията си в крайна сметка е имал късмет, защото баща му така и не бе успял да плати обучението и изпитите му за чиновник. И тъй като все още не смяташе за препоръчително да издава името си и най-вече миналото си на евнух в императорския двор, той отново назова монголската дума за лалугер като свое име и заяви, че родителите му живеели в граничния район и баща му бил от монголски произход, но майка му била истинска издънка на народа Чин и наскоро била починала. Последното й желание било нейният син да погребе праха й във възвишената близост на императора. За негова изненада служителят повярва веднага на тази приказка. Очевидно това желание не се срещаше рядко, защото чиновникът го предупреди с отегчена физиономия да стои настрана от гробовете на императорското семейство на хълма Хуангту, изрази съболезнованията си за майката на Ма Дзин и го похвали за страхопочитанието към истинските китайски предци. Въпреки това обаче поиска подкуп, за да му посочи подходящо място за майчината урна.
	— Аз съм беден…
	— Ако се стискаш, приятелю, няма как да помогна на клетата ти покойна майка.
	Все пак той препоръча на Ма Дзин да купи подаръци от магазините за хартия в Императорския град, например хартиена къщичка, ладия или носилка, а после да ги изгори в памет на покойната си майка, за да получи тя тези подаръци в отвъдното. И тъй като даровете ще произхождат от близостта на императора, те ще й покажат, че синът й е изпълнил последното й желание. На излизане Ма Дзин забеляза, че чиновниците си шушукаха и си водеха бележки, затова реши наистина да отиде до някой магазин за хартия. В столицата имаше много шпиони и ако пратеха някой след него, защото на чиновника му е хрумнало така, нямаше да навреди да се държи в съответствие с измислената си история.
	Магазинът за хартия се оказа за Ма Дзин истински дар от боговете. Държаха го двама мъже, баща и син. По-младият беше жаден за описания на пътешествия и предложи гостоприемството на дома си за няколко нощи, след като Ма Дзин разказа за произхода си, срещу описания на северните варвари и техните обичаи. Този мил младеж се казваше Ли Донгян; баща му беше много болен, така че той вършеше основната работа и понеже не можеше да си позволи слуги и слугини, се тревожеше много за бъдещето, когато баща му вече нямаше да може да изпълнява поне домашните задължения, камо ли да помага при производството на хартия.
	— Не знам нищо за хартията, освен че оценявам красотата й, когато я взема в ръцете си, за да пиша върху нея — каза Ма Дзин, — но с радост бих се отблагодарил за по-дълго на моя благороден домакин.
	Така той се сдоби не само с подслон, но и с възможността да припечелва препитанието си. Помагаше на стареца в домакинската работа и се учеше на занаят от младия мъж. Оказа се доста възприемчив, така че двамата гарантираха за него пред отговорния чиновник. Като цяло монголският мелез Лалугер имаше по-добър живот в Императорския град, отколкото бе имал евнухът Ма Дзин в Забранения град, и макар Мандухай да му липсваше, той установи, че е доволен от съществуването си. Едва когато отиде с Ли Донгян на баня — това се случи два месеца, след като бе започнал нов живот и в първата вечер, когато старият баща склони да остане сам — му беше напомнено, че миналото винаги ни застига.
	— Вие сте евнух, Лалугер? — смаяно извика Ли Донгян, а погледите на останалите посетители, които стояха, седяха или се плацикаха наблизо, също издаваха безпокойство. Ма Дзин скалъпи набързо историйката за някаква трагична злополука, но усети, че не му повярваха. Дочу някои от къпещите се да мърморят „шпионин“ и със закъснение си спомни, че извън Забранения град смятаха евнусите за шпиони по принцип, докато не се докажеше обратното. Имаше основателна причина за това недоверие: Източното хранилище, както наричаха тайната служба на императора заради местоположението на главната й квартира, се състоеше почти само от евнуси. Докато беше евнух от Министерството на огъня и водата, Ма Дзин почти не беше срещал евнусите от Източното хранилище.
	Ли Донгян беше много тих тази вечер и Ма Дзин започна да се опасява, че още на другия ден ще бъде уволнен. Годините при монголците явно му се бяха отразили, защото реши да хване бика за рогата и да зачекне прямо въпроса.
	— Аз не ви шпионирам — каза той на Ли Донгян.
	— Знам — отвърна за негова изненада младежът. — Един шпионин би си потърсил по-доходни задачи, отколкото да бърше устата на почитаемия ми баща и да го пази да не седне в собствените си изпражнения. И не би се представял за половин варварин. Въпреки това съм тъжен, задето се оказахте евнух, понеже, признавам си, хранех надеждата… да се сближим.
	Нова изненада, при това приятна. Онова, което касапинът беше направил по желание на Ма Дзин, беше достатъчно, за да умъртви всичко в слабините му, но, както установи по-късно, то не означаваше, че не може повече да мечтае, да търси приятелство и някакви усещания. Докато беше при монголците, не смееше да предложи нещо някому, както от страх да не му се присмеят, така и заради странните им закони. Те не смятаха за необичайно свекървата да се омъжи за зет си, ала играта на облаци и дъжд беше позволена само на съпрузите, а нарушенията се наказваха строго.
	Но Ли Донгян не беше монголец, още по-малко пък — човек, който имаше власт над живота и смъртта на Ма Дзин. Той бе любезен момък с приятна външност и Ма Дзин имаше избор за първи път от много време насам.
	— Съществуват различни възможности за близост — предпазливо отвърна той.
	Дом, занимание, мъж, който го приема радушно в леглото си: Ма Дзин можеше да се смята за щастливец и наистина беше щастлив, но въпреки това се усещаше как наблюдава продължително портите на Забранения град, когато минаваше покрай тях. Питаше се дали Златния принц е разгромен, дали се е върнал при Мандул хан и нямаше полза да си казва, че това вече не го засяга. Представяше си какво прави в момента Мандухай. Ами ако съпругът й реши да я държи отговорна за делата му? Дори да не беше така, все още съществуваше онзи враг, който бе убил сина й. Ма Дзин не бе успял да открие доказателство за вината на Йехе Хабарту, Нойонболод или някой друг, макар да беше твърдо убеден, че е пропуснал нещо.
	„Жива ли е младата съпруга на хана, добре ли е?“ — това не беше въпрос, който да зададеш на кой да е на улицата. Понякога, докато пиеше вино с Ли Донгян в някоя кръчма, се надяваше да научи отговора от чуждите разговори, но това не се случваше. Затова пък често говореха за бавачката Ван, ала нищо от чутото не му беше полезно. Обвиняваха я, задето императорът още нямал жив син; фактът, че собственото й дете умряло скоро след раждането, показвал неодобрението на боговете, а после — в столицата бяха единодушни по въпроса — благодарение на уменията си на вещица Ван възпрепятствала забременяването на всички други жени, с които спял Синът на небето. Да, той имал и други наложници и въпреки това слушал Ван за всичко и това било още едно доказателство за магьосническото й изкуство.
	— Това е противоестествено. Хайде, докато нямаше друга жена в леглото си, както и да е, но какво търси при нея сега, когато може да притежава която пожелае? Кълна ви се, тази жена е вещица!
	— Тя върти сделки — обади се друг посетител на кръчмата. — Не стига, че го накара да й прехвърли огромни земи, ами притежава и магазини. Това е просташко, ама пък и тя е само една бивша бавачка, а не истинска благородничка.
	„Бъди разумен“, казваше си Ма Дзин, „дръж се настрана“ — ала в главата му отново зрееше старият план. Примамливостта на цял един свят, възможността да научава важни новини — всичко това беше вярно и го влечеше неудържимо, но имаше и още нещо. Най-старото му изкушение, онова, което го бе измъчвало още като млад селяк, му се явяваше в нов образ: след като не може да бъде герой, поне да влияе донякъде върху събитията, вместо да се влачи по течението им.
	Сети се за шахматните фигурки, които беше оставил за Мандухай. Понякога, много рядко, дори една пионка успяваше да стигне до другия край на игралното поле и да се превърне в царица.
	Ма Дзин съчини писмо до уважаемата Ван, използвайки писмеността на уйгурите, в което я молеше за покровителството й над магазина за хартия на Ли Донгян. Вероятно тя получаваше стотици такива прошения, но той намекна за роднинските си връзки с нея и спомена, че нейният братовчед от севера я възхвалявал като далновидна жена. Освен това нарисува с туш в полето на листа малка, сякаш неволна закачка на четчицата — черна котка. После зачака. Цяла седмица не се случи нищо и той си каза, че вероятно Ван изобщо не е видяла молбата му. Не би се учудил, ако цялата работа вече се въртеше от писари. Но дори да бе прочела писмото, може да беше забравила „братовчеда от севера“ или да е решила, че той вече не може да й бъде от полза.
	На осмия ден обаче Ли Донгян, ококорен от почуда, съобщи, че получил покана да представи най-добрите си стоки в Забранения град. Размечта се как щял да стане придворен доставчик или поне доставчик на хартия за главната наложница на императора.
	— Ами ако я подразня? Ако неволно направя някой гаф? Накрая ще загубя всичко!
	— Само смелият напредва в живота — отвърна Ма Дзин. — Освен това аз ще бъда до теб.
	Засрами се, задето криеше истината от Ли Донгян. Но в крайна сметка можеше да се окаже, че уважаемата Ван наистина не иска нищо, освен хартия, и тогава щеше да е по-добре Ли Донгян никога да не научава какво е можело да се случи.


	Когато донесоха на Бег-Арслан новината, че вдовицата на Мандул хан е отхвърлила предложението му, той се ядоса, без да се изненада особено. След всичко, което му беше разказвала дъщеря му, той бе смятал за напълно възможно изборът на Мандухай да падне върху Нойонболод. Следващата част на съобщението обаче беше толкова невероятна, че той удари пратеника през лицето, защото я помисли за шега, а не беше в настроение да се превръща в мишена на подигравките на един подчинен. Удивително бе колко допълнителна работа му създаваше внезапното отсъствие на съпруга. Вярно, беше заповядал на една от робините, взети като плячка при последния набег, да дойде в леглото му, но младото същество не само беше сковано като дъска, а и седмици след това не бе способно да се грижи както трябва за храната и дрехите му, за хранителните запаси и дървата за огрев.
	Пратеникът се изправи; от носа му шуртеше кръв, но продължи да твърди, че казва истината: хатун се омъжила за малко момче, а новият хан бил отроче на онзи Баян-Мунке, който сам не беше възмъжал и носеше вината за смъртта на дъщерята на Бег-Арслан. Умът му не го побираше. Който и да я съветваше и да я държеше в ръцете си, трябва да беше кръгъл глупак. Когато накрая му съобщиха, че хатун била решила този път да разположи зимния си стан на юг, той помисли, че се досеща кой е този човек в сянка: братовчедът на Мандухай, настоящият предводител на клана Чорос. Нямаше да му бъде трудно да сплаши този младеж. Бег-Арслан изпрати част от хората си да прогонят стадата, които категорично се намираха върху земята на Чорос, за да демонстрира превъзходството си, и им заповяда да разпространят, че ще се случат и по-лоши неща, ако кланът Чорос не се подчинява на тайджи. Сметна, че не се налагат повече предохранителни мерки. Една жена, чийто ум дъщеря му явно бе надценила, едно малко момче и предводителят на клана Чорос, който досега не се беше отличил с нищо: те щяха да продължават да уронват престижа на хана, но за Бег-Арслан това беше изгодно.
	Повече грижи му създаваше Исама. Той се бе установил с хората си в един от най-пищните оазиси по протежение на Пътя на коприната и благодарение на няколко доходоносни набега се беше сдобил с плячка и женска плът и събрал под свое командване достатъчно мъже, за да бъдат наречени войска. О, той продължаваше да изпраща на Бег-Арслан изпълнени с уважение послания и част от плячката, но от своя страна изискваше добитък и коне от общите им съюзници, ойратите, а един от тях разказа, че Исама имал наглостта да кара хората си да го наричат тайджи. Нямаше да навреди, ако през пролетта му бъде напомнено докъде се простират собствените му граници, помисли си Бег-Арслан и прекара зимата в мрачни разсъждения за загубените възможности, смъртта на дъщеря си, неизбежната смърт на непокорната си жена и за ненадеждните подчинени. Посрещна пролетта с не по-добро настроение от миналогодишното, затова пък имаше план. Чудеше се защо Нойонболод е позволил на хатун да го отблъсне, вместо тутакси да я сложи на мястото й. Ако той се намираше тогава в Долината на вечния извор, щеше просто да сграбчи Мандухай и да я обладае, а после тя нямаше да има друг избор, освен да се омъжи за него и да го узакони като хан. Хората му лесно щяха да се справят с неколцината воини от нейния стан.
	Сдържаността на Нойонболод говореше или за слабост, или за огромно търпение. На всичкото отгоре малкият грозник бил инвалид. Вероятно Нойонболод е сметнал, че трябва само да изчака година-две и че дължи това на своя клан Борджигин. Както и да е, сигурно кипи от гняв срещу Мандухай, ако се смята за мъж на място. Бег-Арслан реши да убие с един удар две мухи. Ако предложи съюз на Нойонболод, не само ще покаже на Исама, че той, Бег-Арслан, може и без него, но и няма да си повтаря, че е получил отказ заради едно сакато дете.
	Предложението му към Нойонболод беше простичко и не можеше да бъде отхвърлено: той щеше да го провъзгласи за хан, нали в крайна сметка всички преки потомци на Чингис хан — с изключение на инвалида — бяха мъртви. „Можеш да обясниш, че предците ти са излезли от утробата на майка Хулун“ заръча Бег-Арслан да му предадат. „Само това има значение.“ В отговор Нойонболод трябваше да се задължи да остане в границите на североизток, с които се задоволяваше Мандул. О, и още нещо: да убие грозния инвалид и да предаде хатун на Бег-Арслан — това се разбираше от само себе си. „Тази жена е вдовица, така че не очаквам девственица“, натърти на пратеника си той с надеждата, че се е изразил пределно ясно и че Нойонболод може спокойно да си отмъсти на жената и да я обладава, колкото си ще, стига после да му я предаде цяла-целеничка и жива. Тук не ставаше въпрос за празното брачно ложе на Бег-Арслан, а за честта и авторитета му. Той беше най-могъщият мъж сред децата на Вечното синьо небе и не можеше да допусне някой да забравя този факт и да му казва „не“. Досега беше търпял донякъде — и какво бе спечелил? Нищо, освен неблагодарност и ядове. Дъщеря му щеше още да е жива и сега щеше да е хатун, ако беше настоял пред Мандул хан да не си взема втора съпруга. Ама не — прояви се като великодушен, великодушен и добър, дори взе храненицата му и й оказа честта да я направи своя съпруга, а за благодарност Борокчин прояви непокорство, заигра се с онова глупаво момче, Златния принц, и така го принуди да я убие и да прекара целия зимен стан, измъчван от неудобство и злоба.
	Той внуши на пратеника да говори с Нойонболод само насаме и му предаде второ съобщение, за да има извинение за посещението си в зимния стан на Мандухай, а ако не открие там Нойонболод, да тръгне на север. В това съобщение Бег-Арслан искаше да му върнат зестрата, която навремето беше дал за дъщеря си, а също и онези мъже, които беше оставил при Мандул хан под командването на Исама като „придружаваща охрана“. Разбира се, нито едното, нито другото му искане щеше да бъде удовлетворено; мъжете отдавна вече не бяха в стана на хана, а що се отнася до зестрата на Йехе Хабарту, той я бе получил обратно чрез зестрата на Борокчин. Но от него можеше да се очаква подобно искане, затова той го постави на драго сърце, предвкусвайки отговорите на Нойонболод и на хатун.
	Пратеникът не беше същият мъж, когото Бег-Арслан бе изпроводил последния път при хатун, но явно бе наясно с преживяванията на своя предшественик: след като се завърна и предаде отговора на Бег-Арслан, човекът беше достатъчно предпазлив да се държи извън обсега на господарските юмруци. Това не беше необходимо. Посланието не събуди гнева на Бег-Арслан, напротив. Той отметна глава и се засмя. Смя се дълго и от сърце. Не се беше чувствал толкова добре, откакто първите слухове за Златния принц и за дъщеря му бяха достигнали от двора на Мандул хан на юг, до него.
	— Малката вдовичка иска да воюва? Строи стенобитни машини? Прекрасно. Скоро сама ще ми падне в ръцете, а аз ще проявя невероятната щедрост да възнаградя Нойонболод за това. Би било жалко, ако загине, пронизана от стрели, преди да съм й показал какво значи истински мъж. Ако обаче Нойонболод ми я предаде цяла и невредима, ще си помисля. Но само тогава!


	— Много е важно — каза Нойонболод на Мандухай — ние да определим бойното поле, а не ойратите, защото те и без това имат предимството да познават по-добре местността.
	Не съществуваха много географски карти. През всичките години, през които монголците бяха владели Средното царство, китайците, иначе обсебени от книжата, администрацията и всичко, поддаващо се на броене, при случай изготвяха карти на изконните монголски земи, ала различните кланове предпочитаха да спорят за сферите си на влияние, без да им се налага да предявяват изрисувана кожа или китайска хартия. В крайна сметка, от всяко дете на Вечното синьо небе се очакваше да знае по всяко време къде точно се намира, ориентирайки се по разположението на слънцето и звездите и по състоянието на Майката земя.
	При все това Мандухай бе открила в наследството на Мандул хан една стара карта от пергамент. Не беше изготвена от китайци, защото съдържаше два вида писменост — монголската и друга, която не можеше да разчете, но не беше с китайските писмени знаци.
	— Това писмо е арабско — поясни Нойонболод, — виждал съм тези знаци при някои търговци по Пътя на коприната. Вероятно картата е изготвена от монголци, живеещи в илханатите* по времето, когато великият хан е царувал над персите.
	[* Илханат — монголско ханство, създадено на територията на Персия през XIII в. като част от Монголската империя. — Б.пр.]
	Остаряла или не, картата показваше всички области, представляващи интерес за Мандухай. Тя я разучава през цялата зима и поиска от Нойонболод да й опише най-точно по кои райони и пътеки ойратите снабдяват Бег-Арслан и Исама с добитък и мъже. Накрая взе решение.
	— Голямата равнина западно от планината Хангай и източно от Алтайските планини — отсече тя. — В целия запад няма по-добро място за конските стада, тук всички сте на едно мнение, защото водата се стича през цялата година от планините към равнината. Щом повечето ойратски кланове отглеждат там своите коне, значи това е районът, който трябва да завладеем. Конете са сърцето на всяка войска. Превземем ли този район, ойратите няма да имат друг изход, освен да се подчинят на нашите условия. Все едно дали имат четири тумена, а ние разполагаме с бойци за три. Недостигащите десет хиляди бойци няма да са от съществено значение. За да задържим района обаче, ще трябва да пленим предводителите им, а сетне да поискаме техните синове за заложници — само така мирът ще бъде траен.
	После си поговори с Нойонболод на четири очи.
	— За начало ще обясним на всички монголци, включително на нашите собствени хора, че първостепенната ни задача е да превземем някой китайски град, защото запасите ни от злато и коприна намаляват, а мъжете ни са се отучили да се бият.
	— Защо не искате да им кажете истината за нашата стратегия?
	— Защото юртите ни имат тънки стени и защото стратегията е твърде сложна за повечето от тях. Освен това хората, общо взето, обичат да вярват в това, което желаят. Затова им обещавам нещо, което им е познато, и се опитвам да разпаля огъня в сърцата им. Злато, вино, коприна и жени. Ако им кажа защо съм принудена да заблуждавам нашите противници или че тази първа битка цели нещо велико, а именно обединяването на нашия народ, те или няма да ме разберат, или ще издадат преждевременно плана ми. Не желая нито едното, нито другото.
	Така по време на цялото зимно стануване се говореше само за това кой от богатите градове на Китай да бъде нападнат. Строяха се стенобитни оръдия, големи катапулти и тежки щитове, които щяха да се транспортират с каруци.
	Толкова по-голяма беше изненадата, когато Нойонболод оповести пред командирите на отделните подразделения накъде всъщност ще се отправи първият военен поход. Ала перспективата за коне, безкрайно много нови коне, въодушевява всеки боец с монголска кръв. „Коприната, златото или жените са просто добра плячка, но конете са най-хубавият подарък от Майката земя за децата на Вечното синьо небе“, гласеше поговорката.
	Предводителите се спогледаха и кимнаха.
	— За целта обаче трябва да пристигнем там, без преди това да бъдем прихванати от тях или от техните съюзници — натърти Нойонболод. — Приклещят ли ни в проходите, сме загубени.
	— Исама пребивава в оазисите — напомни братовчедът на Мандухай. — Трябва да прекоси Гоби, за да стигне до ойратите, но би могъл да го направи. А Бег-Арслан като нищо ще ни попречи изобщо да стигнем където и да било, ако разбере накъде сме се запътили!
	— Затова е важно и двамата да са заети другаде — отвърна Мандухай.
	— И как смяташ да…
	— Братовчеде — подзе тя, — ще ти кажа, щом потегли походът. Разбира се, имам ти доверие, както и на всички в тази юрта, но нощта има уши, а аз не искам да въвеждам в изкушение някого, който още не е убеден, че може да разчита на моите способности. Бъди сигурен обаче: помислено е и за Исама, и за Бег-Арслан.
	Тя говореше с убедителност, която до голяма степен беше заблуждаваща, защото ако беше признала на колко игри на късмета се крепи планът й, едва ли някой щеше да се съгласи да я последва. Куриерът, когото бе изпратила при уважаемата Ван, още не се беше върнал и тя изобщо не знаеше дали Ма Дзин е успял отново да установи връзка с бившата бавачка. Ако не забележеше раздвижване на китайските войски към Пътя на коприната, Исама нямаше да се обезпокои, че може да загуби базите си, щом напусне оазисите, за да прекоси Гоби в североизточна посока и да подкрепи ойратите. Много неща зависеха и от това как новият й малък отряд от жени щеше да постигне поставените си цели в стана на ойратите. Планът предвиждаше още Нойонболод и хората му от северното крило да яздят само кобили, което беше крайно необичайно, но със сигурност щеше да развесели бойците, след като им бъдеше разяснено. Повечето кобили щяха да са разгонени и това щеше да примами много жребци от становете на ойратите, а лъжливите шаманки щяха да подклаждат разпространението на небивалици. Освен да сеят слухове за наградата в злато, равна на телесното й тегло, най-важната им задача бе да накарат ойратите да повярват, че битката не бива да започва преди новолуние, за да не се разгневят духовете.
	На всичкото отгоре тя не знаеше дали е успяла да запази планирания си поход срещу ойратските племена в тайна от Бег-Арслан, който, за разлика от Исама, владееше не само един оазис и следователно не зависеше от една-единствена база.
	— Това е нашият час — заклинателно се обърна Мандухай към Нойонболод, двамата предводители на групите от по десет хиляди бойци, техните заместници и най-важните командири на подразделения, събрани пред нея. — Първата голяма крачка, за да станем отново един народ, какъвто сме били някога при праотеца. Не бива да се колебаем. Трябва да направим тази крачка към голямата равнина западно от планината Хангай. Ще тръгнете ли след мен и хана?
	— Може би ще е по-добре момчето да остане в зимния стан… — обади се братовчед й, но Мандухай поклати глава.
	— Не. Много е важно нашите бойци да знаят за кого тръгват на бой и да не си мислят как ние с хана сме на сигурно място, докато те залагат главите си заради нас. Тръгваме утре.
	— Освен това един зимен стан със слаба охрана би могъл лесно да падне в ръцете на Бег-Арслан, след като проумее какво става — допълни Нойонболод. — Ако Бег-Арслан плени хана, войната приключва, все едно дали ще победим ойратите, или не.
	Прав беше. Мандухай усети одобрението на присъстващите. Приятно й беше да знае, че Нойонболод е на нейна страна, защото той не само говореше, но и мислеше, все едно за какво ставаше въпрос. Тя плесна с ръце и съпругата на братовчед й, единствената присъстваща жена, освен Мандухай, защото Мандухай не искаше слугините и слугите да слушат какво се говори на това съвещание, напълни голяма паница с айраг, която тръгна да обикаля предводителите. Когато накрая стигна до Мандухай, тя, преди да отпие, каза:
	— За възраждането на Нефритената империя!
	— За бъдещето — отвърна Нойонболод, а тя го погледна, съзнавайки, че това не беше непременно едно и също.


>>	Двайсет и пета глава

	Ван имаше добра памет за хора, които са й били полезни и които още можеха да бъдат такива, но това не беше единствената причина, поради която покани при себе си евнуха Хан Лай — Лалугера, когато той се появи отново, преоблечен като търговец на хартия. Отлично съзнаваше, че дори стари съюзници като Джи, който с нейна помощ се беше издигнал чак до главен церемониалмайстор, са надеждни само докато вярват, че тя продължава да владее сърцето на императора. Ако въпреки бдителността на Ван някоя куртизанка се покажеше по-амбициозна от очакваното или Ченхуа се поддадеше на любопитството и прищявката и позволеше да вкарат в леглото му безупречно, добре оформено младо момиче с подходящ произход, то Джи вероятно нямаше да тържествува, за разлика от враговете й. Но и нямаше да се бори за нея, а веднага щеше да се постарае да спечели благосклонността на новата любовница.
	Нямаше как да се изключи напълно възможността за неочаквани развития. Но бъдещето можеше да се планира и при сегашните обстоятелства. Ван се грижеше за икономическите решения на страната не само за да извлече печалба за себе си, но и за да стане незаменим фактор в управлението. Макар да не носеше съответната титла, тя се трудеше като министър на икономиката и по този начин държеше контрола върху финансите. Освен това не вредеше да напомни на Джи, че също е заменим.
	И накрая, освен че беше пресметлива, тя беше и просто любопитна. В момента, когато Ван получи писмото на Хан Лай, в столицата току-що беше пристигнала новината за смъртта на Мандул хан и за неочаквания избор на наследник, направен от неговата вдовица. Значи някогашното малко момиче в известен смисъл беше тръгнало по нейните стъпки. Най-добре за Средното царство беше монголците да останат изпокарани помежду си, ала въпреки това Ван беше принудена да си признае, че част от нея желаеше успех на Мандухай. Ако не по друга причина, то, защото в противен случай всички министри щяха да се възмущават гръмогласно от варварската царица, изговаряйки по този начин всичките критики, които не смееха да изразят открито по адрес на Ван.
	Като истински добра търговка тя запази тези съображения за себе си и щом прие Хан Лай, зададе риторичния въпрос защо да не го накаже като монголски шпионин и да заповяда да го изхвърлят.
	— Защото вашата котка още ме обича — находчиво отвърна той, с което предизвика усмивката й: наистина, животинката беше дотичала при него, а той я чешеше зад ушите. — Освен това не сте от жените, които си губят времето, така че отдавна щях да съм в тъмницата, ако смятахте, че съм способен да навредя на нашата родина.
	— Хан Лай — Ван изтри усмивката от лицето си, използвайки китайската дума за лалугер, — вие сте шпионин. Признавам, надявах се, че сте мой шпионин сред варварите, защото съобщението ви за Златния принц се оказа вярно, но сега? Сега сте тук. Следователно не можете да ми кажете нищо за намеренията на варварите. Кой ми гарантира, че не храните надежда да им разкажете за моите намерения?
	— Никой, ако за вас няма значение, че Мандул хан ме изпъди заради делата ми и щеше да ме убие; би ме убил и днес, стига да можеше да ме докопа.
	— Още по-лошо. Вие сте разкрит шпионин — продължи Ван, — който е толкова зле осведомен, че не знае за смъртта на Мандул хан. Е, кажете, как можете да ми бъдете полезен при това положение?
	Той остана прав, вместо да се хвърли на земята пред нея, което говореше в негова полза, и спокойно отвърна:
	— Мога да ви бъда полезен по две причини. Първо, аз разбирам монголците, както умее да ги разбира само човек, живял сред тях, а това не може да се каже нито за вашите военачалници, нито за самия военен министър. Второ, току-що потвърдихте, че най-важната личност в страната на монголците сега е момичето, което съм отгледал. Почитаема Ван, вие най-добре от всички знаете на какво е способен човек, който е отгледал дете.
	Тези думи я уцелиха по място, което държеше заключено за заобикалящия я свят.
	— Да — каза тя, отказвайки се от привидната си незаинтересованост, — знам това. И вие го знаете. А както изглежда, и вашата питомка го знае, защото е избрала за нов хан не някой мъж, ами дете. Ето какво обаче не знам: дали ще бъде убита от онези мъже сред варварите, които понастоящем са много по-силни от нея? И ако не, ако тя постигне успех, дали ще се опита като онзи глупак, Златния принц, да разбуни нашите поданици от монголски произход и да премести границите ни? И дали вие бихте потвърдили пред мен това, в случай че тя има подобни намерения?
	— А вие бихте ли ми повярвали, ако кажа „не“? — отвърна Хан Лай. — Нямам възможност да ви докажа, че съм достоен за доверието ви, освен може би тази: именно Мандухай хатун ме спаси и ми помогна да избягам, макар да й признах какво съм сторил. Ханът бездруго й беше гневен, така че тя можеше да очаква бягството ми да му послужи като повод да се отърве и от нея, но въпреки това ми помогна. Малко са хората, които Мандухай обича, но аз имам щастието да бъда един от тях. Сега вие държите живота ми в свои ръце. Ако Мандухай узнае, това ще повлияе върху действията й.
	Ван се колебаеше дали да схваща думите му като знак за предателство, или като някаква чудновата вярност. Сигурна беше обаче, че ако сама попаднеше в ръцете на северните варвари, Ченхуа не би направил нито крачка, без да помисли какви последици би имало това за нея.
	— Е, добре — склони тя. — Вие сте моят временен съветник по въпросите на северните варвари. Ще намерим начин да съобщим това на вашата малка варварка. Стига да оцелее. Но ако разбера, че всъщност действате за нейна изгода и ме шпионирате в нейна полза, ще можем да проверим доколко е привързана към вас.
	Това се случи в началото на зимата. С настъпването на пролетта пристигна вест за Ма Дзин, вследствие на която той я помоли да премести китайските войници в нови гарнизони. Нищо повече.
	Ван го гледа дълго и се запита дали си струва да отреже малкия му пръст и да го изпрати на Мандухай.


	Войската, тръгнала на поход, се движи различно от обоза, който просто се точи от един бивак към друг. Обикновено оставяха добитъка, старците, болните, децата и по-голямата част от жените в стария стан, защото по време на поход на бойците им стигаха по два бойни коня и четиринайсет до шестнайсет млекодайни кобили. Но този път беше различно. Тръгнаха всички, защото нямаше излишни воини, които да пазят стана. Сайхай попита докога ще останат заедно — не толкова защото беше войнствено настроена, колкото от тревога за Бату-Мунке.
	— И аз се тревожа — каза Мандухай. — Разбира се, той няма да язди между бойните линии. Ще го настаним извън бойното поле, при запасняците, и ще му осигурим охрана. Но дотогава трябва да ни придружава. Всичко е заложено на карта. Старците и децата остават с нас до два дни преди достигане на целта, но дори те, както и повечето жени, имат важна задача.
	— Вие сте хатун и аз се подчинявам на вашата мъдрост — отвърна Сайхай. — Но не сте майка.
	Този удар я засегна още по-дълбоко, защото й бе нанесен без зъл умисъл. „Вече не съм“, помисли си Мандухай и се запита дали Сайхай беше права, дали и братовчед й беше прав, когато каза, че трябва да оставят Бату-Мунке скрит в стана. Може би тя изискваше твърде много от момчето. Може би ненужно го излагаше на опасност.
	През изминалите месеци беше водила доста вътрешни борби, беше си блъскала главата над въпроса дали целите й са изобщо постижими. Заболяването на Бату-Мунке се връщаше както през първите месеци, когато бе започнала да се грижи за него. Разпищяваше се, когато тя нямаше време да му обърне внимание, дори се самонарани, за да я накара да дойде. Отначало Мандухай се уплаши и прокле съня, който крадеше половината от живота й, но после проумя: момчето още беше подвластно на твърде много спомени, които не можеха да се заличат току-тъй. Затова просто започна пак да го води навсякъде със себе си и той отново стана такъв, какъвто тя очакваше. Остана обаче тревожният въпрос дали ще се справи, дали някога ще забрави миналото си.
	После тя си спомни как намаляваше уважението към Мандул хан, когато той изпращаше други да водят неговите битки, а сам се кланяше на тайджи и издаваше невнятни заповеди на собствените си хора. Бойците трябваше не само да уважават Бату-Мунке, но и да го обикнат, а любовта се нуждаеше от близост, не от отдалечаване. Едно дете не можеше да впечатли никого с уменията си да борави с оръжие, но можеше да прояви смелост и готовност да бъде с хората си. Тя искаше да се възползва от тази възможност.
	Що се отнася до Мандухай, тя остави украсата за глава и повечето си дрехи при жените и старците, разпусна си косата, отми смолата от нея и я завърза с най-обикновена лента, каквито носеха мъжете по време на бой. Украсата за глава на една царица тежеше повече, а не по-малко от шлема; единствената трудност, която й създаваше шлемът, беше, че е изработен за главата на мъж, така че й стоеше малко хлабаво. Трябваше да свикне и с постоянната тежест на бронята за ръцете и на кожения елек, покрит с метални пластинки. Едно беше да носиш от време навреме мъжко снаряжение, друго — да яздиш с него и никога да не го сваляш.
	— Мандухай — попита я Бату-Мунке, когато тя изравни коня си с неговия, за да го нагледа, — какво ще стане, ако ойратите се предадат веднага?
	— Тогава ще приемем покорството им, само че те няма да постъпят така. Ойратите смятат Бег-Арслан за свой върховен господар и са забравили какво дължат на хана.
	— Но те не са като Исама, нали? — плахо попита момчето. — Не са отвлекли майка ми. Те не са лоши. Истинският ни противник е Бег-Арслан, нали?
	Тя вече му беше обяснила защо не можеха да се бият направо със самия Бег-Арслан и той я бе разбрал. Значи го мъчеше нещо друго. Тя разбра какво е, когато забеляза как малкият гледаше ръцете й, покрити с броня от кожа и стомана.
	— Воинът — подзе тихо тя — не може да се бие само с тези, които са заслужили смъртта, а предводителят — още по-малко. Той може само да се надява, че целта му оправдава борбата. Предводителят трябва да вземе това решение. Той носи отговорност за мъртвите, но и за живите, стига да е взел правилното решение. Ако ойратите ни се подчинят, Бег-Арслан ще проумее, че не може повече да ограбва безнаказано нашата обединена страна само защото няма друга равностойна сила, която да му попречи.
	— А ти можеш ли да убиваш хора, които не мразиш? — попита Бату-Мунке. — Винаги съм смятал, че хората, срещу които се бори героят, трябва да са лоши, а той трябва да ги мрази, за да може да ги убие.
	Тя си спомни за първата жена на Исама и за войника от клана Чорос и поклати тъжно глава.
	— Воинът иска преди всичко едно, малки хане — изненадващо се обади ездачът, който в този ден изпълняваше длъжността телохранител на момчето. — Той иска да оцелее. Същото иска и противникът му. Затова са в състояние да се убиват взаимно.
	— Мандухай — попита обърканият Бату-Мунке, — какво ще стане, ако някой, с когото се биеш, те убие?
	— Това няма да се случи — бързо отговори тя.
	— Но не го знаеш със сигурност — настоя малкият. Свикнала да бъде откровена с него, доколкото беше възможно, тя кимна утвърдително.
	— Не, не го знам със сигурност. Знам обаче, че ще се бия не само за моето оцеляване, но и за твоето, и за това на нашия народ. Докато ойратските воини ще се бият само за собственото си оцеляване. Затова вярвам, че ще победя.
	Тази увереност вече не беше престорена както доскоро в зимния стан. Сега Мандухай не можеше да си позволи никакви съмнения и опасения. Сега тя беше и стрелата, която изстрелва стрелецът, и самият стрелец — тя беше и двете неща едновременно. Съществуваше само целта. Всички други двоумения оставаха за после, когато тя или щеше да уцели, или да пропусне.


	Бег-Арслан беше избрал старателно мястото, където да хване натясно глупавата и опърничава хатун и изрода, когото тя наричаше хан — един проход, от който Мандухай и хората й нямаха възможност да се измъкнат. Той получи вестта за тръгването й съвсем навреме, както се беше договорил с Нойонболод чрез пратеника си. Съгледвачите му потвърдиха, че в южна посока се движи войска, а над нея се носи огромен облак прах. Бег-Арслан заповяда на хората си да вземат плетен кош, предназначен за трупа на изрода. Трябваше да го покаже публично, да не би след година-две да се появи някой коняр и да се представи за ненадейно оцелял, по чудо завърнал се наследник на Чингис хан. Не, изродът щеше да изгние на дърво, пред очите на всички. Що се отнася до Мандухай, тя щеше да получи възможност да го обезщети и за съсипаната му зима, и за загубата на съпругата и дъщеря му.
	Той пристигна пръв в набелязания проход и със задоволство установи, че надлъж и нашир не се виждаха никакви съгледвачи от войската на Мандухай. Бидейки начинаеща във военното изкуство, тя вероятно изобщо не беше помислила да изпрати съгледвачи, а Нойонболод, естествено, не я беше подсетил. Бег-Арслан стигна до заключението, че след днешния ден няма да има нужда от Нойонболод — нито за да сплаши Исама и да държи здраво североизтока, нито за да стане хан. Крайно време беше кланът Борджигин да изчезне от лицето на земята, в това отношение покойният Есен бе прав. Бег-Арслан хан звучеше по-добре от Бег-Арслан тайджи, а що се отнася до хората, които още бълнуваха за Златната наследствена линия, то той щеше да окаже чест на хатун и да се ожени за нея, с което наследствената линия в известен смисъл щеше да бъда запазена.
	След половин ден на приятни бленувания Бег-Арслан започна да проявява признаци на безпокойство, защото войската на Мандухай не се появяваше. Вече би трябвало да се вижда от възвишението, където бе изпратил съгледвачи. Той прилепи ухо към земята, защото дори да имаше закъснение, хилядите конски копита караха земята да трепери отдалече. Но не чуваше нищо, не усещаше нищо. Започна да го гложди неприятно предчувствие, затова изпрати още съгледвачи. Те се върнаха след два дни, а междувременно един от подчинените му се осмели да каже нещо, което мнозина си мислеха.
	— Явно Мандухай хатун няма да мине оттук.
	— Но съобщението от Нойонболод беше недвусмислено — възрази Бег-Арслан. — Освен това тя няма никакъв избор. Ако иска да тръгне от Улан нур срещу граничните укрепления на Средното царство, трябва да мине през този проход.
	Не можеше да бъде — Нойонболод да не е възнамерявал да предаде Мандухай и да е заблуждавал него, Бег-Арслан, с лъжливи съобщения! Подобни неща се случваха на глупави момчета като Златния принц, но не и на Бег-Арслан тайджи. Освен това той не разчиташе само на Нойонболод. Пратеникът му беше потвърдил, че в зимния стан на Мандухай се готвели за поход и строели стенобитни машини за превземане на китайски градове. Освен това се виждали множество огньове и облаци прах, придвижващи се към прохода, където причакваха войската на Мандухай. Къде беше тя?
	Най-после се завърнаха и другите съгледвачи, които той бе разпратил във всички посоки. Наистина видели войски в далечината, които обаче идвали от погрешната посока, освен това били само отчасти с монголски произход. Както изглеждаше, след провала на Златния принц клановете и племената на „Трите стражи“ бяха предпочели да останат под крилото на китайския император. Те се бяха обединили с отряд китайски пехотинци и ги придружаваха на конете си. Не даваха обаче признаци за намерения да минават през прохода. Напротив, предните им постове спряха на отсрещната страна и се провикнаха подигравателно, че ако тайджи искал да тръгне по стъпките на Златния принц, то днешният ден бил идеален за това.
	Гневът на Бег-Арслан беше достатъчно силен, за да жадува за битка, за каква да е битка. Щеше да се откаже от добрата си позиция и да загуби елемента на изненада, като нападне изневиделица вражеските войски в прохода. Вместо това щеше да си има работа с добре подготвени отряди, ала тук ставаше дума за тези вечно неверни кукувици, „Трите стражи“, и за китайците — но кой ли вземаше насериозно китайците! Щом не можеше да обладае хатун, то поне щеше да охлади страстите си с китайска кръв. Заповяда на хората си да се хвърлят в атака, като не забрави преди това да отреже по едно ухо на съгледвачите си, защото явно не бяха способни да чуват това, което той искаше: къде се намира проклетото женище Мандухай и как се беше получило така, че тя измами него, най-великия воин сред децата на Вечното синьо небе.


	От времената на праотеца Чингис хан отпред яздеха лявото и дясното крило, докато предводителят на войската се намираше в изоставащия назад център, разположен по възможност по-високо от крилата, за да има поглед над движенията им по време на битка и при нужда да ги променя. Ето че от доста дни двете войски стояха една срещу друга; всички се чудеха защо ойратите не нападат, след като имат числено превъзходство.
	„Чуждите преживелици и хилядите истории се различават от усещането сам да се намираш насред битката, както денят се различава от нощта.“ Това си помисли Мандухай, когато погледна от хълма Ташбурту към огромната равнина под себе си, за пореден път обяснявайки на водачите на всяка единица от хиляда бойци и най-дребните подробности на плана, за да могат при нужда сами да вземат решения в съответствие с променената ситуация, и заповяда да нападнат един ден преди новолунието. Последната й заповед гласеше всичките й хора да боядисат шлемовете си в синьо, цвета на небето, така че никой да не загине от братска ръка при очакваната бъркотия, когато монголци се сражават с монголци.
	Тя беше разигравала имитация на битки, за да се упражнява и да знае как да обхваща с поглед голяма група бойци; това й помогна донякъде, но все пак нищо не можеше да се сравнява с голата действителност. Ойратите й се сториха много повече на брой, отколкото бе очаквала, но може и да се лъжеше. Тя погледна над главите на двестата избрани воини от своята гвардия, които щяха да играят централна роля в плана й, посочи им за последен път един малък скалист хълм зад линията на противника, до който трябваше да се доберат, и натърти, че не бива да допускат да бъдат спрени, че трябва да достигнат целта на всяка цена и че духовете на предците са с тях, в противен случай не биха им изпратили през последните дни почти три хиляди жребеца, притежание на ойратите.
	Тя се впусна в галоп, следвана по петите от личния си знаменосец, закачил бели и черни опашки от як на полевия стяг, и от двестата избрани мъже от своята гвардия. Оказа се обаче, че я беше забелязал отряд от ойрати, които вероятно възнамеряваха бързо да сложат край на задаващата се битка, като нападнат главнокомандващия, и които бяха достатъчно добри, за да се вклинят дълбоко в сърцевината на противниковата войска, въпреки изненадващата атака срещу тях.
	Мандухай нямаше време да се учудва. Беше очаквала подобни опити, дори бе обмисляла да приложи сходна тактика, но я смяташе за малко вероятна сега, когато хитрината й се оказа успешна и ойратите бяха нападнати ден преди планираното от самите тях нападение. Тя използва лъка си, за да убие двама от противниците, но шестима други пробиха обръча. Мандухай извади меча, видя с крайчеца на окото си, че трима от телохранителите й са непосредствено зад нея, притисна колене в тялото на коня си и се хвърли срещу ойратите.
	Непосредствено пред коня й от една пролука в скалите изскочи рис, очевидно прогонен от убежището си от тропота на конски копита, изсъска и конят й се подплаши, както и конете на другите ездачи. Докато успее да го обуздае, подбрадникът й внезапно се скъса и проклетият шлем се изхлузи от главата й. Цялата настръхна, а хората й се вкамениха. Единствено падането от кон беше по-лошо от загубата на шлем. Тя не можеше да се спре насред атаката и да го вдигне от земята или да очаква някой от свитата й да го стори. Който и да се опиташе в тази бъркотия, конете щяха мигом да го стъпчат. Нима всичко, за което беше работила, щеше да свърши така — за нея, за Бату-Мунке, за нейния народ? Всичко — заради един загубен шлем?
	— Царицата няма шлем! — изрева някакъв глас зад гърба й и тя вдигна поглед едва когато установи, че водачът на щурмовия отряд на ойратите е спрял своя също подплашен кон до нейния. Вместо да се възползва от слабостта й, той сведе меча си, свали собствения си шлем от главата си и й го подаде. Може това да беше хитрост; зад нея някой изкрещя да не протяга ръка, онзи сигурно щял да й я отсече.
	„По-лесно би му било да убие противничка без шлем, вместо да си прави труда да прилага подобни хитрости“, помисли си Мандухай и посегна към шлема, заявявайки:
	— Боецо на ойратите, ти си честен враг. Кажи ми името си и ако довечера аз и ти сме още живи, ще намериш в мое лице една почтена победителка.
	— Казвам се Кремък — отвърна той, докато тя бързо си слагаше шлема, — а победата ще бъде наша. Но вие сте хатун, а по пътя насам, който сте изминали с войската си, всичките ни юрти си стоят и жените не са обезчестени. Това също е знак за честност.
	По силата на някакво безмълвно разбирателство той кръстоса меча си с боеца до нея, така че тя можеше отново да се заеме целенасочено със задачата да стигне до отсрещното възвишение. Накрая успя, съпровождана от знаменосеца си. Първите стотина мъже, които също се бяха добрали дотук, почти бяха завършили оформянето на „костенурка“ от щитове, която щеше да я пази през този ден. Пуснали бяха на воля конете си и тази хитрост бе предизвикала надпревара между ойратите, повечето от които без коне, които се отделяха от отряда си, за да си хванат кон. Мъжете, които носеха новите арбалети, а също и най-добрите стрелци от личната й охрана бързо заеха позиция под щитовете. Мандухай пристигна, заби стяга си по средата, заповяда на двама мъже да бият тъпаните, така че всички ойрати да видят къде се намира тя, и тогава настъпи това, което бе очаквала. Нито един ойрат вече не гледаше другаде, освен към мястото зад техните линии, където, над стена от щитове, се вееше знамето на хатун като чудовищно предизвикателство към тях. Бойните редици се разбъркаха, защото всички имаха само една цел — да заловят хатун. Но това се оказа неочаквано трудно, въпреки явното превъзходство с хиляди и хиляди бойци. Скалистият хълм създаде първите трудности; стрелите, изстреляни от арбалетите изпод „костенурката“, покосяваха мъже и коне и във възникналата суматоха ойратите си пречеха взаимно. Нито един техен предводител не беше в състояние да сложи край на този хаос. Никой не беше подготвен за подобен начин на действие. Никой не беше чувал за такава тактика дори от великите дни на праотците.
	— Тенгри, Вечното синьо небе е моят шлем, то ме закриля! — провикна се Мандухай. Ойратите прииждаха на вълни, на вълни към нейните позиции и се разбиваха в тях. Воините на Мандухай ги застигаха, приближаваха се със застрашителна скорост, засипваха ги с градушка от стрели, причиняваща все по-големи дупки в редиците им. Ала и редиците на нейните хора на хълма оредяха с настъпването на обедната жега — на места ойратите успяваха да проникнат с копията си зад щитовете и да нанесат сериозни щети. След като изстреля всичките си стрели, Мандухай зае мястото на един от своите хора на стената и използва щита, за да създаде прикритие за другите стрелци с арбалет, без сама да знае откъде черпи сили за всичко това.
	Последните лъчи на вечерното слънце гаснеха, когато в създалата се пролука между щитовете тя съзря приближаващия се Нойонболод. Крясъците утихнаха, надигнаха се радостни възгласи. Битката беше спечелена, защото Нойонболод носеше отрязаната глава на предводителя на ойратите и три от техните стягове.
	Мускулите по цялото й тяло горяха като огън, а лицето й сигурно беше покрито с прах и кръв като неговото. Цяло чудо беше да разпознаеш изобщо някого в това състояние. Тя свали шлема си, впери очи в Нойонболод и заповяда:
	— Доведете ми ойратския воин на име Кремък, ако е жив! С уважение и достойнство, не като пленник. Твърде вероятно е да дължа живота си на него.
	— На него и на обстоятелството, че Бег-Арслан толкова се е главозамаял, та не е в състояние да прави правдоподобни предложения — сухо отвърна Нойонболод. — Изглежда, наистина ми е повярвал за вашия поход срещу китайците.
	— Значи ли това, че бихте ме продали на него, ако ви беше направил по-добро или поне по-правдоподобно предложение? — небрежно подхвърли тя. Въпреки че цялото й тяло беше изранено и натъртено, младата жена се почувства лека като перце. И двамата знаеха, че въпросът не беше зададен сериозно. Тя беше жива. Бату-Мунке беше жив. Повечето хора от свитата й бяха живи; бяха завладели западните земи, славещи се с най-добрите си коне, а четирите ойратски племена щяха да тръгнат след нея, не след Бег-Арслан. „Всичко това май е достатъчно, за да ти се завие свят“, помисли си Мандухай. За миг краката й омекнаха, когато дръпна ръка от забития в земята щит; посегна бързо към гривата на коня на Нойонболод и се хвана за нея.
	— Внимателно — предупреди той. — Това е първата ви битка, явно още не сте изпитвали това чувство, когато тялото отказва да осъзнае, че всичко е приключило.
	Както се очакваше, той не отговори на въпроса й, но тя бездруго го зададе по-скоро на шега. Ако е искал да й отмъсти, Нойонболод щеше да действа директно, а не чрез Бег-Арслан, но това вече изобщо не й се вярваше.
	— Дали е приключило? — Мандухай се огледа. Повечето мъже бяха започнали да събират мъртвите, за да ги изгорят. В горещия и тежък въздух, предвестник на наближаващата буря, имаше не само прах, но и първите признаци за бързо разпространяващата се пролетно време миризма на разложено. „Това също е твоя отговорност“, помисли си тя. „Смъртта, а не само победата. Сега трябва да живееш и с духовете на загиналите. Не го забравяй.“ — Ще успеем ли да удържим позициите си?
	Което беше сторено веднъж, можеше да бъде сторено и втори път. Не след дълго Бег-Арслан щеше да разбере накъде всъщност е повела бойците си тя. Много беше възможно да я последва на запад, за да си възвърне района на ойратите. Освен ако не бе налапал подхвърлената му стръв, както се надяваше Мандухай.
	— Точно в този момент не смятам нищо за невъзможно — каза Нойонболод, наблюдавайки я втренчено.
	През този ден тя бе избегнала на няколко пъти смъртта и сама беше убивала. Вече разбираше защо след битка мъжете искаха плът от всякакъв вид. Явно непосредствената близост на смъртта крещеше за живот. Изведнъж я обзе силното желание да се шмугне с Нойонболод в някоя юрта, веднага, тук и сега. Но тя беше направила своя избор, беше взела решение, и макар днес той отново да й бе доказал, че клетвата му във вярност е била напълно искрена, това съвсем не означаваше, че не е бил също толкова искрен, когато каза, че никога няма да й прости. Мандухай не бе пожелала да стане негова съпруга и той трябваше да се примири, че тя ще бъде негова господарка — и нищо повече. Така беше справедливо.
	Въпреки това тя си позволи да сложи ръка върху бузата му и да избърше прахта от лицето му. Прозрачен предлог за докосване.
	— Точно в този момент — отвърна тя — и аз се чувствам така.
	Хората й я повикаха. Нойонболод издаде звук — наполовина смях, наполовина стон.
	— Радостите на дълга — отбеляза той. — Победилият предводител трябва да произнесе реч, Мандухай хатун.
	Както се оказа, имаше и друга причина за виковете. Бяха открили Кремък, ойрата, който й бе дал шлема си. Той накуцваше и имаше две порезни рани по лицето, но иначе явно бе понесъл добре битката.
	— Ти прояви храброст и достойнство — каза му тя, — но твоите другари ще те проклинат, задето не приключи битката още в самото начало. Защо ме пощади и ми даде шлема си, защото съм жена ли?
	Той поклати глава, прехапа устни и уморено промълви:
	— Ако знаех, че ще победите, щях да постъпя другояче. Обаче бях чувал за вас и си казах, че една хатун, която закриля последния потомък на праотеца, заслужава да умре в достойна борба, а не по погрешка.
	— Откровен отговор. Кремък, с постъпката си ти защити и хана, и той ще иска да ти благодари. Нали няма да отблъснеш благодарността на своя хан?
	Ойратът примигна.
	— На моя хан ли?
	— На твоя — извиси глас Мандухай, защото думите й не бяха предназначени само за него, — който е и хан на всички ойрати. Точно по тази причина водихме днешната битка. Ойратите са деца на Вечното синьо небе като нас. Те са били първите съюзници на праотеца, народът, за който той е оженил дъщеря си. Вие, ойратите, не дължите вярност на Бег-Арслан, нито на друг обикновен военачалник. Дължите я на потомъка на Чингис хан. А ти, Кремък, показа, че дълбоко в себе си знаеш това и го признаваш. Героизмът се проявява не само когато спечелваш битката, а и когато умееш да понесеш поражението. Все някога всички научаваме това. Последвай ме.
	Както беше заповядала, Бату-Мунке чакаше на известно разстояние от бойното поле заедно с малка група бойци и Сайхай. Сега, след края на битката, го доведоха — бе излязъл от преустроения специално за него кош и стоеше здраво на краката си, когато Мандухай и ойратът коленичиха пред него.
	— Хане мой — подзе тя, — денят беше на наша страна.
	— Благодаря ви, съпруго — с достойнство отвърна той, както го бяха учили, но после изригна от възбуда: — Мандухай, вярно ли е, че още в началото си захвърлила шлема и си предизвикала боговете? А на мен все ми казваш да не постъпвам лекомислено!
	— Не съм постъпила лекомислено — отвърна тя, — ами боговете ме предизвикаха, като ми отнеха шлема. Но този почтен мъж ми даде своя, макар да е ойрат и да се биеше срещу мен. Както виждате, хане, ойратите са племе, заслужаващо нашето уважение. Длъжни сме да им бъдем добри владетели. Не мога да си представя по-хубаво начало, освен вие, хане, да предложите на ойрата Кремък да го вземете на служба при вас.
	— На драго сърце — сериозно изрече Бату-Мунке. — Кремък, искаш ли да станеш мой телохранител? Обещавам да се отнасям добре с теб.
	Ойратът местеше поглед от Мандухай към Бату-Мунке; избърса с длан лицето си, върху което се беше съсирила кръвта от раните.
	— За мен ще е чест, хане мой — продума той с изтощен, дрезгав глас, а Мандухай незабелязано изпусна задържания въздух. Да, тя възнамеряваше да възнагради мъжа, който може би й беше спасил живота, но за това имаше и други възможности. Държеше да направи жест, който бързо да се разчуе сред ойратите. Затова изчакваше Кремък да застане пред Бату-Мунке. На нея сигурно щеше да й откаже, но човек трябваше да е от камък или преизпълнен с омраза, та в края на един дълъг и кървав ден да каже „не“ на един нов живот, когато му се предлагаше от възбудено малко момче, което освен това беше законният владетел и потомък на най-славния измежду всички монголци.
	После Бату-Мунке я изненада — пристъпи към нея и я хвана за ръката.
	— Добре ли си, Мандухай? — попита. — Изглеждаш ми изтощена!
	— Денят беше дълъг — отвърна тя и установи, че гласът й е прегракнал като на ойрата. Ръката на детето в нейната ръка беше топла; отново я заля вълната на облекчение, че и двамата са живи. Прегърна го и тъй като беше на колене пред него, нямаше нужда да се навежда.
	— След днешния ден — прошепна в ухото му тя — ще ти дам име на владетел и ти обещавам, че то ще се помни.
	— В такъв случай го приемам — шепнешком отговори той, — но само ако продължиш да ме наричаш Бату-Мунке, защото това е моето име.
	— Обещавам — промърмори тя и се надигна. Хванала Бату-Мунке за ръка, се върна към онази точка на възвишението Ташбурту, откъдето виждаше най-добре и където най-добре можеха да я видят. Поиска да й подадат мях с мляко, за да накваси гърлото си, та да я разбират по-добре, и заповяда да ударят тъпаните. Всички се смълчаха.
	— От днес започнахме да се превръщаме в единен народ — подзе Мандухай. — И затова името на нашия хан, който извоюва първата си победа, е Всеобщ хан, сиреч — хан на всички монголци, а не само хан на клана Борджигин или хан на клана Чорос. Не само тайджи, не само хан на ойратите, а Даян хан — Велик хан, Обединител на Монголската империя. Деца на Вечното синьо небе, вие отново имате владетел и той се казва Даян хан!


	Ма Дзин съзнаваше отлично, че върви по тънко въже като циркаджиите, които показваха изкуството си навсякъде из столицата. Това, което в крайна сметка накара уважаемата Ван да продължи да го слуша и след първото му изречение „Би трябвало да ходатайствате за раздвижване на граничните войски“, беше набързо добавеното второ изречение — че в дългосрочен план това можело да бъде от по-голяма полза за нея, отколкото за Мандухай. Въпреки това тя отбеляза хладно, че е твърде стара за приказки и историйки, с които търговците по пазарищата пробутват кучешкото месо за крехко агнешко.
	— Говоря сериозно. Ако тайджи има свободата също да тръгне на запад, за да се отърве от хатун, той няма да спре дотам, нито ще се задоволи с досегашните си доходи от Пътя на коприната. Ще се опита да стане втори Есен и ще потегли към Средното царство, защото, повярвайте ми, няма монголец, който да не лелее тази мечта, особено пък Бег-Арслан. Та нали той предостави хора дори на Златния принц, когато младокът направи своя опит?
	— Своя безуспешен опит, доколкото си спомням, а това не говори в полза на „страховитата“ войска на Бег-Арслан.
	— Ще бъде различно, когато я предвожда той. Неслучайно е станал тайджи.
	— Щом всеки монголец лелее съкровената мечта за завладяването на нашата страна и се опитва да я осъществи, особено пък след като е отстранил съперниците в собствената си страна — уверено продължи Ван, слагайки пръст върху най-слабото място в аргументацията на Ма Дзин, — то това се отнася и за вашата питомка.
	— Тя има други мечти и повече от един съперник — отвърна Ма Дзин. — Само ще отклоните вниманието на тайджи и Исама, но няма да ги премахнете от лицето на земята, което би било в нейна полза. Напротив, така монголците ще продължават да имат няколко могъщи водачи, а не само един тайджи.
	Той излагаше отново и отново подобни аргументи, докато Ван се съгласи.
	— Обаче чуйте — каза му тя, — има нещо, което искам от Мандухай, защото аз не съм плод, който може да се изстисква до безкрай. Искам печата, който северните варвари са отнесли със себе си, напускайки тази страна, нефритения печат на истинските императори на Средното царство.
	Той си спомни, че Чоросбай-Темур беше споменавал за този печат, но това му се бе сторило по-скоро като някаква приказка, предназначена да провокира китайците. През всичките години при монголците никога не беше чувал някой хан действително да е притежавал този печат или някой тайджи. Ако Мандухай знаеше повече, то тя не го бе споделила с него.
	— Не вярвам, че този печат още съществува — искрено заяви Ма Дзин.
	— За ваше добро се надявам, че се лъжете. Защото ако не получа печата, ще ви изпратя обратно на вашата питомка. Парче по парче.


>>	Двайсет и шеста глава

	Войната на Бег-Арслан с китайците и с отрядите на „Трите стражи“ отвъд прохода завърши с примирие, като и двете страни се обявиха за победителки и се върнаха на изходните си позиции, без да са взели плячка. Загубите им бяха значителни. Бег-Арслан се бе натъкнал на извънредно скалист терен откъм китайската страна, така че неговите конници не можаха да се разгърнат ефективно. „Трите стражи“ застрелваха най-напред конете при всяка негова атака, а китайците пребиваха бойците му, чувстващи се неуверено на земята. Той загуби шест хиляди души, а други три хиляди бяха толкова тежко ранени, че беше малко вероятно да оцелеят. Предостатъчно, за да се развали окончателно настроението му, а когато първите слухове за посоката, в която е поела Мандухай с войската си го достигнаха, той заповяда да избодат едното око на вестоносеца.
	— Господарю — каза му един от неговите главатари, — ако продължавате да възнаграждавате така приносителя на лоши вести, няма да получаваме никакви новини.
	Мъжът, който се осмели да изрече тези думи, беше много блед, но не сведе поглед. Бег-Арслан бе принуден да признае пред себе си, че боецът имаше известно право. До такава степен беше свикнал през последните години да бъде най-страховитият и най-могъщият военачалник на монголците, че бе започнал да възприема като бунт всичко, влизащо в разрез с тази му представа. Разумът, чрез който бе постигнал позицията си, му казваше, че отново е дошло време да прояви малко повече самообладание.
	То щеше често да му трябва. В началото на пролетта ойратите имаха наглостта да му откажат дължимите налози, изтъквайки, че са ги насочили към Мандухай хатун. Първата мисъл на Бег-Арслан беше да прекоси Гоби в североизточна посока и веднъж завинаги да покаже на ойратите кой е тук истинският господар. Малката вдовичка бе извадила късмет в битката, нищо повече.
	— Господарю, някои кланове помислиха същото и искаха да нападнат хатун и хана, защото смятаха, че ще постигнат лесна победа в една битка с начинаещи, при това изтощени. Ала всичките бяха победени и се принудиха да оставят синовете си за заложници. Само един от главатарите се похвалил, че още разполагал с инструмента да създаде нови синове, ама една нощ не се събудил. В селото пристигнало момиче змия, за да покаже уменията си. На следващата сутрин тестисите на хвалипръцкото висели на входа на юртата, а момичето било изчезнало. Както изглежда, всичко работи в полза на Мандухай. Сега цялата западна част на изконната родина смята, че духът на Чингис хан…
	— Духът на Чингис хан — кипна Бег-Арслан — не се е загнездил в една безсрамна жена и в един малък слабак, който дори не може да седи сам на коня!
	Най-лошото беше, че тези истории се повтаряха около собствените му лагерни огньове, при това без подигравки, а с нотка на възхищение. Към тях се прибавиха разказите за безбройните убити, кръстосвали мечове в битките с Мандухай или загинали от стрелите й, което доказваше, че тя умее не само да планира, но и да се бие. Уважението към тази жена нямаше граници. Бег-Арслан започна да проумява, че Мандухай представлява по-голям проблем, отколкото смяташе първоначално. Навремето Мандул хан бе настроен враждебно към него, но в крайна сметка беше достатъчно Бег-Арслан само да демонстрира силна ръка и ханът отстъпваше и изпълняваше волята му. Така никога не му се налагаше да се отклонява от учтивата лъжа пред монголците, че ханът е най-голямата власт в страната, а Бег-Арслан — само неговият върховен военачалник.
	Хората имаха нужда от тази лъжа — че ги управлява потомък на Чингис хан; това беше доказал Есен с провала си, когато се опита да й сложи край. Бег-Арслан бе склонен да нарича хан някой член на клана Борджигин, докато този човек правеше каквото той поиска, но когато се очерта възможността да бъде заличен кланът Борджигин, започна да заиграва с идеята сам да се нарече хан. А ето че Мандухай бе успяла някак да изпълни с нов живот старите титли хан и хатун, които монголците вече уважаваха само по навик. Вместо с безразличие или с подигравка, сега хората говореха с огромно възхищение за жената, биеща се от името на малкия хан, който въпреки слабото си тяло пътуваше из страната, за да чуе неволите на своя народ и ако е необходимо — да отмъсти за тях. За Мандухай хатун казваха, че била избрана от Вечното синьо небе, за да възстанови единството между неговите деца. Ако имаш насреща си противник от плът и кръв — бориш се с него и го ликвидираш, но тя бе успяла да се превърне в легенда, а глупавият народ очевидно харесваше тази легенда. Ако Бег-Арслан заповядаше на своите водачи да тръгнат срещу Мандухай, вероятно нямаше да се натъкне на открита съпротива, защото в крайна сметка те искаха да запазят живота си, но имаше основания да се опасява, че няма да се бият така пламенно, както се очакваше от тях, или че ще им хрумнат такива глупости като на онзи ойрат, който имал възможността да убие тази жена още в самото начало, а я пропилял.
	Бег-Арслан се замисли. Отдавна не му се беше налагало да побеждава по друг начин, освен чрез числено превъзходство, но и той някога беше само един от многото предводители и се бе изкачил на върха не защото беше глупав. Не, това би било погрешното решение — веднага да скъса с учтивата лъжа за властта на хана и да тръгне срещу Мандухай. Но една легенда можеше да бъде обезсилена с друга, още по-мощна. Време беше най-после Исама да свърши нещо полезно и да му предаде реликвите на Чингис хан. И още нещо: време беше да покаже не само на Мандухай, но и на всички кланове какво прави истинският водач, когато в него се е вселил духът на Чингис хан. Последната китайска крепост, която праотецът се бе опитал да превземе, беше „Инчуан“. Който владееше нея, владееше коридора Гансу и съответно — достъпа до цялото Средно царство. Някъде преди Инчуан лежаха костите на Чингис хан, защото той беше умрял, преди да превземе града и крепостта му. Това се беше удало едва на неговия син, но след края на монголското господство в Средното царство потомците му бяха загубили и „Инчуан“.
	Водачите се стреснаха, когато Бег-Арслан се плесна по коляното, но гневното изражение беше слязло от лицето му. Напротив — устата му бе разкривена в широка усмивка.
	— Преди да свърши тази година, целият свят ще види кой е истинският наследник на Чингис хан — весело обяви той.
	Най-важното, разбира се, беше, че по този начин той щеше да владее цялата търговия с коприна, ала Бег-Арслан призна пред себе си, че представата да разобличи Мандухай като безсрамна измамница, каквато бездруго беше, и сам да се възправи като мъж, получил благословията на праотеца и на Вечното синьо небе, му се виждаше по-сладка и от мед.


	Бату-Мунке не можеше още да свикне с титлата си Даян хан, макар да се опитваше. Явно трябваше да порасне още малко, преди да се почувства като хан обединител. Все пак вече успяваше да язди самостоятелно на кратки разстояния. Мандухай го научи да стреля с лък, нещо, което той можеше да прави както седнал, така и прав, а когато едното положение го изморяваше, преминаваше към другото. Усещаше как краката му заякват все повече и повече. Вече не извръщаше глава, когато някой го заговореше; както му каза Сайхай, издутината на гърба му била изчезнала и със сигурност нямаше гърбица. Понякога сънуваше старите времена — не толкова определено събитие, колкото постоянно разяждащото го чувство за глад и увереността, че всеки силен звук може да бъде опасен. Но денем шумът вече не го плашеше. Напротив, той се включваше с удоволствие в песните, които бойците пееха по пътя. Бату-Мунке вярваше, че една от причините, поради които възрастните така обичаха да вдигат шум, беше, че самите те изпитваха страх, но не смееха да си признаят. И за да не им личи, пееха или удряха по щитовете си, подканваха добитъка да бърза — така страхът им видимо отслабваше, изместен от приповдигнато веселие. Според момчето всички бяха наясно за това, ала то избягваше да задава въпроси, защото бе установило, че повечето възрастни не обичат да си признават неща, с които не се гордеят.
	Бату-Мунке се тревожеше за Мандухай, когато тя тръгваше на бой. Съществуваше времето преди Мандухай, когато се беше чувствал много зле, и времето след Мандухай, през което той се беше научил какво означават топлота, грижи и близост. Беше толкова просто. Той обичаше и Сайхай, но сега тя беше бременна и скоро щеше да се сдобие със собствено дете, пък и си имаше съпруг. Докато Мандухай и Бату-Мунке си нямаха никого, освен себе си, затова беше добре, че тя е омъжена за него, защото в противен случай щеше да стане жена на друг мъж и да си роди собствени деца като Сайхай. Не че му се зловидеше, дето Сайхай ще си има дете. Но той не можеше да забрави колко често си бяха шушукали хората в негово присъствие: „Дано Златния принц по-скоро се сдобие с второ, по-здраво, по-добро дете…“. Да бъде последният потомък на Чингис хан означаваше, че и той има своето място в света, но ако се появяха други деца, по-здрави, по-добри, тогава той щеше да бъде заменим, във всеки случай другите деца щяха да бъдат по-обичани. Пък и защо не? Той съзнаваше отлично, че досега е бил разочарование за всички, които се бяха грижили за него. Прави бяха другите — когато нещо се объркаше, вината беше негова, затова не го обичаха.
	Освен може би Мандухай. Тя го бе избрала, макар да знаеше, че той е грозно дете, при това — с гърбица, че не умее да язди, когато всички други вече умееха. Тя можеше да си вземе мъж и да си роди собствени деца. Бяха му казали, че веднъж е имала дете, значи можеше; ала тя не бе направила нищо подобно, а беше хванала Бату-Мунке за ръката и го беше направила свой съпруг. Заради нея той се стараеше да стане добър хан, макар това да беше много трудно и понякога да означаваше, че трябва да седи до нея, когато раздава правосъдие. Това беше доста скучно. Когато попита хатун защо е нужно да върши всичко сама, вместо да прекарва повече време с него, тя го погледна уплашено.
	— Още отсега трябва да се научиш, че най-сигурната ръка, която ще ти окаже помощ, винаги е твоята, защото мнозина само приказват, че искат да ти помогнат. А когато имаш нужда от помощта им, те нямат време. Проблемът не е в това, че имаме твърде малко време, а в това, че имаме твърде много време, което не използваме правилно. Разбра ли ме?
	Той не разбра съвсем точно какво му казваше тя, но схвана смисъла и мълчаливо посочи вайкащите се пред тях хора, сякаш за да попита: „Ами това?“.
	— Раздаването на правосъдие е важно — продължи Мандухай. — Още по-важно, отколкото да водиш битки. Някои кръвни вражди са възникнали, защото един клан е откраднал добитъка на друг. По-късно, когато се научиш да изслушваш и да раздаваш правосъдие, и ти ще можеш да предотвратяваш подобни вражди.
	— Но откъде знаеш кой те лъже и кой казва истината? — попита Бату-Мунке, защото често беше виждал мъже да стоят пред Мандухай и да твърдят, че другият е лъжец и крадец.
	— Ако искаш достоверен отговор, трябва да задаваш разумни въпроси. Разбира се, винаги ще има пастири, които са на мнение, че тревата в съседната долина е по-зелена, а май и животните им са на същото мнение. Изслушвам, проверявам казаното, а има и доказателства, с които човек може да се сдобие с малко късмет. Ако ли не, трябва да слушам сърцето си.
	— И то винаги ти казва истината?
	— Невинаги — отвърна Мандухай, а по лицето й премина сянка. — Но в крайна сметка никой не може да ти бъде по-близък от собствената ти съвест, ти трябва да се ръководиш от нея и тя ще те направлява.
	Новият му телохранител Кремъка бе споменал нещо подобно, когато съпругът на Сайхай го попита защо е дал на Мандухай шлема си — сега тя не се разделяше с него при всички бойни упражнения, защото й носел щастие. Понякога Кремъка беше тъжен, а Бату-Мунке — любопитен да разбере дали този човек съжалява, задето е помогнал на Мандухай, но не му зададе лично този въпрос. Това беше един от въпросите, на които възрастните не можеха да отговорят, без да излъжат или да ги заболи, както беше установил Бату-Мунке, макар че Кремъка бе отговорил кратко с „не“.
	Понякога лицето на Мандухай също придобиваше тъжно изражение, например в деня, когато Нойонболод замина начело на отряд от бойци. Тя беше обяснила на Бату-Мунке, че той трябвало да наглежда нещата на североизток, защото не бивало да изпускат от очи страната майка заради новите завоевания, а никой не бил по-високо уважаван от него на североизток, откъдето произлизаше кланът Борджигин. Значи, решението да го изпрати там беше правилно, но Бату-Мунке вече умееше да чете много добре по лицето на Мандухай и беше наясно колко й е трудно да се сбогува с Нойонболод. Това трябва да беше едно от онези решения, при които съвестта ти дава съвет, от който да те заболи.
	Беше няколко седмици след заминаването на Нойонболод — Бату-Мунке тъкмо се учеше да укротява жребче и да го държи настрана от майка му, за да могат възрастните да издоят кобилата, когато пристигнаха наведнъж няколко вести за Мандухай. И двамата пратеници очевидно бяха изминали много дълъг път, но единият гледаше, сякаш Мандухай, Бату-Мунке и всички в стана им са зле миришещ боклук под краката му, а другият като че ли изпитваше страх. Бату-Мунке разбираше от страх. Както се оказа, и двамата носеха вести от Средното царство. Пратеникът, който се страхуваше, беше от хората на Бег-Арслан тайджи и съобщи, че тайджи току-що е завладял успешно района в „Примката“ — завоя, който образуваше Черната река, и възнамерявал оттам да нападне някакво място на име „Инчуан“. Духът на Чингис хан му бил проговорил чрез шаманите и заявил, че желае това и само това. Той, Бег-Арслан, бил въодушевен от този призив и щял да победи благодарение на благословията му. Тя можела да се присъедини към него, стига да имала куража да участва в това велико дело, в противен случай можела да продължава да си пази конете на запад.
	На всеослушание Мандухай даде нищо незначещ отговор, като поздрави Бег-Арслан за почитта му към праотеца, но по-късно, в юртата си, тя заснова неспокойно насам-натам. Бату-Мунке попита що за примка е това, която бил завладял Бег-Арслан, и защо е толкова важна. Тя извади старата си карта и му показа.
	— Това е Черната река — подзе. — Китайците я наричат Жълта, но те не виждат правилно цветовете. А тук, виждаш ли, тя прави голям, много голям завой и образува нещо като примка. Районът вътре в нея е тревна степ, затова всъщност не им е толкова важен, защото те нямат големи стада добитък като нас, а земята не става за ниви. Но пък се намира близо до — пръстът й се заби в друго място на картата — коридора Гансу.
	— Какво е коридор?
	— Нещо като проход, само че по-широк. Там се намира и крепостта „Инчуан“, в чието подножие е умрял нашият праотец Чингис хан. Бег-Арслан иска да я завладее, за да покаже на всички, че той е истинският наследник на своя предтеча.
	Бату-Мунке се навъси. Ако не беше хан, ако не се държеше като хан, той беше едно нищо и тогава никой нямаше да го иска.
	— Не бива да го прави — решително заяви момчето и понеже знаеше, че Бег-Арслан няма да спазва каквито и да било забрани, не продължи с „ти трябва да му забраниш“, а с „ти трябва да му попречиш“.
	Мандухай го погали по косата.
	— Не е толкова лесно.
	— Ами ако първа превземеш крепостта? — бойко попита Бату-Мунке.
	— Не мога. Вярно, сега имаме повече войска и повече коне, но ги имаме тук, в този район. Причината, поради която Бег-Арслан най-напред е окупирал „Примката“, вместо веднага да продължи към „Инчуан“, е, че не би могъл да поддържа войската си без трева за конете. Най-важните му станове са при оазисите Турфан и Хами, а те са твърде отдалечени от коридора Гансу, за да се снабдява оттам с добитък и нови бойци при обсадата на „Инчуан“. Земята на „Примката“ обаче се намира достатъчно близо, а той трябва да е отишъл там не само с войниците си, но и с достатъчно собствен добитък за поддържане на войската. Ако стигна с нашите конни отряди до крепостта, там ще можем да се изхранваме само от неговите животни, а той няма да ни ги даде. Напротив, ще се възползва от случая и ще ни вземе в плен.
	— Но ние можем да водим собствените си животни.
	— Даян хан — подхвана тя и щом употреби името му на владетел, той разбра, че работата е сериозна, — ние не притежаваме достатъчно дълго запада, за да си позволим още сега да го оставим на самотек. Да, имаме заложници и гости, но винаги има риск техните бащи по някое време да престанат да носят отговорност за клановете си. Освен това изобщо не можем да се грижим за нещо толкова голямо като крепостта „Инчуан“. Там се намират повече от трийсет хиляди войници, а китайците могат всеки месец да удвояват броя им, стига да поискат, толкова голям е техният народ. Да завладееш крепостта е едно, но дори това би продължило дълго, защото тя е подготвена за обсада. Но как ще я задържим и снабдяваме? С кои войски? И какво ще се случи междувременно тук, в страната, която искаме да обединим? Нима ще я оставим на Бег-Арслан? Тази крепост ще му заседне в гърлото, убедена съм, защото той не е Чингис хан.
	Да разсъждаваш върху всичките тези възможности беше много, много по-трудно, отколкото да играеш на кокалчета. Когато хвърлеше кокалчетата на земята или върху плъстената постелка, той веднага виждаше къде са овцете, къде конете, къде камилите и къде козите, кога беше невъзможно да уцели с щракване на пръстите дори едно кокалче и да го накара да отскочи и от какъв ъгъл да се прицели по-точно. Бату-Мунке се взря в картата и се помъчи да я вижда като игра на кокалчета, ала не успя. Все пак му хрумна нещо.
	— Но щом той сега е там с войската си, не значи ли това, че е предоставил на нас земята, откъдето е дошъл? — попита.
	Въпросът извика усмивка върху лицето на Мандухай и той разбра, че вероятно е казал нещо правилно, защото тя му се усмихваше така, когато се гордееше с него.
	— За момента, да. Но ако бях на мястото на Бег-Арслан, първо щях да се споразумея с Исама и да му наредя да се погрижи, щото ханът и хатун да не нападат в мое отсъствие старите ми станове в оазисите. Естествено, той иска просто да превземе крепостта. Разбираш ли, за него никак не е важно дали ще може да я задържи. Вероятно няма изобщо такова намерение. Но дори да разположи хората си само за месец в „Инчуан“, ще може да каже, че е изпълнил последната воля на праотеца Чингис и следователно е неговият наследник. Ще се завърне с тази слава и част от хората ще му повярват. Не го е грижа, че щом се махне, китайците ще изградят отново крепостта и ще разположат там войниците си.
	— Може би китайците ще го убият — изрази надеждата си Бату-Мунке, а усмивката на Мандухай замръзна. Момчето си помисли, че това се дължи на обстоятелството, че не е прилично да вземеш страната на китайците, когато противникът им е монголец, дори когато ставаше въпрос за враг като Бег-Арслан. Затова побърза да се извини; Мандухай обаче отвърна, че някои неща не бивало да се изричат на висок глас, но помежду си можели да бъдат достатъчно откровени и да признаят, че не пожелават победа на Бег-Арслан.
	— Защо тогава изглеждаш смутена? — объркано попита той.
	— Защото получих още една вест от Средното царство — отвърна тя. Това трябва да беше запечатаният хартиен свитък, връчен й от пратеника с презрително сбърчения нос. За разлика от пратеника на Бег-Арслан той не бе казал нищо повече и се беше поклонил едва-едва, преди да напусне колкото може по-бързо голямата юрта за приеми. Щял да чака отговора й една седмица. Мандухай поясни, че този човек бил китаец с монголски родители и че като всички китайци вече не живеел с животните като децата на Вечното синьо небе. Тя беше прочела съобщението едва когато се върна със свитъка в спалната си юрта.
	— Лоша вест?
	— Ами… Хатун на Средното царство иска от мен нещо, което не притежавам, и ако не й го дам, заплашва да причини лоши неща на един много скъп човек.
	— Ами тогава да завладеем крепостта — предложи Бату-Мунке, — а ти ще кажеш, че ще й я върнеш, ако остави приятеля ти на мира. — После се сети за посочените от нея причини, поради които не можеше да става дума за поход срещу „Инчуан“, и прехапа устни.
	— Не може ли да й кажеш, че не притежаваш това, което иска от теб? Но че поне ще се опиташ да го откриеш?
	— Знам кой би могъл да го притежава — въздъхна Мандухай. — Но дори да го държах в ръцете си тук и сега, то нямаше да принадлежи само на мен, а щеше да е и твое, и на всички, които един ден ще станат ханове. То е част от нашето наследство. Но още по-важно е следното: ако й го дам, тя ще знае, че от сега нататък може да иска от мен каквото й хрумне, защото ме държи в ръцете си. Оставиш ли се веднъж да те изнудят, Бату-Мунке, то ще се случи пак. Никой владетел не бива да допуска друг владетел да има такава власт над него.
	В общи линии той разбираше накъде бие тя, но му беше по-лесно да съчувства на хората в нужда, отколкото да проумява принципите, затова тихо попита:
	— А какво ще стане с твоя приятел?
	Мандухай седна на леглото и подпря с ръце главата си, без да отговори. Той видя как стисна клепачи, сякаш да попречи на сълзите да рукнат, защото не беше прието възрастните да плачат пред деца.
	— Не мога да го изоставя на произвола на съдбата — прошепна задавено тя. Беше объркващо да я види такава, нали Мандухай беше символ на силата! Бату-Мунке седна до нея и дръпна леко ръката й, подканвайки я да го прегърне. За него усещането на близостта на топло човешко тяло си оставаше най-успокоителното нещо на света — не можеше да забрави, че не го беше познавал по-рано, в тъмните времена. Заблъска си главата как да й помогне, но се сещаше само за историите, които му разказваха тя и Сайхай и в които неизменно се явяваше героят, който освобождава пленниците.
	— Как бих искал да помолиш за помощ лалугера — промълви той.
	— Какво каза?
	— Лалугерът — повтори Бату-Мунке, — който застрелял слънцата, за да им попречи да изгорят света, а по-късно се овъргалял в солта, за да я занесе на децата си. Лалугерите са толкова сръчни и умни. Сигурно ще успеят да освободят твоя приятел.
	Мандухай потръпна от глава до пети, хвана го за брадичката и го целуна по челото. В очите й танцуваха искрици. Така изглеждаше тя, когато й хрумнеше нещо, това му беше ясно. Той изпита облекчение, макар да беше донякъде объркан, когато тя му благодари, понеже не схващаше какво толкова е казал.
	— Даян хан — заговори Мандухай с гласа си, предназначен за големи събирания, — когато някой ти благодари за добрата идея, гледай умно и кимай, макар изобщо да не знаеш какво има предвид благодарящият.
	Ъгълчетата на устата й се извиха нагоре, а около очите й се образуваха весели бръчици и той разбра, че тя го закача, но все още не проумяваше ставащото.
	— Мисля, че за известно време ще трябва да се лишиш от твоя телохранител Кремъка — каза Мандухай.


	Откакто Мандухай го бе взела на служба при себе си, Кремъка не беше давал повод за оплаквания; според нея оказаната му от Даян хан чест беше повишила авторитета му сред ойратите. Същевременно тя забелязваше, че Кремъка избягва да прекарва с другите мъже повече време от необходимото и беше голям особняк. Това беше разбираемо: в други времена да служиш лично на хана вероятно е било най-високата чест, която може да се предложи на един монголец, при това — победен враг, но Бату-Мунке беше още дете, а хатун тепърва започваше да се доказва. Кремъка се питаше постоянно дали не е допуснал грешка и осъзнаваше, че поне част от племето му го смята не за достоен боец, а за глуповат предател. Това напомняше на Мандухай какъв беше Ма Дзин в ранните години на детството й и я окуражаваше да осъществи хрумването, което й бе дошло след разговора с Бату-Мунке.
	Тя помоли Кремъка да бъде следващият й противник в упражненията по бой с меч, попита го дали говори китайски и се зарадва, че той не се похвали колко добре владеел езика — това само потвърждаваше основателното му самочувствие. Тя изчака и двамата да загреят, преди да заговори с него за верността — верността, която дължим на приятел, верността към предводителя и верността към народа.
	— Коя е най-важната за теб? — попита го тя.
	— Мандухай хатун — отвърна той, отбивайки удара й, — как можете да вярвате, че ще ви отговоря искрено, след като съм ваш крепостен?
	— Мога да повярвам, защото ти помогна на една противничка, въпреки че щеше да имаш предимство, ако не беше постъпил така.
	— И съжалих за това! — разгорещи се той. — Престанете да ме хвалите! Няма нужда и да ми благодарите; вие изплатихте дълга си. Не знам какво още искате от мен!
	— Най-напред — да отговориш на въпроса ми — каза Мандухай и от своя страна избягна удара му.
	— Ако имах избор дали да предам приятеля си, или водача си, или своя народ, бих взел решение да предам приятеля. Знам, че ще загубя честта си и ще опозоря Вечното синьо небе, но да, така бих постъпил. Сега виждате ли, че не съм годен да служа и занапред на хана?
	— Виждам, че си мъж, който разбира за какво ще го помоля — отвърна Мандухай и отново се опита да пробие защитата му. На това упражнение и двамата носеха щитове, а той съчетаваше така умело щита с меча, че тя имаше какво да научи от него.
	Докато се обикаляха един друг с лека танцова стъпка, тя му обясни за какво става въпрос с кратки, припрени изречения.
	— И вие искате да занеса тайно печата на уважаемата Ван, за да спася въпросния Ма Дзин? — попита той, не толкова задъхан като нея.
	— Аз не притежавам печата — поясни Мандухай. — Той е изчезнал от Средното царство преди повече от сто години. Никой там не знае как изглежда. Никой тук не знае как изглежда, само че бил от нефрит. Искам да занесеш на Ван подправен печат. Възможно е тя да отгатне истината, но това няма значение. Ще й предадеш мнимия печат едва след като ти предадат Ма Дзин, жив и здрав. Измисли по какъв начин да осъществиш размяната. Тя сигурно ще заподозре нещо, ако се появиш с печата в торбичката без предохранителни мерки, така че й създай колкото може повече затруднения. Очаквам тя да не те пусне просто така след размяната — като разбере, че държа на живота на Ма Дзин, ще поиска да го задържи, за да предявява нови искания. Вероятно ще се наложи двамата с Ма Дзин да бягате, преследвани от китайски войници, докато граничният район остане зад гърба ви. Имате обаче добри шансове, защото границата е на по-малко от един ден езда от тяхната столица — нищо работа за добрия ездач.
	Междувременно тя се задъхваше все повече и повече, но той не успя да пробие защитата й, а и неговото чело бе покрито с пот.
	— С други думи, вие искате да рискувам живота си за враг, който многократно е сменял позициите, само защото е ваш приятел, макар че в началото на тази година самата вие бяхте моя противничка! Защо да го правя, вместо да се възползвам от случая и да избягам?
	— Защото знаеш, както го знам и аз, както го знае и Ма Дзин, какво значи да стоиш притиснат между дълга и верността. Защото би избрал приятеля. И защото това е задача, достойна за герой — да спасиш един човешки живот и същевременно да предотвратиш изнудването на твоя народ.
	Този път той успя да провре стъпалото си зад подпорния й крак и Мандухай се озова на земята, а острието на меча му се опря в корема й. Коремните рани бяха дълъг и болезнен начин на умиране, ако наоколо няма кой да ти съкрати страданията. Тя оценяваше високо факта, че Кремъка не се смяташе за длъжен да й предоставя всеки път победата, както правеха някои бойци, уж за да запазели авторитета й. Той никога не бе постъпвал така.
	— Искате ли въпреки това да продължим, докато и двамата умрем? — запъхтяно попита той.
	— Или докато и двамата оцелеем, защото вие ме научихте за какво да внимавам.
	— Мандухай хатун — бавно подзе Кремъка, — не беше нужно да ми казвате, че не притежавате истинския печат. Можехте да ме оставите да вярвам, че ще ми предадете истинския нефритен печат на Средното царство.
	— Не мога да лъжа човека, когото моля да рискува живота си заради мен — отговори тя, премълчавайки по-важната причина. Ако преценката й за Кремъка се окажеше погрешна, безкрайно много щяха да й навредят приказките му, че Мандухай хатун се е отказала от символа на най-голямото завоевание на монголците за всички времена, и то заради един китаец. Тя не знаеше какво би направила, ако разполагаше с истинския печат, а откакто прочете писмото от Ван, през главата й минаха много възможности; една от тях беше да изпрати човек на североизток при Нойонболод, който веднъж й бе намекнал, че бил получил печата от Самур гунджи. Ала тя не държеше печата в ръцете си и това й беше дало време да обмисли последиците и възможностите за маневриране. Немислимо беше да остави Ма Дзин на произвола на съдбата, но също така не можеше да става дума да покаже на владетелската двойка на една чужда страна, и то — на Средното царство, че се поддава на изнудване. Целият авторитет, който си беше извоювала досега в очите на хората като хатун, щеше да се стопи за миг, след като дадеше основания да я обвинят, че се отказва от наследството на Чингис хан заради един враг.
	С детската си простота Бату-Мунке й беше посочил изхода. Често в детските приказки лалугерите, зайците и лястовичките печелеха битката с вълците и рисовете благодарение на хитрост и преструвки — уж притежават нещо, а всъщност не го притежават. Лалугерът не бе застрелял само слънцата. Той беше убедил вълка да потопи опашката си в един заледен поток, като се престори, че се е сдобил със златна опашка, а всъщност лъскавите перли по собствената му опашка били просто зрънца лед.
	Що се отнася до Кремъка, Мандухай с годините беше научила, че не само страхът може да накара някого да рискува живота си. Когато представиш пред човека неговия образ, по-добър от този, който той самият има за себе си, когато разбираш какъв е искал да бъде този човек, то тогава ще можеш да го спечелиш, да го накараш поне да се опита да превърне този образ в реалност. Методът не беше безгрешен, а и винаги съществуваше опасността от заблуда. Вероятно Кремъка отдавна търсеше предизвикателство, което отново да го издигне в очите на ойратите като един от техните най-добри бойци. А за Мандухай нямаше по-лошо от това да седи със скръстени ръце и после да се упреква, задето дори не се е опитала да направи нещо. Вятърът, който вееше през голямата равнина, донесе до тях блеенето на овцете и виковете на пастирите, които ги пазеха този ден. Тя съзнаваше, че един мъж, който съжаляваше за жеста си на хълма Ташбурту, преспокойно може да реши да поправи грешката си тук и сега, като я убие, пък било и за сметка на собствения си живот. Мъж, който виждаше в нейно лице по-скоро враг, отколкото достойна за уважение личност; мъж, който искаше по-скоро да умре, отколкото да спаси нечий живот, извършвайки чутовно дело. Всичко зависеше от това дали тя го бе наблюдавала достатъчно добре, дали го бе слушала достатъчно внимателно. Битките не бяха единственото място, където човекът се превръща в изстреляна стрела.
	Той отпусна оръжието си и издиша шумно.
	— Ще тръгна заради вас към Средното царство — отсече.
	Тя отвърна:
	— А аз ще ви дам пълна свобода на действие, защото ви имам доверие. — И добави думите, които съпровождаха всички монголци през целия им живот, когато си пожелаваха късмет: — Да ти се падне добър кон и просторна равнина!


>>	Двайсет и седма глава

	От самото начало Исама беше във възторг от вероятността да се разпорежда повече или по-малко самостоятелно с оазисите по протежение на Пътя на коприната. Ако Бег-Арслан успееше да превземе крепостта „Инчуан“ — е, добре, тогава той щеше да се принуди да върне поне два от тях, но междувременно можеше да събира предостатъчно налози от керваните, така че положението му нямаше да се влоши. В случай че Бег-Арслан се провалеше, то беше твърде съмнително дали старецът, зает да си ближе раните, ще му отнеме тези оазиси.
	Обаче Бег-Арслан искаше най-напред да получи реликвите на Чингис хан, преди да допусне Исама до своите оазиси, а това никак не му се нравеше. Вярно, повечето от хората му го следваха заради изгледите за добра плячка, но бяха впечатлени и от факта, че притежаваше реликвите на праотеца и жената на Златния принц. Освен това той се досещаше, че Бег-Арслан се домогва до светините, за да повиши собствения си авторитет и да се представи за наследник на праотеца. Тайджи беше в състояние да сметне Исама за излишен, щом се докопа до реликвите, а след това да заповяда да го премахнат и да повери оазисите на някой от своите водачи. Докато притежаваше реликвите, Исама притежаваше нещо, на което Бег-Арслан държеше извънредно много в момента, затова предпочиташе нещата да си останат така.
	След дълги и упорити преговори се споразумяха Бег-Арслан да получи ако не самите реликви, то поне деветте бели конски опашки, които навремето са представлявали знамето на Чингис хан. Това беше достатъчно, за да запази Исама властта си в оазисите по Пътя на коприната, докато Бег-Арслан потегляше към Черната река под знамето на Чингис хан.
	— Само не допускай онази жена да те подмами я на север, я на изток — предупреди го Бег-Арслан.
	— Аз пък си мислех, че тя просто е извадила късмет с ойратите? — невинно попита Исама, който се наслаждаваше на възможността да поизмъчи великия тайджи.
	— Вярно, извадила е късмет. Обаче тя, или който там я съветва, явно има достатъчно мозък в главата, за да се възползва от него. Веднъж дъщеря ми каза, че била умна и жилава за трима — умислено добави Бег-Арслан. — Сметнах, че преувеличава, както е обичайно за жените. Но в крайна сметка май е била права.
	Исама се въздържа от коментар. Споменаването на Йехе Хабарту му беше неприятно. Още усещаше с кожата си презрителния й поглед, още чуваше подигравателния й глас, когато я караше да признае, че той е бог сред мъжете. Бег-Арслан никога не беше дал да се разбере дали и доколко е осведомен за отговорността на Исама за падението на дъщеря му. Разбира се, той не можеше да знае, че Исама я е изнудвал с тайната за свързващото ги деяние, нито пък че е имал основания да се опасява тя да не му отмъсти, щом Мандул хан умре. Вероятно тайджи продължаваше да смята Златния принц за любовник на своята дъщеря и хвърляше част от вината за гибелта й върху Мандухай. Но може да беше стигнало до ушите му, че именно Исама е разказал на Мандул хан за изневярата на Йехе Хабарту. Той беше дълбоко убеден, че дъщерята си е просто дъщеря. Не е като да беше оклеветил сина на Бег-Арслан. Освен това тайджи не си падаше по сантименталностите. Исама му беше нужен, за да му пази гърба, особено сега, когато вече не можеше да разчита на ойратите. Със сигурност Бег-Арслан нямаше да се обърне срещу него заради една отдавнашна смърт, повтаряше си Исама.
	Ала въпреки това не обичаше да говори за Йехе Хабарту.
	— Остави я да се прави на закрилница на последната издънка на Златната наследствена линия и да впечатлява хората за известно време — продължи Бег-Арслан, а Исама се отпусна, защото мислите на тайджи очевидно се бяха насочили към Мандухай, а не към мъртвата му дъщеря. — Това бързо ще се изтърка, ако постоянно не се добавя нещо ново. Най-напред ще я разоблича като страхливка, защото тя няма да посмее да тръгне към крепостта „Инчуан“. После ще докажа, че аз и само аз имам благословията на Чингис хан, и ще се върна като негов отмъстител и наследник. Ще видиш, че тогава ще й останат малцина привърженици сред водачите на кланове. Те няма да са й достатъчни да задържи огромните пасища в изконните земи, да не говорим за севера. И тогава… — Бег-Арслан удари с юмрук по дланта си, — тогава ще й покажем къде е мястото й на този свят.
	Всичко това звучеше много добре и Исама не смяташе да се отклонява от този план, особено пък след като чу, че тайджи е завзел земята в голямата речна „Примка“, без да срещне особена съпротива. Както се бяха договорили, Бег-Арслан оповести не само на Мандухай, но и на целия свят, че великодушно дава възможност на хатун да участва в славното превземане на крепостта „Инчуан“, за да отдаде почит към Чингис хан. Исама очакваше с нетърпение и радост да се разчуят първите истории за страхливата Мандухай. Обаче не се чу нищо.
	Затова пък до ушите му стигнаха съвсем други съобщения.
	— Мандухай хатун — разказа един преминаващ търговец — е призовала всички водачи на кланове да се оплакват лично на нея, ако през последните години хората на тайджи са им отнемали земя и добитък, които не му се полагат.
	— Това е смешно — смая се Исама. — Тя може да говори каквото си иска, но тайджи със сигурност няма да се съобразява на кого е присъдила някакви животни, които сега пасат в неговите стада.
	Търговецът го погледна изпод вежди.
	— Само че тайджи не е тук. Той замина, а това прави хатун единствен източник на правдини сред нас, монголците.
	— Нищо подобно. Никой няма думата в оазисите, освен мен… и тайджи, когато се завърне — изръмжа Исама.
	— Вярно е, че вие не притежавате друга земя извън оазисите, за която да претендирате, което далеч не означава, че това се отнася и за клановете, които са били по-могъщи, докато още служехте на стария хан — бодна го търговецът. — Впрочем, самият тайджи неведнъж е казвал, че служи само на хана, както си му е редът.
	Така беше, разбира се, но всеки трябваше да е наясно, че става въпрос само за формалност. Исама не можеше да повярва на ушите си.
	— Нима той не е тръгнал към „Инчуан“ по поръчение на хатун, с което изрично признава върховенството й, нейното и на Даян хан? Така поне се говори навсякъде и всички вярват в това!
	Това вече беше прекалено.
	— Не, не е така! Всичко това е напълно погрешно! Тази жена е лъжкиня!
	— Не и що се отнася до водачите на кланове, които се надяват да получат от нея повече стада и земи — весело отвърна търговецът, неспособен да крие повече задоволството си, защото никой не обичаше владетелите на оазиси заради налаганите от тях прекомерно високи налози върху водата.
	Исама не беше в състояние да планира така далновидно като Бег-Арслан, но това, което изникна в представите му, никак не му хареса. Едва ли някой водач на клан би казал „не“ на подобна стръв: отсъствието на тайджи плюс обещанието за повече добитък и земя от страна на Мандухай. Напротив, те щяха да подкарат радостно животните си към две допълнителни долини извън позволените им от Бег-Арслан и да възхваляват хатун; щеше да е нужно много време, за да бъдат поставени отново на място след неговото завръщане. Освен ако той, Исама, не го направеше още сега. Но за целта трябваше да напусне оазисите. А без ойратите и техните коне той беше без опора в изконните земи, затова пък имаше предостатъчно враждебно настроени към него кланове, които не биха позволили да им отнемат отново хубавите нови територии.
	— Надявам се тази жена да е наясно, че нито един водач на клан не би си мръднал пръста, след като са получили това, което искат — промърмори Исама и не за първи път си помисли, че не е трябвало в никакъв случай да слуша Йехе Хабарту и да убива детето на Мандухай вместо самата Мандухай. В такъв случай светът сега би изглеждал много по-простичко. Но той позволи да бъде убеден — не на последно място, защото искаше да си отмъсти на Мандул хан и съзнаваше, че смъртта на наследника му ще засегне стария хан много по-тежко, отколкото смъртта на по-младата му съпруга. Едва по-късно му се беше изяснило, че Йехе Хабарту е искала само да възстанови собствения си статут като ключ към властта за следващия хан. Жените бяха коварни, с изключение на сегашната му съпруга, която правеше каквото той й каже и беше прекалено плаха, за да посмее да му възразява. Той вече имаше от нея две деца, здрави деца, което показваше, че е по-добър мъж от покойния Златен принц и знае как да си размахва члена. Понякога, когато гуляеше с хората си, пристягаше пояса около хълбоците си и съобщаваше, че ей сега отива да заплоди майката на Даян хан, а мъжете се превиваха от смях. Не че Шихер споменаваше изобщо обстоятелството, че най-големият й син сега е хан. Тя си знаеше мястото. Да, Шихер беше порядъчна жена, пък и той я бе възпитал, както трябва.
	Исама изпрати на Бег-Арслан вест за глупостите, които Мандухай върши с останалите водачи на кланове, и за лъжата, че тайджи действал по нейно поръчение. Отговорът обаче така и не дойде, защото повечето негови пратеници биваха прихващани от хората на хатун. Постепенно той усети също, че престава да получава коне от ойратите. Разбира се, все още ги имаше търговските кервани, които превозваха порцелан, кожи, чай, нефрит и лак на запад и в повечето случаи злато, скъпоценни камъни, ала най-вече стъкло — на изток, но ако изискваше от тях прекалено високи данъци, те можеха да не дойдат през следващата година. Освен това те пренасяха всевъзможни стоки, но не и животни. Господарите на оазисите очакваха животни не от търговците, а от степните племена. Исама стана неспокоен и се запита дали все пак да не рискува да прекоси Гоби в северна посока и да наложи там властта си. Ако успееше да победи Мандухай, най-сетне щеше да сложи край на глупавите истории за храбрата и умна хатун, а на него, Исама, нямаше да се налага повече да изчаква дали Бег-Арслан ще се върне от коридора Гансу с победа, или с поражение.
	Ако обаче тя победеше Бег-Арслан, щеше да го лиши от всякаква подкрепа. А Исама не вярваше, че Мандухай ще му предложи да й служи, както беше постъпила с ойратите. Нещо се бе случило между нея и Йехе Хабарту, а той не знаеше какво й е разказала първата жена на хана. През повечето време си казваше, че няма как Мандухай да знае какво е сторил, в противен случай щеше веднага да й проличи. Жените не умееха да крият такива неща. Но въпреки това беше убеден, че тя би го убила, ако се озове беззащитен пред нея. Обзе го яд само като си спомни как тя беше успяла да представи първата му съпруга, онази невярна жена, и боеца от клана Чорос като достойни за съжаление герои, а самия него — като жалък завистник, и как бе превърнала мига на удовлетворение в миг на срам. Понякога още го сънуваше, сънуваше, че острието на Мандухай пронизва собственото му сърце вместо това на първата му съпруга.
	Както и да въртеше, както и да сучеше, нямаше добри решения при създалото се положение, но Исама трябваше да избере бързо онова, което криеше най-малко опасности и обещаваше най-голяма печалба.


	Сред военачалниците, които проявяваха най-големи амбиции и не се задоволяваха просто да изпълняват заповеди, но и предлагаха промени, Ван открояваше двама: Ван Юе и Ю Джи Юн. Ван Юе, започнал като млад благородник, бе привлякъл вниманието на Ченхуа с дързостта си да носи дрехи със скъсени ръкави вместо със задължителните дълги, широки ръкави, за да можел „да движи свободно ръцете си и така да служи още по-добре на своя император“, както беше заявил нахално. След няколко съвместни ловни излета Юе получи поста на западната граница, който бе поискал, но за разлика от повечето благородници, които виждаха във военните постове преди всичко възможности за добри приходи, той изпращаше дълги доклади в столицата. Прекалено дълги, по мнението на Ченхуа.
	— В разговорите беше много по-забавен — разочаровано констатира той и остави на Ван да ги чете. Ван Юе имаше идеи и една от тях беше веднъж завинаги да се сложи край на монголските набези в граничния район, като се изпратят наистина големи кервани, препълнени със стоки и придружени от многобройна охрана, за да привлекат цели пълчища от монголци, които после да бъдат ликвидирани от причакващите ги в засада войски. Хрумването беше добро, но то показваше на Ван, че Ван Юе не се е научил да смята. При подобна стратегия неминуемо щяха да бъдат загубени няколко тлъсти кервана, а освен това щеше да има нужда от много войници, които да се крият дни наред. А какво щеше да стане с неохраняваните гранични крепости? И ако се изпратеха допълнителни войници, кой щеше да им плаща заплатата? Тя зададе писмено тези въпроси и от шпионите си научи, че Ван Юе се оплакал от „дребнавия дух, царящ в Забранения град“, но все пак се заел да подобри предложенията си.
	Вторият военен, отличаващ се с оригиналните си хрумвания, развиваше друг, също скъпоструващ план. Ю Джи Юн беше на мнение, че трябвало да се съживи един проект отпреди повече от петстотин години от епохата Хан — старите фрагменти от стената и всички гранични постове да се свържат с една огромна нова стена, висока четири до шест човешки боя, широка три до пет човешки тела и с кули, по-високи от седем мъже, застанали един върху друг. По този начин варварите нямало да могат да нахлуват в Средното царство, най-после хората щели да си отдъхнат от тях, а след като няма повече да са в състояние да воюват със Средното царство, северните варвари или ще се избият помежду си, или ще започнат да се държат като истински човеци и ще направят скок в своето развитие.
	„Те вече са живели сред нас“, пишеше Ю Джи Юн. „Следователно би трябвало в тях да съществуват наченки на един по-благороден начин на живот.“
	Това предложение беше още по-скъпоструващо от предложението на Ван Юе, поне в краткосрочна перспектива, и тъй като опитите на Златния принц, макар и досадни, не се бяха превърнали в истинска опасност благодарение на своевременното предупреждение, Ван не му отдаваше особено значение, докато Бег-Арслан тайджи не нападна и окупира „Примката“ на Жълтата река. За разлика от Златния принц, той беше опитен военачалник и тя съзнаваше, че трябва да го взема насериозно.
	— Вашият съвет не струваше много, ако това е резултатът от разместването на войски по границата — каза тя на Лалугера. Това се случи малко след като беше изпратила съобщението си до Мандухай. Ван не очакваше скорошен отговор от монголката. Искането й към нея беше по-скоро изпитание. Добре би било да държи в ръцете си отдавна изчезналия печат, той би повишил неимоверно престижа на Ченхуа, а и нейния, но не беше нещо, от което тя се нуждаеше непременно. Ван искаше да знае дали Мандухай е готова при всички обстоятелства да извърши нещо толкова значимо за варварите, като да се лиши от печата заради Лалугера. Едва ли имаше по-добра възможност да се разбере от какво е направена тази варварска царица. Затова Ван й изпрати съобщението и задържа Лалугера и собственика на магазина за хартия, у когото той живееше. Не ги хвърли в тъмница. Това би било прахосничество, защото Лалугера беше по-подходящ за разговори от повечето придворни лакеи, а казаното от него можеше да се окаже полезно. Ала пазачите, които тя постави пред къщата на собственика на магазина за хартия и които придружаваха ежедневно евнуха, независимо къде ходеше, му даваха недвусмислено да разбере, че не е свободен да напусне града без разрешението на Ван.
	— Напротив — възрази Лалугера. — Моят съвет ще ви даде възможност окончателно да се отървете от Бег-Арслан, и то в момент, когато е отслабен. Ако не беше Мандухай, той щеше да тръгне към „Инчуан“ с двойно по-голяма войска, а тези бойци сега му трябват за охрана на неговите земи.
	— Ако не беше Мандухай, той вероятно изобщо нямаше да се изкуши да търси слава и почести чрез завземането на нашите крепости — язвително отбеляза тя.
	— Напротив, щеше. Той преследва кариерата на Есен, както предсказах. Най-напред тайджи, после — желанието да се докаже, като тръгне по стъпките на Чингис хан.
	— Както и да е, сега е отсам нашите граници и представлява опасност. Вие се хвалехте, че разбирате монголците по-добре от който и да било наш военачалник. Е, как да се справим с тази опасност?
	— Моята фантазия на затворник, заплашен с разчленяване, е много по-ограничена, отколкото ако бях свободен човек.
	Ван се засмя и понечи да го перне с ветрилото си. Но макар да й беше приятно, че най-сетне има насреща си човек, с когото да води словесни битки, тя не беше склонна да отстъпи по същината на въпроса.
	— Вие сам поискахте да постъпите на служба при мен, Хан Лай — каза тя. — Не забравяйте това. Никой не ви е принуждавал. Пак вие се хвалехте пред мен, че имате власт над сърцето на една варварска царица. В противен случай нямаше откъде да го знам. В тази страна ние сме търговци по душа, Хан Лай, и вие го знаете не по-зле от мен. Който се самовъзхвалява така, трябва да очаква, че стоката ще бъде проверена.
	Той се поклони.
	— Проверена, не разчленена. Никой няма да има полза от нея, ако е на парчета.
	— Напротив. Купувачът ще стане по-мъдър, след като се увери, че тя е била гнила от самото начало и не е можела да му предложи нищо друго — отвърна Ван, а после попита делово: — Какво ще ме посъветвате относно тайджи?
	По изражението й той разбра, че не е склонна на повече шеги.
	— Говоря сериозно. Той е отслабен и вие можете да се възползвате от това. Знам как. Права сте, сам заложих живота си на карта, и то не за първи път, за да служа на нашия народ. Това обаче не се отнася за моя хазяин, търговеца на хартия. Баща му си беше болнав, а всичките тези тревоги — домът му под обсада, а синът му пленник, предизвикаха преждевременната смърт на стареца. Синът му е неутешим. Ако и с него се случи нещо, няма да простя на себе си… или на онези, които са отговорни за това, пък и вече нямам какво да губя.
	— Всички имаме да губим по нещо, Лалугер — натърти Ван. — Опрат ли нещата дотам, всяка част от тялото ни е скъпа.
	Той сведе поглед към нозете й, пое си дъх и каза:
	— И въпреки това, уважаема Ван, навремето вие сте поискали да ви счупят пръстите на краката, защото детето, което сте били тогава, е вярвало, че без превързани нозе няма да има добър живот.
	Думите му преминаха като светкавица през всичките й маски и обвивки, сякаш смъкнаха дрехите от тялото й и я оставиха гола и беззащитна. Той беше мъж и, ако беше вярно каквото й бе разказал, от селски произход. Как можеше да знае какво означава за едно момиче да му стягат нозете с превръзки?
	Сякаш отгатнал мислите й, евнухът додаде:
	— Аз пожертвах мъжествеността си, за да избягам от нивите и да стигна до Забранения град. Наистина ли смятате, че не знам какво значи да бъдеш осакатен в името на една по-възвишена цел?
	„Ти си имал избор“, помисли си Ван. „Мен никой не ме е питал, най-малко пък родителите ми.“ Но той беше прав, и двамата знаеха, че болките се превъзмогват, макар да те бележат за цял живот. И двамата знаеха какво е да бъдеш безсилен и да искаш нещо повече. Сега беше неин ред да реши дали да му повярва, че няма да й каже нищо повече, докато не пусне търговеца на хартия и продължи да заплашва самия него. Тя си помисли за докладите за проникването на Бег-Арслан, за това как сравнително малката войска на Есен бе унищожила тази на императора, с което беше променила завинаги живота й. Помисли за двамата си военни с техните предложения — в момента по-важно беше не че щяха да струват скъпо, а че осъществяването им щеше да продължи твърде дълго, за да успее да се справи с Бег-Арслан. Помисли си също, че не се е преборила за властта, за да види как империята загива заради едно-единствено погрешно решение.
	— Знаете ли какво никога не разбрах? — попита внезапно тя, за да си осигури време да обмисли избора си и да разколебае събеседника с рязката промяна в настроението си. — Защо северните варвари изобщо са били в състояние да ни завладеят. Та ние сме много повече от тях, винаги сме били. Те живеят в шатри с животните си, нямат капчица култура, нито понятие за история, философия, математика или за каквито и да било науки, докато няма страна на света, която да ни превъзхожда във всички тези области. Е, защо?
	— Но те могат да спечелят всичко и нямат нищо за губене, освен живота си, а той значи удивително малко за тях — тихо промълви той, — там, в безкрайната камениста шир, която наричат своя страна.
	Докато тя мислеше върху думите му, се появи слуга и й предаде вест, която накара Ван да вдигне високо вежди.
	— Както изглежда, всички ние трябва да преценим още веднъж кой какво има да губи — каза тя на Ма Дзин. — Мандухай е готова да ви откупи.


	Кремъка пристигна в Императорския град с десет коня и с пратеника на наложницата Ван. По пътя се представяше за търговец на коне в служба на хатун. След границата двамата избягваха всякакви въпроси благодарение на печата, носен от пратеника.
	— Какво ще правите сега? — попита пратеникът, когато се озоваха на Площада на небесното спокойствие пред самите порти на Забранения град.
	— Ще продам конете, нали съм търговец.
	— Но нали трябваше по поръчение на вашата господарка да отидете при уважаемата Ван…
	— Вие ще предадете писмото и после ще ми съобщите отговора. През това време аз ще продам конете. Да не мислите, че съм ги довел по целия дълъг път, без да извлека поне малка полза? Та нали сам ми казахте, че за добър кон мога да получа сто трийсет и два фунта чай или една бала от висококачествената коприна и десет — от грубата! Не е нужно хатун да знае нещо, което не я засяга. Ще продам конете, а после ще се срещнем отново тук, за да ми кажете дали вашата господарка е съгласна с предложението на хатун за размяната, или не.
	Пратеникът го погледна колкото развеселено, толкова и объркано, и се съгласи с идеята му. Най-ярката черта на хората от Средното царство беше, че бяха в състояние тутакси да повярват в търговския дух и желанието за печалба у събеседника си. В действителност Кремъка нямаше намерение да продава конете срещу коприна или чай. Трябваха му съюзници, за да осъществи една поне що-годе сигурна размяна. В столицата все още живееха много потомци на монголците, а никой човек с монголска кръв не би могъл да откаже кон. Седнеха ли върху кон, те щяха отдалече да приличат на Кремъка, което беше много важно за него, ако се наложеше да бяга. Именно по тази причина бе взел конете. Убеден беше, че хатун е била права и Ван ще се опита по някакъв начин да му отнеме Ма Дзин, щом усетеше фалшивия печат в ръцете си. Така че му трябваше нещо, с което да отвлече вниманието на нейните преследвачи.
	След известно търсене той откри достатъчно мъже от монголски произход, жадни за коне и приключения, за да осъществи плана си. Вечерта пратеникът му съобщи съгласието на уважаемата Ван и още през нощта Кремъка, придружен от примамките си, потегли на кон към онова място извън столицата, където навремето се беше установило монголското пратеничество начело с Чоросбай-Темур. Мястото на стария стан се намираше в равнина, така че всеки новодошъл се виждаше отдалече. Кремъка не се изненада, когато на сутринта, много преди уговорения час — по свечеряване — съзря китайски войници на хоризонта. Те се скриха в коритата на пресъхнали потоци, предполагайки, че още не е дошъл и няма как да ги открие. Малко преди залез-слънце пристигна пратеникът с друг китаец, който трябва да беше Ма Дзин. Ръцете му бяха вързани, а цялата му фигура изразяваше отчаяние, но поне бе жив.
	Бяха се разбрали Ма Дзин да тръгне към Кремъка и да спре по средата на пътя, изчаквайки предаването на нефритения печат. От мястото на срещата си с него Кремъка трябваше да изстреля с прашка печата към пратеника. Той усещаше с кожата си присъствието на притаените войници, докато се приближаваше крачка по крачка, водейки два коня за юздите, към мъжа, който се препъваше насреща му. Когато най-после застана пред Ма Дзин, онзи каза на собствения му език:
	— Трябва да знаете нещо. Това е клопка.
	— Отдавна го знам — отвърна Кремъка, взе прашката си, сложи в нея фалшивия печат и изстреля съдържанието й, но не по посока на пратеника, а към скритите войници. Същевременно извика високо и ясно на техния език:
	— Ето ви съкровището, което иска вашата господарка. Който й го занесе, ще бъде възнаграден богато!
	Метна се на коня, сграбчи Ма Дзин и го качи на седлото пред себе си, защото не беше сигурен дали човекът умее да язди достатъчно добре, и поведе другия кон за юздата. Нямаше време да се оглежда, за да разбере колко време ще се забавят войниците, докато намерят печата и тогава да се впуснат да го преследват, ала петимата мъже, на които беше дал по два коня, изскочиха от прикритието си, профучаха покрай него и се разпръснаха във всички посоки. Всичките носеха същата обикновена връхна дреха като неговата и всичките бяха сложили на коня пред себе си по един мъж в китайска носия. Кремъка яздеше с все сили, но поне двама китайски войници бяха по петите му. Те също яздеха, ала конете им носеха наполовина по-лек товар. С известни усилия и само с едно кратко спиране той успя да издърпа Ма Дзин, така че да седи изправен, и да изреве в ухото му да се хване за гривата на коня. После Кремъка посегна към лъка и стрелите и започна да стреля по преследвачите си.
	Преди тръгване се беше упражнявал с мъж на коня пред себе си, след като бе изготвил плана си. Както очакваше, още първата му стрела улучи — успя да уцели в шията единия войник, но вторият скъсяваше разстоянието помежду им. После и той изостана, щом видя Кремъка да вдига отново лъка. Никой китаец не би тръгнал да преследва сам монголец, чиито умения с лъка е видял току-що. Животът му беше по-скъп. Така Кремъка спечели малко време, за да си поеме дъх, и спря конете едва когато се увери, че никой не го следва.
	Въздъхна дълбоко. Първата, най-трудната крачка беше успешна. Вечното синьо небе беше на негова страна и за първи път от много време той беше убеден, че е избрал правилната посока.
	Краката на китаеца трепереха, докато Кремъка му помагаше да слезе от седлото, за да се качи на резервния кон. Лицето му беше изкривено от страх и много по-младо, отколкото бе очаквал Кремъка, но това вероятно се дължеше на факта, че беше от мъжете, на които е била отнета мъжествеността. Освен това със сигурност бе отвикнал да язди наравно с монголците.
	— Не ме ли чухте? — попита той. — Това беше капан!
	— Да, бях подготвен за него — доволно отвърна Кремъка. — Сега ще ви заведа при Мандухай хатун, имайте ми доверие, Ма Дзин.
	Човекът насреща му не изглеждаше успокоен или благодарен, а направо отчаян.
	— Точно това се опитвам да ви обясня през цялото време — избухна той. — Аз не съм Ма Дзин! Името ми е Ли Донгян и, кълна се в боговете, иска ми се никога да не бях срещал Ма Дзин!


	Архивите на Забранения град се славеха като най-богатите в целия свят. След пристигането на вестта от Мандухай Ван възложи на един служител да потърси някакво описание на загубения голям нефритен печат на императорите на Средното царство и след два дни въпросният писар го намери. Описанието и рисунката му бяха пред нея, когато пратеникът й и командирът на отряда, който му беше дала за подкрепление, се върнаха и разказаха за успешното бягство на варварина.
	— Но поне взехме печата — завърши пратеникът и триумфално извади едно замърсено парче нефрит, което припряно избърса с ръкава си. Ван го погледна, после погледна описанието и рисунката от архива и се зачуди да се смее ли, да плаче ли. Накрая смехът победи.
	„И все пак“, помисли си тя, след като пратеникът и войниците се оттеглиха, кланяйки се и изричайки безброй извинения. „Исках да разбера що за жена си, варварко, и сега вече знам. Но все още държа твоя Лалугер, така че предимството е на моя страна, дори ако не си склонна да дадеш всичко за него.“


>>	Двайсет и осма глава

	От всички прищевки на боговете, оказали влияние върху съдбата му, Ма Дзин смяташе за най-странна онази, която изпълни младежката му мечта, накарала го да приеме името на един евнух, отличен от императора като герой. Повече от две десетилетия след нещастието при Туму той отново беше част от армия, която тръгваше срещу варварите, и този път не като обикновен пехотинец, а като съветник на главнокомандващия. Едва ли момчето, което беше някога, би могло да мечтае за нещо по-хубаво. Навремето това момче знаеше толкова малко за живота, че впоследствие Ма Дзин се питаше как изобщо се бе измъкнало от селото си.
	И все пак: наистина ли се беше променил чак толкова? „Лалугер или Ма Дзин“, беше му казал огорченият Ли Донгян, „за мен е все едно. Можехме да бъдем щастливи. Бяхме щастливи — ти, аз и баща ми. Но ти сложи край на това. Сега баща ми е мъртъв, а аз се чудя дали някога си бил нещо друго, освен шпионин от Забранения град.“
	Той можеше да напомни на Ли Донгян как отначало беше във възторг от поръченията на държанката на императора и как започна да поставя под съмнение историите на Ма Дзин едва след като пред дома им се появиха пазачите. Но това би било само отбягване и изкривяване на истината, която се съдържаше в думите на Ли Донгян и която и Ван бе изговорила ясно: Ма Дзин бе получил възможността да си изгради живот далече от властта и опасностите и се беше колебал само няколко месеца, преди отново да заложи на карта всичко постигнато заради опасния танц на въже, какъвто представляваше позицията му при държанката на императора.
	По своя си начин Ван беше по-опасна от всички монголци, които бе познавал някога. Но в нея имаше и нещо, което той разбираше. Тя не прилагаше жестокостта си произволно, ако същата цел можеше да се постигне по други пътища. Беше му предложила да освободи Ли Донгян вместо него, ако в замяна той отиде в граничния район при военачалника Ван Юе и му помогне да обезвреди Бег-Арслан. Той не попита какво би се случило, ако откаже, защото не си представяше, че тя ще го пусне, особено сега, след като беше доказано, че Мандухай е готова да направи всичко за него. Така поне Ли Донгян щеше да бъде свободен. Освен това Ма Дзин наистина искаше да помогне с всички сили за унищожаването на Бег-Арслан. Правеше го не само заради отдавна избледнелите патриотични чувства към собствената си страна, но и защото изпитваше вина пред Мандухай. Все едно какво беше разказвал на Ван, но Бег-Арслан беше по-опасен за монголката, отколкото за Средното царство, и ако дадеше своя принос срещу Бег-Арслан, Лалугера щеше да понамали чувството си на вина и към двете жени.
	Военачалникът Ван Юе не беше във възторг, задето държанката на императора му бе сервирала този съветник, но пък и не беше чак толкова надменен, че да не го слуша. Освен това имаше нужда от човек, върху когото да излее трудно сдържаното си негодувание срещу властниците от столицата.
	— Аз искам подкрепления и какво получавам? Някакъв евнух. Онези в столицата не могат ли да четат числата? При броя на бойците, с които разполага Бег-Арслан, ще ни трябва армия от поне сто и петдесет хиляди души, за да го победим. Това е три пъти повече от мъжете, с които разполагам. Как да опазя Средното царство с тях? Чисто скъперничество е това, скъперничество и алчност — така парите за повече войници ще отидат за забавленията на императора!
	— Господарю — напрегнато подзе Ма Дзин. Имал беше достатъчно време да обмисли какво ще каже. — Нищо не знам по въпроса. Знам обаче как монголците тръгват на война. Вярно, бойците на Бег-Арслан са образували обръч около „Инчуан“, но становете, от които се снабдява, се намират в „Примката“ на реката, извън обсега на видимост от крепостта. Когато очакват битка, монголците не носят със себе си нищо, освен два кожени съда с мляко, малко ситно нарязано месо и сушена извара. Повече не им трябва. На вас ще ви е нужна голяма войска само за директна битка срещу Бег-Арслан. Но не и за да нападнете становете му, където се намират неговият добитък, подкрепленията и жените и децата на неговите бойци. Трябва да очаквате, че жените също ще се бият, но те не са така опитни като мъжете, а присъствието на животните и децата ще ги спъва допълнително. Ако избиете всичкия добитък, Бег-Арслан няма да има откъде да се снабдява; дори при благоприятно стечение на обстоятелствата ще са му нужни седмици и дори месеци, за да превземе Инчуан, а той не може да заобиколи с войската си крепостта, за да събере плячка от земите отвъд нея, защото би попаднал между две войски.
	Ван Юе го погледна замислено.
	— И тези станове наистина не са охранявани?
	— Той смята себе си за завоевател, а вас, тоест нас, за защитници. Освен това, досега никой не е дръзвал да нападне негов стан, откакто е станал тайджи. Твърде дълго е бил всемогъщ, господарю, и то в райони, които познава отлично. Не вярвам да е оставил в становете си кой знае колко бойци, не и когато е тръгнал да се доказва като новия Чингис хан.
	— Войниците не са обучени да убиват крави — делово, но не и враждебно отбеляза Ван Юе.
	— Овце, кози, камили и коне — поправи го Ма Дзин. — Едва ли Бег-Арслан е взел кравите, когато е премествал становете си в голямата речна „Примка“. Пък и вие не можете да ги вземете със себе си, защото тогава той ще ви преследва, докато си ги върне. Имайте предвид, че ще ви трябват фосфор и сяра, за да ги изгорите.
	— Може и да си прав, евнухо — отвърна Ван Юе, — а може и да ми сервираш глупости. Ще си помисля. И ще изпратя съгледвачи в „Примката“. Ако открият там неохранявани станове, пак ще си говорим.


	Първоначално обсадата протичаше удовлетворително за Бег-Арслан и неговите над трийсет хиляди конници, като се изключеше фактът, че не бе успял да превземе крепостта с бърза атака, преди да са се затворили вратите зад последните хора и животни. Но след всичките малки и големи битки, които бяха водени в граничния район през последните години, не можеше да се очаква от китайците да отслабят чак толкова бдителността си. Новото обаче беше, че бяха запалили тревата около крепостта. Очевидно и китайците се учеха.
	Той се бе погрижил никой да не може да припари до „Инчуан“ и беше наясно, че е само въпрос на време запасите на хората в крепостта да свършат, докато той можеше да пусне добитъка си да пасе там, където имаше достатъчно трева и вода. Малкото на брой катапулти, с които разполагаше, не можеха да разтърсят кой знае колко високите стени, но той имаше време. От родината Исама му изпращаше, макар и много рядко, новини — глупави приказки за Мандухай и някакво си правораздаване, на които Бег-Арслан не обръщаше внимание. Затова пък изпитваше задоволство, виждайки как пристигат хора от „Трите стражи“. Явно „Трите стражи“ бяха стигнали до извода, че е време отново да застанат на монголска страна, след като можеха да пожънат слава и да превземат крепостта, пред която беше умрял Чингис хан.
	Въпреки това Бег-Арслан не беше забравил, че в началото на годината те го бяха изненадали неприятно с незадоволителния и безрезултатен сблъсък край един от проходите на Алтай, и смяташе да ги накара да си платят за това. Докато те разседлаваха и разтриваха конете си, той направи подигравателна забележка колко лесно можели да бъдат сбъркани с китайците, което сигурно се дължало на факта, че от двеста години се намирали в тяхната лоша компания.
	— Все пак успяхме за един ден да принудим великия Бег-Арслан да се оттегли — невъзмутимо отвърна техният предводител. — По това можете да разберете колко добре би било за вас да бъдем сред вашите воини.
	Бег-Арслан се усмихна кисело на тази наглост, която не смяташе да остави безнаказана, и покани предводителя в юртата си да сподели с него чорбата, която тъкмо пиеше, когато пристигна авангардът на „Трите стражи“. По пътя натам човекът каза доверително:
	— Трябва да призная една от причините да се бия срещу вас през онзи ден — жена ми не ми даваше мира. Дължала го била на сестра си. Въпрос на семейна чест.
	Бег-Арслан не разбра за какво му говори и човекът сигурно го бе забелязал по физиономията му, защото додаде малко по-хладно:
	— Аз съм Джамуха и съм женен за Ишиге, храненичето на Мандул хан. За кратко вие бяхте мой баджанак.
	Бег-Арслан вече имаше план как да унижи този човек; беше измислил нещо далеч по-добро от чистосърдечното признание, че никога не го е било грижа за кого е омъжил Мандул хан другата си дъщеря, дали тази дъщеря е още жива, или е мъртва и какво мисли тя по въпроса, че той е наказал както подобава нейната сестра, тази опърничава вещица, за непокорството й.
	— В такъв случай още повече се радвам да ви приветствам край моето огнище — дружелюбно каза той.
	В юртата му го чакаха най-важните му предводители, както и двама слуги, които пазеха казана с чорбата. Бег-Арслан влезе, взе дървената паница, от която беше ял, и отпи глътка, за да покаже, че лоената чорба е охладена точно колкото трябва. После, преди да подаде паницата на новия гост, какъвто беше обичаят, подхвърли, че за него е чест да посрещне един непознат родственик, и посочи към своите водачи, за да му ги представи. Джамуха се извърна към тях. През това време Бег-Арслан бързо изля зад гърба му чорбата обратно в казана. После взе черпака, напълни паницата с вряла чорба и я подаде на Джамуха, който отново се обърна към него.
	Гостът отпи тутакси голяма глътка. Цяло удоволствие беше да се наблюдава изражението му. Да изплюеш храна — това беше не само най-голямото оскърбление за домакина, но и най-немъжествената постъпка, която можеше да допусне един воин. По времето на праотеца Чингис хан дори наказвали със смърт изплюването пред домакина. Сега това вече не беше прието, но ако Джамуха изплюеше чорбата, Бег-Арслан щеше с пълно право да го изхвърли от юртата си с мощен ритник по задника. Ако ли пък гостът предпочетеше да си изгори устата, щеше да мине доста време, преди да проговори отново, а забавните му гримаси щяха да покажат на всички как страда като малко дете. Това беше отмъщение за безрезултатния ден на прохода и за загубения авторитет, когато Бег-Арслан не прозря хитрината на Нойонболод и не даде урок на китайците. Сега тупна Джамуха по гърба с думите:
	— Да ти е сладко, сине мой. — Така още с обръщението даде да се разбере, че той е старейшината, а гостът му — незрял момък.
	Джамуха остана в юртата достатъчно време, за да се уверят всички, че е глътнал лоената чорба. После кимна на присъстващите, дори на Бег-Арслан, макар погледът му да беше леден, и излезе. Мъжете се изсмяха.
	— Който живее твърде дълго с китайците, престава да понася жегата и студа — ухили се Бег-Арслан. По-късно му докладваха, че хората от „Трите стражи“ се изтеглят, макар че току-що бяха пристигнали, а той само сви рамене и не си направи труда да напусне юртата си. Техните кланове не му трябваха, а шегата с този надменен полукитаец си струваше това.
	Денят премина спокойно. Воините на Бег-Арслан си хапваха, охраняваха на смени района около „Инчуан“ и от скука устройваха мъжки борби. Привечер се завърнаха съгледвачите, които Бег-Арслан редовно провождаше, за да бъде предупреден навреме, ако китайците изпратят нова войска в помощ на крепостта си, ала хората нямаха нищо за казване. Затова пък през нощта пристигна едно момче на камила, покрито с кал от глава до пети. Идваше от най-големия снабдителен стан край Червеното солено езеро. Разказът му накара Бег-Арслан да се отърси тутакси от замаяната си пиянска сънливост.
	— Не може да бъде — невярващо каза той. — Просто не може да бъде.
	— Обаче е вярно, тайджи — отвърна отчаяно момчето. — Можете да ми избодете и двете очи и да ми отрежете ушите, но е вярно. Китайците разрушиха стана ни. Беше се извила пясъчна буря, та не ги чухме да идват. А после изведнъж се видяхме обкръжени. Онези, които се опитаха да избягат по езерото, се удавиха, защото не умеем да плуваме. Когато успях да избягам, всички юрти вече горяха, а те бяха започнали да избиват всичко насреща си — животни, хора, всичко!
	Той още не можеше да повярва. Китайците не се биеха така. Китайците бяха мекушави. Китайците изваждаха късмет само от време навреме.
	— Моето семейство е в стана, тайджи — каза пребледнелият войник, който бе довел момчето.
	— Тогава значи са мъртви — каза момчето и захапа юмрука си, за да не се разплаче. „И не само те“, помисли си Бег-Арслан, „но и всичкият ми добитък, и жребците ми!“
	— Момчето преувеличава — изрече на глас той, защото искаше да предотврати взривяването на целия стан, — но… ще видим как стоят нещата и ще изпратим голям отряд.
	Издаде нужните заповеди, ала стомахът му остана стегнат и леденостуден. Ако детето не преувеличаваше, той трябваше не само да прекрати обсадата, което след всичките му закани означаваше позор и непоправимо уронване на авторитета, но и да се отправи в обратния път през целия граничен район и през голяма част от Гоби с войска без запаси и млечни кобили.


	Миризмата на студен дим и изгоряло месо беше вездесъща, а западните ветрове я разнасяха, така че Ма Дзин не можеше да избяга от нея дори на известно разстояние от Червеното солено езеро. Беше тихо, като се изключи вятърът и едва доловимото мърморене на маршируващите мъже, но на него още му се счуваше, че долавя виковете — викове, които отдавна бяха заглъхнали.
	След онези дни при Туму той бе преживял много нападения, битки, сблъсъци и дори истински боеве, в повечето случаи обаче това бяха само приготовленията за тях и последващия период, когато имаше за задача да остане до Мандухай при всякакви опасности, докато тя беше още дете. Смъртта не бе нещо ново за него, нито смъртта на мъже и жени, нито, понякога, тази на деца. Но никога досега не му се беше случвало той да е човекът, дал съвета за тази смърт, човекът, по чиято идея всеки от нападнатите беше загубил живота си. Когато разбра, че хората на Ван Юе няма да се ограничат с добитъка, нито да убият само онези, които им се изпречват на пътя, Ма Дзин изкрещя вътрешно: „Не съм искал това!“. В същото време обаче разумът му казваше, че е видял и преживял твърде много, за да си въобразява сериозно, че военачалникът ще се обременява с пленници, независимо от какъв пол и на каква възраст, след като е направил пробив в окупираната от враговете територия, при това със съвсем малък отряд. Монголците също не постъпваха така. Той беше едно от съвсем малкото изключения и често се бе питал защо. Може да не желаеше смъртта на тези хора, но беше предвидил какво ще стане, а да твърди друго означаваше да се самозалъгва.
	Ван Юе беше позволил само няколко деца да напуснат стана. В крайна сметка, главна цел на цялото начинание беше да изгони Бег-Арслан от „Инчуан“, и колкото по-скоро станеше това, толкова по-добре. Освен това имаше основания да се надява, че най-напред Бег-Арслан ще изпрати само част от хората си да проверят вярна ли е новината за загубата на становете му. Затова на китайските войници беше заповядано да се оттеглят само дотолкова, че да не могат да ги видят. Ако монголците действително се появяха в малки отряди, вместо като единна войска, то капанът щеше да щракне. Разумна стратегия; Ма Дзин си пожела да можеше както преди няколко дни страстно да се надява, че тя ще успее. Сега обаче усещаше твърде горчив вкус в устата си, за да желае победата на която и да било от двете страни. Искаше му се да беше попитал Чоросбай-Темур в по-късните години, когато вече не бяха само господар и бивш пленник, как се чувства човек, когато по ръцете му е полепнала кръвта на стотици хора. „Изкривяваш миналото“, каза си той и си напомни, че дори в по-късни години един такъв въпрос щеше да е немислим.
	Опита се да изброи всичките причини за препоръката си. Сега крепостта „Инчуан“ и нейните обитатели бяха в безопасност, а Бег-Арслан със сигурност щеше да ги избие до един, също като Есен навремето, когато бе примамил императора в равнината, нападайки градове и крепости. Мандухай беше в по-изгодно положение, защото авторитетът и военната мощ на Бег-Арслан бяха накърнени. Без неговия съвет Ван щеше да го смята за безполезен лъжец и в най-добрия случай да го задържи като пленник в столицата, а в най-лошия — да нареди да го убият, а Бег-Арслан може би щеше да успее да завоюва „Инчуан“, преди на Ван Юе да му хрумне успешната контрастратегия.
	След като всичко в стана на Червеното солено езеро приключи, той се бе спънал в трупа на младо момиче, който можеше да е на невръстната Мандухай. Още му се гадеше от този спомен. Двамата войници, които Ван Юе бе натоварил с преброяването на мъртъвците, понеже точната цифра му трябваше за съобщението до столицата, бяха открили триста петдесет и три трупа, а Ван Юе заяви, че ще ги закръгли на триста и петдесет. Единствената причина, поради която Ма Дзин не се изповръща, когато чу това, беше празният му стомах.
	Бурята, под чието прикритие китайските войски се бяха приближили до Червеното солено езеро, отдавна бе отминала, но и всекидневните есенни ветрове довяваха толкова прах, че беше трудно да се различи нещо от по-далечно разстояние. Това обаче щеше да се отнася и за двете страни. Китайските войници заеха позиция сред един скален лабиринт, но на приемлива дистанция от опожарения стан, така че първи да съзрат монголците, и зачакаха. Ма Дзин забеляза, че вече никой не си правеше труда да го охранява. Пък и защо ли? Той не знаеше какви заповеди е получил Ван Юе от уважаемата Ван, но сега всеки монголец щеше несъмнено да убие попадналия в ръцете му китаец. В никакъв случай обаче не искаше да ограбва труповете, за да се снабди с нови дрехи.
	Започна да се свечерява, а конници така и не се виждаха. Небето се заоблачи, притъмня, войниците се притиснаха по-плътно един до друг, за да споделят топлината си, защото нямаше как да запалят лагерен огън. Войникът, легнал до Ма Дзин, беше селско момче от граничния район, семейството му загубило стопанството си заради дългове и се надявало на армията като източник на по-добри доходи — напразно, както се бе оказало.
	— Повечето от нас въртят търговия с монголците, обикновено добитък срещу зърно — обясни момчето. — Как иначе да оцелееш? Иска ми се да можехме да задържим поне няколко овце, вместо да ги изгорим.
	„Ами хората?“ — помисли си Ма Дзин, съзнавайки, че е несправедлив и че само търси човек, с когото да сподели вината си. Той можеше да е на мястото на това момче, ако беше отишъл направо в армията, вместо в столицата.
	— Ако водим със себе си добитък, монголците веднага ще ни открият и ще ни вземат всичко. Но първо ще ни насекат на парчета — отвърна делово той.
	— Май си прав, приятелю. Смяташ ли, че ще получим само похвали, или още нещо? Добре би било, например, да ни дават малко повече ориз за месеца. Тогава бих могъл да изпращам част от моя дял на родителите си, защото…
	Той не продължи. Издаде слаб, приглушен звук, а една ръка се притисна към устата му. Веднага след това от прерязаното му гърло рукна кръв. Сред тъмнината и прахоляка Ма Дзин съзря нов силует. Някакъв мъж лежеше точно зад убитото селско момче. Явно се беше примъкнал, без да го усетят.
	— Ти ли си Ма Дзин, наричан още Лалугера? — прошепна на монголски нечий напълно непознат глас. За Ма Дзин той прозвуча като безпощадното наказание, което бе очаквал в дълбините на сърцето си. Той кимна замаяно.
	— Къде се намираше станът на Мандул хан през повечето години на управлението му? — попита непознатият; при тези обстоятелства въпросът беше толкова странен, че Ма Дзин отговори, без да се усети, също на монголски.
	— В Долината на вечния извор.
	— Най-малкото си китаец, живял достатъчно дълго сред нас, за да знае това — прошепна мъжът. — Добре. Сега слушай. Ще вървиш след мен и аз ще те заведа първо при Ли Донгян, а после при моята хатун. Бъди сигурен, че ще те убия, ако се развикаш или ме издадеш по някакъв друг начин.
	Ли Донгян? Този мъж тук трябва да беше пратеникът на Мандухай, донесъл печата. Ма Дзин се надяваше, че той ще напусне час по-скоро столицата заедно с Ли Донгян. Изобщо не беше помислял, че мъжът ще се опита да го намери, след като е разбрал, че не са му го предали. Каква дързост, каква находчивост! Нямаше време за размисъл обаче. Щеше да е мъртъв, ако го намереха с трупа на войника и с монголец, и колкото и виновен да се чувстваше, Ма Дзин не за първи път установи, че инстинктът му за оцеляване е все още силен. Той протегна ръка и затвори очите на селското момче, а после запълзя по корем след монголеца. Нощният студ и наситеният с прах вятър нееднократно му създаваха илюзията, че е загубил от поглед монголеца, и той се запита дали на следващата сутрин няма да го намерят вкочанен под дебел пласт прах. После пък се уплаши, че по невнимание са се движели в кръг и са се върнали при армията на Ван Юе, и си припомни всички истории от детството, в които се разказваше за духове. Ако мъртъвците от стана на Бег-Арслан искаха да го накажат, щеше да им е лесно да му изпратят някой монголски дух, който да го поведе пълзешком към смъртта.
	Всеки път, когато го завладяваха такива мисли, Ма Дзин успяваше да напипа и дори да види петите на монголеца и част от крака му, и продължаваше да пълзи. Най-сетне мъжът му даде знак, че вече е безопасно да се изправи, но предупредително сложи пръст на устните си. Полупрепъвайки се, полувървейки, евнухът забърза из нощта, и отново измина цяла вечност, преди да съзре очертанията на два коня и на някакъв мъж през прахоляка и в слабата светлина на стопяващата се луна.
	— Това ли е човекът, когото ти ми посочи като Ма Дзин? — попита монголецът чакащия мъж. — Кажи ми веднага, ако не е той! Ако след всичко това заведа при хатун двама мъже, непознати за нея, живи ще ви одера, така да знаете.
	Ли Донгян не обърна внимание на думите му. Когато се бяха видели за последен път, сред припрените обяснения на Ма Дзин и нетърпеливо чакащите войници, Ли Донгян още му беше ядосан. Сега обаче той мина покрай монголеца и прегърна евнуха.
	— Лалугер — прошепна той, — не очаквах да те видя отново.
	Ма Дзин беше твърде развълнуван, за да го попита какво прави тук, зарадва се да го види жив и на свобода. Твърде силно беше чувството му на вина заради многото убити, затова не направи друго, освен да отвърне на прегръдката със силна прегръдка. Едва след това се стегна и попита монголеца кой е и защо е довел Ли Донгян в района на военните действия.
	— Казвам се Кремък и съм от племето на ойратите. Служа на Мандухай хатун. И нямаше да водя този мъж, където и да било, ако ти и твоята императрица не ни бяхте измамили.
	— Тя е държанка на императора, а не императрица — неволно изрече Ма Дзин, преди отговорът на монголеца да проникне в съзнанието му и да му напомни, че има още много неща, за които да се чувства виновен. Ако не се беше хвалил пред Ван колко държи на него Мандухай, тя нямаше да я изнудва. Не съжаляваше за печата. В крайна сметка монголците нямаха права върху него. Той принадлежеше на Средното царство. — И никога нямаше да ме пусне, но аз успях да я убедя да освободи Ли Донгян.
	— Не съм толкова сигурен — мрачно заяви Ли Донгян. — След като взеха печата, войниците се постараха да ме заловят отново.
	— За да потвърдят, че предават именно мен на пратеника — допълни Ма Дзин, без да е много сигурен в казаното.
	— Е, в такъв случай е добре, че държат неистинския печат — лаконично отбеляза Кремъка.
	— Неистински…
	— Не можем да яздим бързо в тази тъмница, обаче трябва да спечелим няколко часа преднина — прекъсна го Кремъка. После замълча задълго. Ма Дзин се беше отказал отдавна да проумее как се ориентираха монголците, когато нямаше никакви звезди. Не направи опит също да говори с Ли Донгян или с монголеца. В него всичко вреше и кипеше, теглеше го в най-различни посоки, така че се задоволи да язди на един кон с Ли Донгян, да слуша тихите му вайкания, че си бил разранил бедрата, и да се съсредоточи върху едничката цел за момента — да остане жив след тази безумна нощ.


>>	Двайсет и девета глава

	Ден след ден Мандухай чакаше новини от Бег-Арслан, Ван или Кремъка. Първият, от когото получи вест обаче, беше Исама. Негов пратеник й съобщи, че Исама тайджи бил съгласен да преговаря за връщането на светините на Чингис хан, ако хатун признаела титлата му „тайджи“ и господството му над оазисите.
	— Трябва да е научил нещо за Бег-Арслан, което не ни е известно — каза Мандухай на Бату-Мунке, защото го държеше в течение, когато имаше време за това, и защото беше установила, че по-лесно подрежда мислите си, когато ги изрича на глас и им придава опростен вид. — Няма да е нещо добро за Бег-Арслан, иначе той не би посмял да предложи подобна смяна на позициите.
	— Но ние няма да се хванем на тази въдица, нали? — попита Бату-Мунке, а очите му блеснаха. — Той отвлече майка ми! Защо не предлага да я върне?
	— Защото е взел майка ти за своя жена — отвърна Мандухай. Нямаше смисъл да крие този факт от Бату-Мунке, който бездруго щеше да го научи от войниците, ако ги попиташе. — Казват, че вече имал няколко деца от нея. — Освен това на Исама едва ли би му хрумнало, че някой би могъл да поиска Шихер, ала би било жестоко да добави това към казаното. Мандухай не знаеше какви спомени има Бату-Мунке за майка си, но се съмняваше, че са много. Колкото повече време минаваше обаче, толкова по-лесно му беше да си представя отсъстващата Шихер като майка, която би го обичала, стига да беше тук; като героиня, отвлечена от един мошеник, което беше единствената причина да не бъде с него. Тайничко Мандухай признаваше пред себе си, че в случая прилагаше двоен стандарт. Беше изпратила Кремъка да спаси Ма Дзин, защото не искаше да го изостави. За Шихер обаче не бе изпратила никого, макар Исама да й беше станал противен още преди да узнае истината за смъртта на детето си и въпреки че Шихер не бе избрала сама съдбата си, докато Ма Дзин се беше върнал с отворени очи в Средното царство. За това двойствено отношение съществуваха няколко причини, но покрай добрите и почтените като обстоятелството, че Ма Дзин я беше отгледал и възпитал, имаше и една себична, от която тя се срамуваше. Дали беше занемарила Бату-Мунке, или не, Шихер беше неговата родна майка. Тя винаги щеше да му бъде майка. Поради това имаше претенции върху първото място в сърцето му, а сега, когато той вече не беше дете, от което да се срамува, ами хан, Шихер със сигурност щеше да настоява да заеме това място, ако беше тук.
	— Значи, имам братя и сестри? — смаяно попита Бату-Мунке. — А Исама им е баща?
	— Не е речено, че ще се запознаеш някога с тях — успокои го Мандухай. — Ако това се случи някой ден, може и да те изненадат приятно. Понякога хора, започнали живота си като наши врагове, по-късно ни стават приятели.
	— Като Кремъка — каза Бату-Мунке, а тя кимна, макар всъщност да се сети за първите си срещи с Нойонболод и с Йехе Хабарту. Понякога мисълта за стореното от първата съпруга спираше дъха й от омраза. Понякога я обземаше тъга, защото от момента, в който видя Йехе Хабарту на сватбеното си тържество, тя беше силно впечатлена от яркия й характер и дори когато жената умря в ръцете й, част от нея желаеше тя да беше тръгнала по друг път. Що се отнася до Нойонболод, Мандухай си представяше как сега той, след като бе престанал да се надява на бъдеще като неин съпруг, води друг живот на североизток — живот, в който тя е само хатун и нищо друго, освен хатун, намираща се някъде далече, далече. Живот, включващ съпруга и собствено семейство. Разбира се, че той щеше да постъпи така, тя би се радвала. Веднъж беше дочула войниците си да говорят за нея като за Мандухай Мъдрата. Жената, заслужаваща тази титла, не биваше да е толкова себична и вдетинена, че да ревнува, ако мъжът, когото е отблъснала, се ожени за друга. Не, тя не беше такава. Просто не биваше да е такава.
	Понякога лежеше будна нощем и не мислеше за данъците, за придвижването на войските или за верността на различните кланови водачи, които вече я приемаха за своя господарка. Не мислеше и дали Бату-Мунке, който вече владееше изкуството на ездата и беше достатъчно заякнал, за да тича наоколо с другите деца, не е застрашен от голяма или малка опасност да загуби рано живота си и дали ще се изпълни обещанието му да бъде добър хан. Не, тя си представяше какво би било, ако един път, един-единствен път попаднеше в обятията на мъжа, когото желаеше и който я желаеше, и проклинаше тялото си, защото я измъчваше с невъзможни мечти.
	— Но Исама никога няма да бъде наш приятел — каза Бату-Мунке и тя му обеща, малко по-разпалено от необходимото, че би предпочела да умре, отколкото да нарече Исама свой приятел.
	— Обаче това не означава, че не можем да се възползваме от нещо, което неволно ни е издал — продължи Мандухай. — Можеш ли да ми кажеш кое е то?
	Бату-Мунке килна глава на една страна.
	— Работите на Бег-Арслан отиват на зле, а Исама не смее да ни нападне сам?
	Тя го прегърна, задето беше внимавал и разсъждавал.
	— Точно така. И затова трябва да действаме. Не бива да подценяваме Бег-Арслан. Ако му дадем време, той ще се възстанови, ще събере нови привърженици и ако му позволим, ще ни тормози през следващите двайсет години. Но ако наистина е толкова отслабен, та Исама да смята, че може да претендира за оазисите и за титлата тайджи, без да се страхува от отмъщението му, обаче се съмнява, че е в състояние да реализира претенциите си сам, без наша помощ — значи сега е моментът да премахнем завинаги Бег-Арслан от пътя си.
	— Трябва да го поканиш на състезание по стрелба с лък и да го победиш — разгорещи се Бату-Мунке; въпреки ранното си съзряване беше още дете, Мандухай си напомни да не забравя това.
	— Той няма да дойде. Ще трябва да измисля нещо друго — отвърна тя и през следващия час отговаря на въпроси като например защо заекът има два зъба отгоре и един отдолу и дали не е обратното и защо шаманите никога не изричат едни и същи думи, когато благославят нов стан.
	Ден след пратеника на Исама пристигнаха трима покрити с прах мъже, очевидно изминали дълъг път, и Мандухай едва се сдържа да не се хвърли на врата на единия от тях. Тя вече не беше дете, а последните месеци й бяха показали колко опасно бе да запази детската си уязвимост по отношение на Ма Дзин. Ето защо най-напред изслуша разказа на Кремъка и това беше добре, защото казаното от него я отрезви, сякаш някой изля студена вода върху главата й.
	— Благодаря ти — с изтръпнали устни промълви тя. — Сторил си всичко, на което се надявах, че и много повече. Бих се радвала, Кремък, ако поискаш да останеш на служба при Даян хан, но ако желанието ти е да се върнеш при своите, знай, че пътят ти е открит. Във всеки случай си заслужил да се пеят песни за твоята храброст. Дори враговете ти ще трябва да признаят, че ти си най-големият герой от всички монголци.
	Досега броят на тези, които се възхищаваха от благородството му на бойното поле, и на другите, които го наричаха глупак и предател, беше приблизително еднакъв, а той нямаше да е мъж, ако не изпадаше понякога в униние заради това. Мандухай беше разчитала, че той ще приеме дръзкото й предложение и по тази причина, но казаното току-що от нея беше самата истина и всеки би разсъждавал така. Щом станеха известни новите му дела, хората щяха да пеят песни за него и никой вече нямаше да го гледа отвисоко.
	— Ако и вие смятате така — със сериозен тон подзе Кремъка, — то вслушайте се в моето предупреждение. Сърцето на вашия стар приятел не е ваше и със сигурност не бие за вашия народ. Когато трябваше да избира, той избра своя народ, своя приятел и собственото си оцеляване. Този път вие намерихте начин да не предадете нито него, нито своите хора, но човек като него ще ви поставя в това положение отново и отново. Би било по-добре да се сложи край на това.
	— И това го казва мъжът, който навремето ми призна, че би избрал приятеля си вместо предводителя си? — попита тя, без да оспорва думите му, и той кимна.
	— Приятелството е въже, направено от две плитки. Ако едната плитка се повреди и се скъса, щом я натоварят, значи тя не струва нищо. Това се отнася за всеки от нас. Но вие държите в ръцете си много въжета, ленти и плитки и ако се скъса дори само една от тях, на която висите самата вие, то всички вкупом ще се сгромолясаме.
	— Благодаря ти за съвета — отвърна тя. Кремъка усети категоричния й тон, поклони се и си тръгна. Тя даде знак на Ма Дзин да се приближи; досега той чакаше в дъното на юртата за приеми заедно с непознатия й китаец. За първи път, откакто го помнеше, беше в китайска носия. Въпреки това всяка негова черта й беше толкова позната и близка, че с мъка се овладя да не се втурне насреща му като някога, когато беше дете.
	— От сърце се радвам да те видя жив и здрав телом и духом — обърна се към него тя. — Ала моят разум, моят разум, Ма Дзин, се пита следното: откъде е знаела уважаемата Ван, че заплахите й към теб ще й дадат власт над мен? Едва ли е само защото навремето ме е видяла за няколко часа като дете под твоя закрила, докато е била заета със съвсем други дела.
	Сега, като го гледаше отблизо, тя забеляза бръчките на челото и дълбоката резка между веждите му. И най-вече — дълбоката тъга в очите му.
	— Отговорът ти е известен, Мандухай — отвърна той. — Аз й го казах, за да спечеля доверието й.
	Тя продължи със стегнато гърло:
	— Кажи ми и още нещо. Ако войската, която нападна „Инчуан“, беше моя, а не на Бег-Арслан, както и снабдителният стан, щеше ли ти да дадеш същия съвет на Ван и на нейните войници и дали тогава членовете на нашите кланове нямаше да лежат мъртви край Червеното солено езеро?
	— Ако бях изпаднал в същото положение — каза Ма Дзин, — щях да дам същия съвет. Аз не съм герой, Мандухай. Понякога се опитвах да постъпвам като герой и си въобразявах, че знам по-добре от другите кое е полезно и за двата народа. Но по принцип винаги съм искал да оцелея и да почувствам, че не съм живял напразно на този свят. Ти ми даваше това чувство, а понякога и твоят баща. Но — гласът му стана твърд, толкова твърд, какъвто Мандухай не го беше чувала досега — ти не си моя дъщеря. Дори не си от моята кръв. Защо тогава се учудваш, че съм търсел същото при Ван, която поне е от моя народ?
	Тя отказваше да повярва на думите му.
	— Знам какво правиш — прекъсна го Мандухай. — Чувстваш вината в сърцето си и искаш да ме накараш да те мразя и да те накажа.
	Той се засмя — горчив, накъсан смях, какъвто също не беше чувала от него.
	— Искам да престанеш да бъдеш дете, Мандухай. Погледни се само! Хем искаш да бъдеш владетелка на цял народ, хем се молиш на един мъж да ти каже, че обича най-много теб; мъж, който те е отгледал само защото е бил пленник и е бил принуден да го прави!
	— Не е вярно — прошепна тя.
	— Аз не съм ти баща — продължи Ма Дзин. — Не съм ти майка. Майка ти ми нямаше доверие, помниш ли? Права беше. За мен вие винаги сте били диваци, варвари, в чиито ръце съм попаднал. Да взема решение във ваша полза или в полза на моите хора — това изобщо не беше никакво решение. Никакъв избор. Уважаемата Ван беше наясно по въпроса. Тя никога не би се унижила така, както се унижаваш ти сега. Тя е владетелка, а не малко момиче, което се моли да му разкажат утешителна историйка вместо истината!
	Тя го беше заговорила на монголски, но той й отговаряше на китайски, а лицето на приятеля му, който от благоприличие бе изостанал на известно разстояние, ала въпреки това явно чуваше всичко, придобиваше все по-объркано изражение. След последното изречение на Ма Дзин той се втурна към нея и коленичи по китайски маниер, докосвайки с челото си земята пред нозете й.
	— Всичко това не е вярно, господарке Мандухай! Преживяхме тежки времена, които го докараха до умопомрачение! Той говори безумни неща. Моля ви, не ни убивайте заради неговите приказки!
	— Ами нали варварите имат обичай да постъпват така — почти беззвучно процеди тя. — А също и владетелките.
	Каменното изражение на Ма Дзин се пропука, щом чу гласа на приятеля си, и върху лицето му се изписа загриженост, просмукваща се като сол в раната, която й бе нанесъл току-що. Ала после отново се извърна към нея, а гласът му прозвуча жесток и подигравателен както преди.
	— Той не ме познава, както не ме познаваш и ти. Имах нужда от добродушен глупак, който да ме пусне да живея при него в столицата, докато Ван ме повика. Това е всичко.
	— Не — каза Мандухай, този път също на неговия език, — не. Ти просто не искаш да го накажа за това, което си извършил, затова го представяш като маловажен за теб. А най-голямата обида от всички неща, които ми каза, е, че ме смяташ за глупачка.
	— Мандухай… — подзе той, а тя се изправи и го прекъсна рязко:
	— Не! Ти не си ми баща. Не си ми майка. Казваш, че не те познавам, но всъщност именно ти ме смяташ още за дете, каквото отдавна не съм. Мислиш си, че можеш да ме накараш да направя каквото ти искаш, сякаш сърцето ми е моринхур и трябва само да подръпнеш правилните струни, за да чуеш желаните от теб звуци. Бих могла да ти простя, Ма Дзин, задето насмалко не си дал в ръцете на Ван влияние, каквото не бива да притежава. Бих могла да ти простя, задето поставяш своя народ по-високо от моя, защото на твое място не бих постъпила различно. Не мога да ти простя обаче, задето искаш да ме превърнеш в инструмент на собствената си смърт, Ма Дзин, и задето смяташ, че ще накарам други да плащат за стореното от теб.
	Можеше десет пъти да я нарече варварка и тя пак щеше да е убедена, че го казва само за да я накара да го намрази. Ала загриженият поглед, когато приятелят му се хвърли в краката й, не беше престорен или планиран. Това, което Ма Дзин се опитваше да й внуши, не бяха произволно избрани думи, несъдържащи капчица истина, създадени само за да я наранят. Не — дали сам го съзнаваше, или не, те се основаваха на едно чувство в неговото сърце, което беше пуснало твърде дълбоки корени, за да може да го изтръгне. Част от него я смяташе за дивачка, за опасно създание, чиято отличителна черта е насилието. За по-малоценна като човек от самия него.
	— Няма да те убия — отсече тя. — Няма и да те изтезавам, нито да те осакатя. Но ти предаде моя народ, и то на два пъти, а аз не мога да ти позволя да го направиш трети път. Ма Дзин, прогонвам те от всички земи, на които се говори монголски език. Това е моята страна и тя няма да те храни и да ти дава подслон, считано от днес. Забранявам името ти да се споменава в мое присъствие, а когато един ден отидеш при предците си, аз няма да се моля за теб. Това казвам аз, Мандухай, хатун на всички деца на Вечното синьо небе. Такава е моята воля и така ще бъде.


	— Какво те беше прихванало? — попита Ли Донгян, щом излязоха с Ма Дзин от голямата юрта. — Да не искаше да убиеш и двама ни? Може да съм просто един добродушен глупак, но дори аз знам, че не върви да приказвам такива неща пред една варварска царица, колкото и да я ненавиждам.
	— Само поправих това, което й бях сторил — отвърна Ма Дзин. Като дете му бяха разказвали, че понякога пеликаните си разкъсвали гърлото, за да напоят малките си, когато нямало друга течност. Не му се беше случвало да го види, но сега вярваше, че е възможно, защото се чувстваше точно така.
	— Трябва да си се побъркал. Всичко, което чух, бяха обиди от начало до край. Според мен тя е права — ти искаше да те убие. Без да те интересува какво ще се случи след това с мен. Нали съм само един полезен глупак…
	— Показах на една чужденка кое е уязвимото й място и насочих меча към него — кипна Ма Дзин. — Ето това направих. Една владетелка не бива да бъде уязвима, не и в този наш свят. А сега поправих нещата. Нито уважаемата Ван, нито някой друг ще посмее отново да я изнудва чрез мен. Ти никога не си бил в опасност. Не я познаваш. Никога не би ти сторила зло.
	Той беше чул какво каза Кремъка на Мандухай, но то беше само последната капка, която преля чашата. Никога не го бе вълнувала собствената му смърт, макар Мандухай да беше права за едно: той целеше не само нейната неуязвимост, но и собственото си наказание за триста петдесет и тримата мъртви, както и за това, че бе дал средство за изнудване в ръцете на Ван. Току-що той бе загубил завинаги детето, най-мило на сърцето му, и не можеше да си представи по-тежко наказание. „Вие знаете какво може човек, който отглежда едно дете“, беше казал той на Ван, но сам не го знаеше до този момент. Нещо в очите на Мандухай се беше пречупило и се бе превърнало в лед, докато той не спираше да говори, сякаш обидните думи, които трябваше да послужат на една определена цел, бяха нещо истинно, натрупало се в него отдавна — може би още през първите нощи на пленничеството му, когато беше заобиколен от хора, които не разбираше и които можеха да го убият по всяко време, а после беше натоварен да се грижи за дете, пред което никога не биваше да показва страховете, безсилието и копнежа си за свобода.
	Ма Дзин се мъчеше да излъже, ала в думите му се бе прокраднала достатъчна доза истина, която го караше да трепери като лист. Той погледна към Ли Донгян, чиято физиономия изразяваше смесица от стъписване, объркване и напълно заслужен гняв.
	— Съжалявам за това, което казах за теб — додаде малко по-спокойно той. — Твоето приятелство беше голям дар за мен, а аз те изложих на опасност с действията си.
	— Приятелство — повтори Ли Донгян, а Ма Дзин със закъснение осъзна, че тази дума можеше, без да е желал това, да бъде схваната като принизяване на връзката им, тоест — като обида.
	— Ли Донгян — каза той, — моите дела ти отнеха бащата, дома, а за известно време и свободата. При тези обстоятелства не е уместно да се говори за любов.
	Ли Донгян скръсти ръце на гърдите си.
	— Ама ти наистина си бил кръгъл глупак — отвърна той. — Как смяташ, защо изобщо споделих с онзи варварин Кремъка какво ми беше разказал ти, вместо да се направя, че не знам къде те е изпратила уважаемата Ван? Само така можахме да те следваме, защото аз, разбира се, исках да ти извия врата, но най-вече — да те видя свободен. Не можех да предположа, че най-спешната ти задача ще бъде да пробваш да си загубиш главата. Трябва ти някой, който да бди над теб, Ма Дзин, в противен случай ще вземеш да молиш първия срещнат разбойник да ти пререже гърлото.
	— Значи… искаш да останеш с мен? — невярващо попита Ма Дзин.
	— Няма как да се върна в столицата — делово отвърна Ли Донгян. — Може да смяташ, че Ван е казала на войниците си само да се преструват, сякаш искат отново да ме заловят, но аз нямам доверие на тези сенчести игрички и предпочитам да се хвана за нещо истинско, а това беше групата въоръжени мъже, които дадоха всичко от себе си, за да убият мен и Кремъка. Така че магазинът ми за хартия е загубен, а баща ми е мъртъв. Принуден съм да остана с теб, за да не е било всичко напразно, а също и за да мога да хвърля вината върху друг, когато ми се прииска да го направя.
	Това не беше обяснение в любов, дори отдалечено наподобяващо романтичните признания от песните и приказките, а по-скоро предложение за пакт, ала Ма Дзин беше така разтърсен емоционално, че точно тази деловитост беше котвата, на която можеше да се довери. Очевидно Ли Донгян най-после го виждаше такъв, какъвто беше. И той можеше да се хване за това.
	— Съществува само една възможност да имаш приятел и тя е сам да бъдеш такъв — цитира той една от мъдростите на отшелника от своето село. — Позволи ми да бъда твой приятел — добави, но не изчака отговора, за да прикрие вълнението си. — Не можем да останем тук — поясни бавно той. — Нали чу какво каза хатун. Трябва да се махнем час по-скоро от нейните владения и от всички земи, населявани от монголци.
	Ли Донгян го удостои с бегла усмивка.
	— Силно се надявам, Лалугер. Аз съм производител на хартия. Какво, по дяволите, да правя сред хора, които още се придържат към своите пергаменти, ако изобщо им хрумне да използват нещо по-меко от камъка?
	— Не можем да се върнем и в Средното царство — напомни Ма Дзин. — Не ми се иска да се установим в някоя от южните провинции, а две години по-късно да се натъкнем на войник, служил под командването на Ван Юе.
	— В Корея има книги, които не се печатат само с дървени плочи, каквито използваме ние, ами с подвижни букви — каза Ли Донгян. — Разказаха ми го пътешественици. Смятам, че там може да имат нужда от производител на хартия.
	Ма Дзин се обърна и погледна към голямата юрта, в която отдавна разговаряха други хора. Мандухай не изпрати подире му войници, които да се уверят в изпълнението на нейната заповед, нито пък го беше последвала лично. „Забранявам името ти да се споменава в мое присъствие.“ Той я беше загубил, а сега можеше само да си повтаря, че така е най-добре за нея. Повече от две десетилетия смяташе, че не разбира монголците. Едва сега, когато беше на път да ги напусне завинаги, Ма Дзин осъзна, че се е заблуждавал. Разбираше ги много добре и благодарение на това пред него се бе разкрил пътят как окончателно да освободи от себе си дъщерята на своето сърце. Въпреки това му беше дадена надежда за ново бъдеще и той трябваше да докаже, че е достоен за този неочакван подарък.
	— Хайде тогава, да тръгваме към Корея — каза той, хвана Ли Донгян за ръката и обърна гръб на миналото си.


	Съобщиха на Мандухай, че „китайците“, които беше изгонила, са напуснали стана. Тя не отговори нищо. Чувствата, бушуващи в нея, бяха толкова силни, че й бе невъзможно да ги изрази с думи, а не можеше и да ги изкрещи — беше не само твърде високопоставена, но и твърде стара за това. „Едно малко момиче, което се моли да му разкажат някоя утешителна историйка“, помисли си тя и потисна всякакъв импулс да попита дали Ма Дзин е взел товарно животно със себе си.
	Затова пък отново повика Кремъка.
	— Тази вечер ще дадем празненство в твоя чест. Ще можеш да си избереш пет от моите жребци, все едно какво ще решиш; задръж и остатъка от златото, което ти бях дала за пътуването до Средното царство. Ала времената са трудни, затова бих желала да знам дали вече си наясно: оставаш или ни напускаш.
	— Нека сред жребците да има синове на вашите коне — тутакси отвърна той, което й показа, че отдавна е размишлявал за възнаграждението си. — Искам да са бързи като вашите, когато отново тръгнем на бой. Защото става дума за това, нали? Имате нова задача за мен.
	— Това звучи, сякаш искаш нова задача — спокойно отвърна тя, а Кремък се подсмихна.
	— Приятно е да седиш край огнището, след като цял ден си скитал със стадото — цитира той една от най-старите поговорки. После пак стана сериозен. — Желаете ли да върна прокудения в Средното царство?
	— Не — тя се постара гласът й да прозвучи хладно и равнодушно. — Повече не ме засяга, накъдето и да се запъти. Вярно е обаче, че имам нова задача за теб, Кремък, която ще те върне там, откъдето дойде току-що, за да занесеш нещо от мен. Този път не лъжлив печат, а вест до моята храненица Ишиге, съпруга на предводителя на „Трите стражи“.
	След като описа на Кремъка поръчението и отново му даде пълна свобода на действие, тя заповяда на слугините да подготвят празненството, изслуша неколцина просители, а накрая грабна лъка и два пълни колчана и забърза към учебното стрелбище, където мишените вече бяха прибрани.
	— Не разчитахме да дойдете днес — извини се един от мъжете, — в противен случай щяхме да ви изчакаме.
	— Добре сте направили — отвърна тя, — наистина бях прекалено заета, но сега искам да изпробвам точността на ръката и очите си.
	— Скоро ще се мръкне, хатун, така че…
	— Сега! — отсече тя и човекът се подчини. Мандухай му заповяда да постави мишената малко по-далече, отколкото беше обичайно за първо упражнение. Трябваше й извинение, в случай че стрелите й не уцелеха, защото по пътя насам беше забелязала, че ръцете й треперят. „Празно“, заповяда си тя. „Опразни главата си, опразни сърцето си. Съществува само целта.“ Най-напред вдигна лъка към небето, за да поздрави Тенгри, после насочи стрелата към мишената и отлепи пръсти от тетивата. Стрелата литна, а празнотата в нея беше застрашена да се запълни с нещо друго, затова тя веднага опъна отново лъка и стреля, преди първата стрела да е достигната целта си.
	Мандухай забеляза колко стрели е изстреляла едва когато не откри нито една и във втория си колчан. Освен това долови до себе си момчешко покашляне.
	— Мандухай — обади се Бату-Мунке, — тази вечер ще има празненство. Не могат да започнат без нас.
	Не беше забелязала кога е дошъл. Мандухай отпусна лъка, а момчето взе пръстите й и започна да ги разтрива. Едва сега тя осъзна колко я боляха, макар от малка да беше закалила кожата си в боравенето с тетивата.
	— На мен ми забраняваш толкова много една след друга — укори я Бату-Мунке. Тя понечи да каже, че той е още дете, но точно в този ден сърце не й даваше да нарече някого дете. Пък и той не беше сам; с него имаше цяла група бойци. Един от тях обясни:
	— Доведохме хана да ви види. Днес самото Вечно синьо небе е на ваша страна, хатун.
	Мишената се виждаше ясно в падащия здрач, а нейните сто и двайсет стрели стърчаха толкова плътно една до друга, че някои от тях бяха разцепени от следващите.
	— Аз го помолих за благословията му — отвърна Мандухай, макар това да беше лъжа, — защото отново ще тръгнем на война.


>>	Трийсета глава

	Мандухай реши да не потегля с всичките си хора на югозапад, към граничния район. Това би изисквало големи приготовления, а тя не желаеше да прибързва, след като едно навременно тръгване би постигнало същата цел. Освен това щеше да бъде по-подвижна и по-бърза с по-малък отряд, а и не искаше толкова скоро да се доверява безрезервно на новите съюзници, като им обърне гръб. Остави за свои заместници братовчед си и главатаря на клана Тумед, а с тях и част от войската си. Мандухай и Бату-Мунке Даян хан се отправиха на път, придружавани предимно от бойци от клана Чакар, защото Чакар имаха стари връзки с „Трите стражи“. А сега всичко зависеше от „Трите стражи“. Тя трябваше да прихване Бег-Арслан, преди да е имал възможност да се добере до оазисите и да си вземе подкрепления от там, защото не даваше и една птича курешка за способността на Исама да устои дълго срещу него. Воините на Бег-Арслан щяха да са изтощени и прегладнели, понеже и те не можеха да си доставят храна от земите, през които минаваха, да не говорим, че мнозина бяха загубили семействата и голяма част от престижа си. Но това ги правеше още по-опасни — при нападение щеше да им вдъхне куража на отчаянието. Следователно тя се нуждаеше от бойците на „Трите стражи“, за да устои срещу войската на Бег-Арслан и да я приклещи от две страни.
	Не можеше да чака завръщането на Кремъка и съответно отговора на Ишиге и на съпруга й, в противен случай щеше да загуби, вероятно завинаги, единственото по рода си предимство, което й предоставяше сегашното състояние на Бег-Арслан. Трябваше да се надява той да я открие по пътя, макар че човек можеше да прекосява степта дни наред, без да срещне жива душа. Преди потеглянето на Кремъка бяха договорили няколко възможни места за среща, но като цяло Мандухай беше принудена да се уповава на късмета си.


	Оттеглянето от „Инчуан“ беше едно от най-горчивите преживявания в живота на Бег-Арслан, макар да съзнаваше напълно, че можеше да стане и много по-лошо. В крайна сметка раненият дивеч винаги привличаше лешояди, така че той реши да планира отдалече. Не разчиташе особено на съюзническата вярност на Исама, но този човек трябваше да осъзнае, че не може да очаква нищо добро от Мандухай, след като Бег-Арслан престане да бъде обект на нейния интерес. Освен това се надяваше, че тя се е главозамаяла от успехите си. Веднъж го беше надхитрила, но сега той щеше да й покаже, че макар и застаряващ, майсторът на военното изкуство си остава майстор. Изпрати на Исама точни и ясни заповеди, придружени с приятелското напомняне, че едно евентуално предателство не би му донесло облаги от Мандухай, затова пък би означавало сигурна смърт от ръката на Бег-Арслан. Пратеникът се завърна със съобщението, че Исама се заклел във верността си и изпратил на хатун посланието, внушено му от тайджи.
	— Отлично — каза Бег-Арслан и се почувства малко по-добре, въпреки че над войската му висеше черен облак от горест и гняв. Сигурен беше, че Мандухай няма да устои на стръвта. На нейно място и той би постъпил така. Тя щеше да го пресрещне с намерението да го унищожи веднъж завинаги, но вместо това щеше сама да попадне в капан — той от едната й страна, Исама от другата. Е, това нямаше да заличи огромния позор от поражението пред стените на Инчуан и от факта, че е бил надхитрен не от друг, а именно от китайците, но поне щеше да смъкне един воденичен камък от шията на Бег-Арслан и да му позволи най-сетне да приключи окончателно с това безсрамно женище.
	Вече не кроеше планове да я направи своя съпруга. Просто искаше да я види мъртва.
	В никой случай не можеше да се установи някъде и да чака нови съобщения. Като се изключи всичко друго, хората му вече се прехранваха крайно оскъдно с малкото мляко от останалите им кобили, с дивеч и степни мишки. Скоро и мишките щяха да се изпокрият, наближаваше зима. Веднъж извадиха късмет, че пастирите на малко стадо овце ги забелязаха твърде късно около юртата си, но плячката ни най-малко не беше достатъчна за многобройна войска като неговата. Вече следваха всяко попаднало им овче изпражнение, поради което им се налагаше да яздят в широко ветрило, за да не пропуснат други подобни случаи. Насочиха се към оазисите, от които Исама вероятно вече потегляше, за да накара капана да щракне.
	Един следобед на пътя им се изпречи пастир, водещ малко стадо кози — поредният късмет. Човекът умоляваше да го пощадят; бил болен, имал болни жена и дете, щял да умре от глад без козите си.
	— По-добре да умреш ти, отколкото аз и моите хора — изръмжа Бег-Арслан. Помисли си обаче, че пастирът вероятно знае къде да намерят още животни и че би проговорил по-охотно, ако имаше надежда да оцелее. Затова заяви, че ще му се отблагодари за козите, като го почерпи с останалото му оризово вино, което непременно щяло да му помогне срещу болестта. Бег-Арслан беше взел от керваните китайската напитка, както и малкото сребърно шише, в което тя се намираше. Колкото и да беше изтощен, той не пропусна да забележи как пастирът се опули към шишето, сякаш никога не бе виждал сребро, нито беше пил оризово вино, което беше твърде вероятно. Ако разполагаше с всичките си запаси, Бег-Арслан би си направил удоволствието сам да изпие оризовото вино и да принуди пастира да изпие собствената си урина, но се налагаше да отложи за друг път тези шегички.
	Пастирът изпи виното крайно предпазливо. Бег-Арслан се засмя.
	— Не е отрова — поясни той. — Макар че са го направили китайците. И няма да си изгориш устата с него.
	Пастирът се сви, сякаш беше очаквал нещо подобно, а Бег-Арслан си помисли, че явно трябва да се е разчуло за шегата му с Джамуха. Все пак още се намираха в района, граничещ с „Трите стражи“.
	— Благодаря ви, господарю — раболепно каза пастирът, след като отпи. — Клетото ми тяло имаше нужда от топлина.
	— Твоите пет-шест кози ли са единствените животни тук, които се разхождат на открито? — попита Бег-Арслан, защото не беше помогнал на човека от щедрост.
	— Моля ви се, господарю, имам нужда от козите…
	— Ние имаме по-голяма нужда от тях. Но ако в този район има и други стада, аз ще те задържа като мой слуга и ще те оставя жив.
	След още малко хленчене козарят се съгласи да заведе неколцина от бойците при стадото на свои съседи, което било на половин ден езда, и Бег-Арслан даде знак на охраната си да го последва. Измина цял ден, а хората му не се връщаха и Бег-Арслан започна да се тревожи. Освен това забеляза, че козарят беше взел сребърното му шишенце, което означаваше, че човекът не е бил толкова изплашен, за какъвто се представяше. Още не се бе родил обикновеният пастир, който да не се страхува от пълководец. Значи беше или глупак, или безумен храбрец, или пастир, който не е никакъв пастир, а човек на врага. Бег-Арслан отново си помисли, че козарят трябва да е чувал историята с Джамуха. Това щеше да е обяснението, ако този мъж действително беше воин на „Трите стражи“.
	Това не му харесваше. Никак, ама никак не му харесваше. Той заповяда на отрядите си да се откажат от ветрилообразния строй и отново да се обединят плътно около него, но за това щеше да е нужно време, защото се бяха разпръснали на големи разстояния един от друг. Изпрати куриери, ала те не стигнаха далече; скоро се върнаха и му докладваха, че от три страни се приближавали конници.
	— Чие знаме носят? — попита Бег-Арслан, едва сдържайки се да не издърпа задъханите куриери от конете им и да ги разтърси здраво. Оказа се, че воините откъм гърба им несъмнено са от „Трите стражи“, докато една от групите пред тях била твърде отдалечена, за да различат знамената й. Третата яздела под знамето на клана Борджигин.
	— Но не и под това на Чингис хан — злобно отбеляза Бег-Арслан. — Защото то е у мен.
	Замисли се. Ако имаше късмет, третата войска можеше да е на Исама, което означаваше, че Мандухай се намира между тях двамата. Не беше очаквал обаче, че „Трите стражи“ ще нападнат, а тяхната група първа щеше да стигне до него. Кой би могъл да предположи, че този Джамуха ще се окаже толкова дребнав, та да му се обиди заради една шега между мъже? Не му се вярваше да успее да събере навреме собствените си бойци, преди да го е настигнала Мандухай, камо ли преди да са го настигнали „Трите стражи“.
	В крайна сметка всичко зависеше от Исама. Ако представляваше дори една десета от това, за което се смяташе, той също щеше да е изпратил съгледвачи и бързо да осъзнае новата ситуация. Ако нападнеше веднага Мандухай, това щеше да даде възможност на Бег-Арслан да се справи с „Трите стражи“, а също и с една разгърната на широк фронт войска, с която може би щеше по-лесно да образува клещи. Сега трябваше само да потеглят пратениците, за да съберат разпилените му воини. Ала почти всички от хората му, предвидени за това, бяха последвали пастира. Той почти не разполагаше с бойци, на които да даде заповеди, а водачите му не бяха приучени да действат самостоятелно, защото им го беше избил от главата. Исама пък се бе подготвил за битка на две войски срещу една, а не — на четири помежду им. Това сигурно щеше да го обърка. Е, така поне щяха да му се изяснят някои неща. Бег-Арслан имаше основания да предполага, че Исама ще задържи хората си и ще изчака да види коя от страните има по-големи шансове да спечели.
	— Какви са вашите заповеди, господарю? — попита последният му съгледвач, чийто трескав поглед показваше, че и той е осъзнал сериозността на ситуацията.
	Бег-Арслан облиза устните си и отвърна:
	— Да се съберем и да изчакаме. Ако Исама нападне Мандухай, ще ударим и ние. Ако ли не — оттегляме се.
	— Извинявайте, господарю, ама накъде се оттегляме?
	Бег-Арслан го удари през лицето, защото човекът го принуждаваше да си го каже откровено:
	— Просто ще бягаме!


	Когато съобщиха на Мандухай, че откъм гърба й се задава войска, тя осъзна, че е допуснала грешка, като не е помислила за тази възможност. Грешка, която при дадени обстоятелства можеше да й струва всичко.
	— Да се върнем ли и първи да нападнем Исама? — попита един от водачите й.
	Мандухай хвърли поглед към малката група, която яздеше около Бату-Мунке и беше натоварена със задачата да го охранява в близост до бойното поле. Ако чуеше, че един от противниците е Исама, момчето щеше да настои тя да го нападне. Силно се надяваше, че в този случай телохранителите му няма да се побоят да пренебрегнат заповедите на невръстния хан и ще се съобразят с нейните. Ако отпратеше сега и него, и антуража му, тя щеше да ги изложи на опасността да бъдат нападнати от отцепила се част от отрядите на Бег-Арслан или на Исама. Стратегията й целеше да вдъхне кураж на нейната войска и да й внуши, че тяхната хатун и ханът се излагат на същите опасности, но ето че сега се прояви и сенчестата страна на това намерение.
	— Не — отвърна тя. — Обещахме на „Трите стражи“ да затворим клещите, ако те първи нападнат Бег-Арслан, и ако сега обърнем назад, няма да сме в състояние да го направим. Освен това, ако му дадем възможността да събере силите си, той ще има числено превъзходство над нас. Ние сме малоброен отряд, не можем да рискуваме.
	— Но ако Исама…
	— Ще му изпратя вест — отсече Мандухай и отново погледна към Бату-Мунке. Не биваше да загуби още едно дете заради Исама, било директно, било индиректно. В никакъв случай. Още чувстваше лекото, твърде леко телце на своя син в прегръдките си. Понякога се питаше дали духът на детето не й се сърди, задето още не е проляла кръвта на Исама. Беше планирала това като следваща стъпка, след като отстрани от пътя си по-голямата опасност — Бег-Арслан, защото личното отмъщение трябваше да стои на втори план зад нещо по-важно — единството на народа. Но често си го беше представяла в пълни подробности.
	Спомни си как Бату-Мунке се качи на коня си тази сутрин — без оплаквания, изпълнен с увереност, че тя ще го отведе към нова победа. Колко смел беше, как се бореше със страха и болките, ден след ден, докато тялото му превъзмогна пренебрежителното отношение от ранното му детство; как все още сънуваше кошмари и как без колебание сложи малката си ръка в нейната, за да се изправят заедно пред реликвите на Първата царица. Във вените му не течеше и капчица от нейната кръв, ала въпреки това той я обичаше и й вярваше. Беше й дал възможността да царува. Твърде възможно беше мнозина от воините вече да даряват с верността си именно нея, Мандухай, а не коя да е носителка на титлата хатун. Възможно беше, ако той умре, все още много хора да тръгнат след нея, а останалите щеше да спечели чрез един брак с Нойонболод. Мандухай постави всички тези възможности на едното блюдо на везните, а на другото сложи едно мъртво момче, което й бе дарило сърцето си: момче, което щеше бъде неин наследник и бъдеще за нейния народ.
	„Не“, помисли си тя, „не“.
	— Ето моето послание до Исама — подзе Мандухай, а думите изгаряха устата й като киселина. Искаше й се да може да изплюе всяка една поотделно и да я погребе, неизказана, в степния пясък. — Ако сега се оттегли с всичките си бойци, то между нас и оазисите ще настъпи мир, докато той не го наруши. Давам му думата си за това. Но ако дори един от хората му хване меча и лъка, за да се бие за Бег-Арслан, Исама няма да доживее утрешния ден. И за това му давам думата си. Дори Бег-Арслан да победи, аз няма да мирясам, докато не видя Исама увиснал на дърво в степта. Предай му това.
	— Да чакам ли за отговор?
	— Не — отвърна Мандухай. — Той има твърде малко бойци, за да е сигурен, че ще се измъкне невредим. Затова трябва да ми даде отговора си с дела, а не с думи. Ще видим.


	Хората на Бег-Арслан вече бяха въвлечени в първите сражения с „Трите стражи“, когато му съобщиха, че отрядите на Мандухай непоколебимо се насочват към него.
	— А Исама? — ревна Бег-Арслан.
	— Хората на Исама са се заковали на място и са престанали да се движат в нашата посока.
	„Ах, ти предател, ах ти, куче такова!“, помисли си Бег-Арслан. При други обстоятелства щеше да приеме като най-голяма обида за себе си факта, че Исама явно смята отмъщението на Мандухай за по-страховито от неговото, ала вече усещаше само едно: желанието да оцелее. Някога, някак все щеше да отмъсти. Но не днес, както изглеждаше. Би било равносилно на самоубийство да се остави да бъде смлян между две войски, след като вече по никой начин не можеше да събере своите хора около себе си. Припряно свали стоманения си шлем, специално направен от ковач и украсен с орнаменти от чисто злато, и заповяда на един от войниците си да му даде своя.
	— Ти ще носиш моя шлем — нареди Бег-Арслан, — а също и знамето на Чингис хан. Бъди достоен за високата чест.
	В очите на човека прочете разбиране на причината за тази размяна и животински страх. Може да беше обикновен воин, но осъзнаваше, че тайджи го изпраща за примамка, за да може сам да избяга, без да го разпознаят.
	— Нали знаеш как наказвам неподчинението — любезно напомни Бег-Арслан и мъжът преглътна, кимна и сложи шлема на главата си. Ръката му, която пое пръта с деветте конски опашки от ръцете на последните двама телохранители на тайджи, трепереше, този път не от страхопочитание пред светинята.
	— Хайде, впускай се в битката — заповяда предводителят му и спеши коня си, сякаш той и двамата му охранители бяха обикновени куриери, в единствената посока, където не се виждаше войска на хоризонта. Измина около час, после чу зад себе си тропот на копита и видя, че ги настигат група воини от „Трите стражи“ с отпочиналите си коне. Предвождаше ги жена, която му се стори някак позната, но не се сещаше за името й. Не беше Мандухай, ала носеше шлем, защитни шини на ръцете и покритата с метални пластини кожена броня на предводител.
	— Аха — рече тя, — това е истинският Бег-Арслан.
	— А коя, по дяволите, си ти? Да не би всички жени изведнъж да са полудели и да са си въобразили, че трябва да си играят на хатун?
	— Аз съм Ишиге от клана Борджигин — отвърна с леден тон тя. — Ти уби сестра ми и осакати мъжа ми, Бег-Арслан. И затова ще поръся със сол земята, на която ще умреш сега.
	Това беше последното, което чу той, преди нейните воини да се нахвърлят върху му.


	Мандухай помнеше Ишиге като момиче, което обичаше да се шегува и повече се стремеше да си намери добър и високопоставен съпруг, отколкото да се замисля за бъдещето. През годините, откакто се бяха видели за последен път, тя беше станала не само по-зряла, но и по-люта и корава. В жената, която дойде при нея след сражението, вече нямаше нищо момичешко, а свитата й уста издаваше желязна решителност. Мандухай не се изненада особено, нали помнеше колко бързо я бе променил собственият й брак, но изпита нещо средно между гордост и съжаление. Навремето често й се искаше Ишиге да е малко по-разумна и да й помага повече. Сега, когато наистина имаше нужда, Ишиге й помогна по най-добрия начин, ала Мандухай се надяваше, че животът не я е отучил напълно да се смее. Трудно беше да се прегърнат с тези доспехи, затова само се хванаха за ръцете под лактите.
	— Убиецът на сестра ми е мъртъв — каза Ишиге, — разплатих се за позора на моя съпруг, а вдовицата на баща ми царува над цялата страна без ограничения.
	— Почти без ограничения — отвърна Мандухай, — но сега това няма значение. Дъще Ишиге, ти отмъсти подобаващо за сестра си и съпруга си и ме подкрепи, когато изпаднах в опасност. Ти направи неоценима услуга — на мен и на хана.
	— Неоценима ли? — попита Ишиге, а в очите й се върна мъничко от някогашната дяволитост. — Скъпа майко, хората разправят, че разполагаш с конете от западните земи. Надявам се да получим някой и друг от тях.
	Мандухай се засмя и двете се прегърнаха напук на металните брони.
	— Ела да се запознаеш с Даян хан, чието царуване току-що осигури.
	Ала когато се приближи до Бату-Мунке и охраната му, Мандухай завари момчето гневно и разочаровано.
	— Кажи й — нареди на най-близкия войник то, — кажи на хатун какво ми сподели преди малко.
	Воинът се прокашля смутено.
	— Мандухай хатун, получихме вест… от Исама тайджи.
	— Исама няма право на тази титла — тутакси възрази Мандухай, съзнавайки, че това е най-дребното обяснение от тези, които ще й се наложи да дава.
	— Исама — поправи се човекът — съобщава, че сега, след като е станал брат по оръжие на доведения си син Даян хан и след като дружбата им е скрепена и осигурена, няма пречки да се организира съвместно празненство в чест на победата.
	— Ти ми обеща! — избухна Бату-Мунке. — Обеща ми, че този човек никога няма да бъде наш съюзник!
	Първият импулс на Мандухай беше да го дръпне настрана, но ако околните си помислеха, че тя се кара с хана, бил той дете или не, че двамата имат разногласия, то не след дълго щеше да се появи първият амбициозен мъж, който да се опита тайно да настрои Бату-Мунке срещу нея.
	— Хане мой — подзе тя на висок глас, — той и сега не ни е съюзник. Вярно е обаче, че му обещах мир, ако не участва в битката. Ако не го бях направила, ако той се беше сражавал на страната на Бег-Арслан, тогава…
	„Тогава можеше двамата с теб да ни няма“, понечи да продължи тя, но се опомни навреме. Ако изречеше такова нещо, щеше публично да разкрие, че е спечелила битката само заради Исама. Не й се мислеше какви облаги би извлякъл от това Исама. Вместо това продължи:
	— Тогава Бег-Арслан щеше да има време да подреди войската си или да избяга, вместо да му бъде потърсена отговорност от тази принцеса до мен, Ишиге гунджи. Още много мъже щяха да загубят живота си в други сражения, хане мой. Вместо това Бег-Арслан умря. Налагаше ми се да реша кое е от по-голяма полза за нашия народ.
	— Но ти ми обеща — прошепна той. Долната му устна трепереше. Мандухай осъзна колко млад беше въпреки цялата си преждевременна зрялост. Тя изискваше толкова много от него! С болка си призна, че занапред ще изисква още повече. Но той бе жив, а в този момент това беше най-важното.
	— Съжалявам, хане — тихо отрони тя. — Невинаги владетелят може да решава според порива на сърцето си. Може би вие щяхте да намерите по-добър начин, ако бяхте по-голям. Аз не успях.
	— Обаче ние победихме, нали?
	— Това беше велика победа — отвърна Мандухай, — а вие сте вече истински хан Обединител, Даян хан.
	— Значи ще отпразнуваме победата — въодушеви се той, — ама без Исама. Ти — обърна се направо към войника той, за което Мандухай не понечи да го смъмри — ще му кажеш, че не желая да го виждам.
	Чак по-късно, когато двамата бяха сами и тя го настаняваше в леглото, защото Сайхай беше останала при новороденото си, се оказа, че той не възнамерява да остави нещата, както бяха. Вече знаеше достатъчно за дълга, за да не спори с нея пред други хора.
	— Искаш ли изобщо да победиш Исама, Мандухай?
	— Разбира се, че искам — смая се тя. — Как може да питаш?
	Едно подигравателно гласче в нея й отговори: той има известно право да предполага, че тя не иска да го дели с майка му, което щеше да се случи, ако Исама беше претърпял поражение. За щастие подобни сметки все още бяха чужди на Бату-Мунке.
	— Защото ти постигаш всичко, което поискаш — отвърна той толкова убедено, че сърцето я заболя. Откакто го беше довела в двора на Мандул хан, това дете вероятно бе виждало в нейно лице някаква магьосница. Тя още помнеше как като малка вярваше, че родителите й са всемогъщи. Нейните родители… и нейният Лалугер. После беше преживяла унижението на баща си от императора, а що се отнася до детинските й представи за Ма Дзин, то съвсем наскоро последните чувства на обич бяха стъпкани в прахта, защото тя отново трябваше да следва разума, а не сърцето си. За Нойонболод и чувствата си към него пък изобщо не й се мислеше.
	— Не всичко — промърмори тя и го погали по косата. — Ах, Бату-Мунке, ако не бях хатун и ако не бях водила нито една-единствена битка, пак щях да имам причина да желая смъртта на Исама. Едно от най-трудните неща, които съм била принудена да направя, беше да му предложа мир. Ако ти издам защо, ще обещаеш ли да не казваш на никого?
	Той обеща. Тъмните му очи блестяха на слабата светлина от огнището, което бяха запалили, защото нощите вече бяха много студени.
	— Исама уби сина ми — прошепна Мандухай и щом го изрече, сълзите й рукнаха, макар че една майка никога не трябва да плаче пред детето си. Но тя вече не беше майка, а от последните й сълзи бе изминало много, много време. — Стори го по поръчение на една жена, която отдавна е мъртва, но така или иначе го стори, и ако заслужава да умре хиляда пъти, пак ще му е малко.
	Тя усети ръката на Бату-Мунке върху влажната си буза.
	— Съжалявам — безпомощно отрони момчето, а тя поклати глава.
	— Друг трябва да съжалява. Но ти си жив, Бату-Мунке, и аз съм жива, а страната ни е почти обединена.
	— Ще стане и напълно обединена — обеща той, вероятно за да я утеши, а тя си наложи незабавно да спре да плаче. Това беше прахосване на течности и не биваше да става. Ала вътрешното й напрежение не спадаше, откакто Кремъка беше довел при нея Ма Дзин. Досега. Сякаш ръката на момчето преряза тетивата, която държеше лъка.
	— Така ще бъде — дрезгаво отвърна Мандухай и най-после задиша по-леко. Бег-Арслан беше минало, беше мъртъв, и дори Исама да бе още жив и да се ширеше в оазисите, не беше той човекът, с когото тя да не може да се справи. Сключеният току-що мир помежду им имаше ограничено действие, докато сам той не го нарушеше. Исама беше алчен. По някое време нямаше да устои на желанието си за набези извън собствената територия — и тогава тя щеше да го пипне. Отмъщението е най-сладко, когато се консумира студено. И нейното време щеше да дойде.
	Бег-Арслан беше мъртъв. Все едно как се наричаше Исама, вече не съществуваше никакъв тайджи. Съществуваха само те двамата: Мандухай хатун и Даян хан.
	От нея зависеше да докаже, че е достойна за това.


>	Пета част
>	Нефритената империя
>	(1480)

>>	Трийсет и първа глава

	Ван погледна в огледалото и видя там една жена на петдесет и две години. Гримът й беше разпределен грижливо, без да е прекален — добре си спомняше колко я дразнеше навремето прекомерният грим на майка й. Кожата около очите, на челото и край устата й бе прорязана от фини бръчици. Това не я правеше грозна, но пък и никога не беше минавала за зашеметяваща красавица, в противен случай нямаше да я назначат за бавачка. Истината беше непоклатима и не можеше да бъде отричана, макар някои години да бяха отлетели като миг за нея: тя беше на петдесет и две, точка. Месечното й кръвотечение бе спряло още преди няколко години, но вчера императорът засегна за първи път тази тема, докато вечеряха заедно.
	— Трябва ми наследник — каза той, — а ти, за съжаление, вече не си в състояние да ме дариш с такъв.
	Въпреки че се отнасяше добре със слугините си, които им сервираха ястията, Ван беше наясно, че последното изказване ще обиколи Забранения град още преди слънцето да изгрее отново. Това беше знакът, очакван от всички, които от години търсеха слабо място в нейната броня. Моментът не можеше да бъде по-неподходящ. Тя тъкмо убеждаваше императора да увеличи парите за Ю Джи Юн и Ван Юе. Двамата бяха натоварени със задачата да реализират плана на Ю Джи Юн за свързването на всички гранични укрепления и да работят по гигантския строителен проект от две страни едновременно. Ван се надяваше, че съперничеството помежду им ще ги вдъхнови да се надпреварват по отношение на скоростта на изграждането на стената и умерените разходи. Досега тази надежда се оправдаваше, двамата военачалници напредваха, но дължината на стената беше толкова гигантска, а старите укрепления на Хан, с които веднъж вече се бяха опитвали да свържат граничните постове — толкова порутени, че щяха да са нужни години, докато се очертае завършването на обекта.
	— Може би трябва да спрем изграждането на стената — предлагаха министрите.
	— И да чакаме следващото нападение на варварите? Почитаеми министри, та те имаха близо едно десетилетие време, за да се опитат да живеят в мир, да възстановят добитъка си и да обучат нови войници. А младият хан с наглото име постепенно се превръща в мъж. Не помните ли как предишните князе на варварите отбелязваха мъжкото си съзряване?
	— Но навремето ние отблъснахме Златния принц и без велика стена.
	— Златния принц беше млад глупак без особен опит — нетърпеливо отвръщаше Ван, защото колкото повече остаряваше, толкова по-малко беше склонна да отговаря учтиво на глупавите си подчинени. — Така нареченият Даян хан от дете е наблюдавал битки и се е учил от жена, успяла да обедини варварите за първи път, откакто ги прогонихме от нашата страна. Освен това не става въпрос само за единичен случай. Трябва да се подсигурим срещу варварите за поколения напред. В крайна сметка, никой от нас не става по-млад.
	Това горчиво изречение звучеше в ушите й сега, докато се взираше в огледалото и усещаше, че и тя е смъртна. Откакто заповяда изграждането на стената, тя се справяше добре и с напористите люде в двора. Интригите срещу нея бяха по-малко, защото в тези смутни времена Ван залагаше на проверени сили. Всеки, когото дори смътно заподозреше, че би застрашил сериозно позициите й, получаваше задача в рамките на гигантското строително начинание и не можеше да протестира, без да бъде заклеймен като страхливец, който иска да пусне монголците в империята. Древният страх от монголците предпазваше Ван, но тя знаеше, че не бива да разчита до безкрай на него. Не можеше да си позволи да умува бездейно и да се затваря в себе си, когато враговете й със сигурност вече пристъпваха към осъществяването на отколешните си планове против нея. Когато императорът бе направил своята констатация относно наследника, тя отговори, че това за жалост е вярно, но тя, естествено, би се радвала на всеки син от друга наложница.
	— Куртизанките не раждат деца — делово бе отвърнал императорът.
	Следователно сега трябваше да очаква цяла върволица от високоблагородни глупави гъски и евентуално няколко умни изключения, които щяха да минават през леглото му и да раждат деца. Сигурно щеше да е възможно някои от тях да бъдат наплашени и възпрени да застанат срещу Ван, ала повечето щяха да са наясно, че тя имаше не един, а два недостатъка в сравнение с тях: възрастта си и дългогодишния навик. Ван можеше да им противопостави единствено факта, че именно тези години все още обвързваха императора с нея и че тя беше станала незаменима за него по съвсем различен начин, включвайки се в управлението на икономиката и сигурността на страната, та склонността му към някоя млада и хубава жена не играеше почти никаква роля.
	Така поне се надяваше тя. Трябваше да се надява.
	Ван се запита разсеяно дали и Мандухай разсъждава по същия начин в момента. Сега Мандухай беше на същата възраст, на която беше Ван, когато Ченхуа се възкачи на Трона на дракона: трийсет и три години. След поражението на Бег-Арслан и неговата смърт вече никой монголец не бе посмял да я предизвика сериозно и да постави под въпрос авторитета й. Но сега, когато момчето се превръщаше в мъж, тя трябваше да очаква враговете й да се възползват от благоприятния момент. Порасналият Даян хан нямаше да има нужда от Мандухай, която да го закриля, а тъй като сам имаше правилното потекло, тя не му трябваше и като съпруга, за да се узакони. Можеше още утре да я прогони и пак щеше да си остане владетел на варварите.
	Тя се помъчи да си спомни за малкото момиче, но чертите на лицето му отдавна бяха замъглени и изчезнали сред толкова много други спомени, запечатали се в съзнанието й като по-важни и по-значими. Странно, че единственият човек, който би могъл да разбере ставащото в душата на Ван, беше една варварска царица, която бе видяла един-единствен път в живота си. И неин враг, защото Ван не можеше да си позволи никаква мекушавост, дори боговете да се бяха разпоредили животът на двете да протича по чудновато подобни пътеки. Ван вярваше в това, което бе казала на министрите. Северните варвари са имали време да свикнат отново с единението си и да преодолеят загубите, нанесени от постоянните раздори помежду им. Ала копнежът за битки, мечтата на техния праотец Чингис, когото почитаха по-свято от всичките си богове, беше дълбоко вкоренена в тях и те щяха отново да насочат поглед към Средното царство, както бяха правили поколения наред.
	Строежът на стената беше важно защитно средство, но Ван знаеше, че човек не бива да се уповава само на една стратегия, затова още отсега бе разположила оръдия в почти всички крепости, не само в столицата. Друга важна причина за възлагането на проекта беше, че стената щеше да помогне за увеличаване на данъците, защото страхът караше гражданите да застанат зад управляващите, а недоволните — да замлъкнат. Имаше и страничен ефект, който не трябваше да бъде подценяван, още повече че беше от полза за самата нея: евнусите и могъщите министри имаха с какво да се занимават, вместо да плетат интриги срещу недолюбваната наложница на императора. Но същината на опасността беше единството на монголците. Следователно това единство трябваше да бъде разбито, още повече че за целта не се изискваха големи разходи. Ван се сети за нещо, което нейните математици обичаха да повтарят: можеш да преобърнеш света, ако си осигуриш опорна точка и намериш правилния ъгъл. Нейните грижи и страхове сочеха най-многообещаващата опорна точка. Налагаше се да открие начин да настрои Мандухай и Даян хан един срещу друг.


	Когато съобщиха, че Нойонболод приближава стана и скоро ще пристигне за ежегодното си посещение, Бату-Мунке Даян хан тъкмо слушаше обясненията как се свири на моринхур. По природа беше любопитен и обичаше да слуша както песни, така и инструменти, но се оказа, че не притежава и капчица талант да изтръгва благозвучни тонове.
	— Та това са само две струни — засмя се той. — Как може пръстите ми да са толкова непохватни?
	— Вие сте щастлив човек, хане — отвърна музикантът. — Моринхурът е инструмент на копнежа и на загубата. Разправят, че една нощ звездният принц слязъл с крилатия си кон от небето на земята, за да види любимата си. Когато вече били изминали почти половината от обратния път във въздуха, враговете отрязали крилете зад копитата на коня и принцът заедно с коня паднал в една безотрадна пустиня и не можел да се завърне на своята звезда. Любимата и звездата му били прекалено отдалечени една от друга, за да може той да стигне до едната от тях, а конят умрял при падането и принцът захванал да го оплаква. Сълзите му се превърнали в инструмента, който днес познаваме под името моринхур: главата на верния кон украсила горната част, жилите му образували струните, гривата и опашката били опънати на лъка. Принцът се превърнал в странстващ певец, а воплите му по коня, звездата и любимата така трогнали хората, че те създали копия на инструмента по негов образец. Но само онзи, който страда като него, може да изтръгне от моринхура същите вълнуващи песни. Принцът бил загубил всичко. А вие, хане? Вие имате верни поданици, имате страна, закриляна от Вечното синьо небе, имате до себе си и Мандухай хатун Мъдрата. Нямате какво повече да желаете, затова и свирнята не ви се удава.
	— Щом са нужни нещастие и неосъществени желания, за да се прави добра музика, то ти току-що ми посочи причина, поради която ние, князете, не бива да плащаме на музикантите, колкото им се иска, приятелю — находчиво отвърна Бату-Мунке. — Как мога да съм толкова жесток, че да те лишавам от твоето изкуство?
	Певецът, не много по-възрастен от Бату-Мунке, прие думите му за това, което бяха — шега и предизвикателство, а не за заплаха, и отбеляза, че щедростта също вдъхновявала музикантите за нови песни. Бату-Мунке се готвеше да отговори подобаващо, когато му съобщиха за пристигането на Нойонболод. Новината породи странна смесица от радост и безпокойство в душата му.
	В детските си години и той като повечето момчета се увличаше по легендите, разказващи за герои, достойни за уважение, но всички те бяха мъртви. Сред живите мъже имаше няколко воини като Кремъка, прославили се с кураж и с чувство за чест, но те не можеха да се сравняват с праотеца Чингис хан и с неговите синове и внуци, с които той, Бату-Мунке, щеше да бъде сравняван един ден. Нойонболод пък беше както храбър воин, така и добър военачалник и всяко дете под Вечното синьо небе знаеше поне две неща за него: че искал да стане хан и да се ожени за Мандухай, а после не само се примирил с отказа й, но и продължил да я подкрепя, вместо да се изправи срещу нея и да я предаде. Бату-Мунке беше чувал да го славят като най-благородния измежду мъжете; момчето предполагаше, че другаде, далече от стана на хатун, някои хора го наричат мекушав глупак, но само зад гърба му. Във всеки случай Нойонболод олицетворяваше за подрастващия Бату-Мунке понятието за мъжественост, а с годините той започна неволно да се сравнява с него.
	Не беше сигурен какво мисли за него Нойонболод. Той беше винаги учтив, но откакто се помнеше, Бату-Мунке бе свикнал да наднича зад казаното от хората и можеше да прецени реално своето обкръжение: кой изпитва симпатия към него и кой го уважава само защото е ханът. Наблюдателността, която развиваше от най-ранното си детство, защото в някои моменти беше жизненоважно да отгатне настроенията на своите гледачи, отказваше да му служи по отношение на Нойонболод. Той просто не знаеше какво мисли този човек. Веднъж Бату-Мунке каза нещо от този сорт на Мандухай, а тя отвърна, че не само той се чувствал така и че в това се състоял особеният талант на Нойонболод: той постоянно създавал у хората чувството, че ги поставя на изпитание. Тя изрече тези думи с блага усмивка, в която се съдържаше достатъчно симпатия, за да задълбочи още повече обърканите чувства на Бату-Мунке към Нойонболод.
	Той беше наясно, че хатун изпитва към Нойонболод нещо повече от благодарност за верността му. Възможно беше на чуждите хора да им е толкова трудно да четат по изражението на Мандухай, колкото и по това на Нойонболод, но не и за Бату-Мунке, който я виждаше всеки ден от живота си, за разлика от Нойонболод. По-рано, когато беше дете, това не го интересуваше. То нямаше значение, докато той беше най-важното за Мандухай. Тя бе задържала до себе си не друг, а него, затова той не се съмняваше в правотата на разсъжденията си. Така мислеше като дете.
	Но Бату-Мунке вече не беше дете и макар досега никой да не му беше казал нещо направо, той знаеше, че всички хора от обкръжението му се питат кога двамата с Мандухай ще започнат да консумират брака си като мъж и жена. И сам си задаваше този въпрос. За всичко друго можеше да разговаря с Мандухай, но по този въпрос не смееше да продума. Като всяко друго монголско дете и той беше чувал доста неща през тънките стени на юртите и достатъчно често бе виждал как се чифтосват животните; самият акт не криеше никакви тайни за него. Междувременно неколцина воини на неговата възраст, с които беше отраснал, вече бяха женени и малцина устояваха на изкушението да се хвалят с преживелиците си. Така че той имаше отлична представа какво се очаква от него. Най-напред мисълта как да отнесе тези представи към Мандухай го смущаваше, а по-късно го изпълваше все повече със смесица от копнеж и свенливост.
	Той познаваше доста добре тялото й. Откакто бе започнал да очаква от възрастните не само отсъствие и удари, търсеше и намираше при нея топлина и сигурност. След като Сайхай си беше родила собствени деца, а неговото тяло се бе изправило, той често делеше зимно време една постеля с Мандухай. Това приключи, когато тялото му започна отново да се променя, а гласът му да надебелява, но тя все така го прегръщаше без колебание, а той не се замисляше да влиза в юртата й без предупреждение — докато веднъж не я завари да си мие косата. Стара, позната гледка: Мандухай, наведена над съд с гореща вода, косата й разпусната, тилът й оголен, но по някаква причина този път му се прииска да докосне този тил и за разлика от предишни случаи се уплаши да го стори.
	Не можеше да я попита направо кога ще станат мъж и жена. През целия му досегашен живот тя определяше правилата. Може би обаче Мандухай очакваше той да направи първата стъпка — сега, когато вече не беше дете. Ами какво би станало, ако той го направи, ако тя се съгласи, защото така подобава, а пък после той обърка всичко, което може да се обърка? Неговите другари не познаваха предварително невестите си, нали никой нямаше право да се жени за момиче от собствения си клан. Той обаче познаваше Мандухай из основи, а представата, че може да я разочарова, беше ужасна.
	Още по-лоша обаче беше представата, че в неговите обятия тя ще копнее за друг. За мъж, когото самият той обичаше и уважаваше. И за това не можеше да се говори с никого. То би било непростимо предателство, все едно да обвини Мандухай, че е прелюбодейка, а пък беше сигурен, че няма нищо подобно. Така че Бату-Мунке беше сам с мислите си както никога, откакто Мандухай го бе взела при себе си, и безпомощността му се влошаваше, защото не биваше да се издава. Идеше му да си заскубе косите, когато певецът го нарече „твърде щастлив“, ала вместо това запази шеговития тон.
	Преди известно време бяха дошли гости от запад, от високите Алтайски планини, които разказаха, че при тях ходели на лов не само със соколи, но даже с орли. Мандухай се впечатли силно, а по-късно, когато останаха насаме, се зачуди какво ли е да спечелиш верността на толкова величествена птица като орела. Монголците от запад се кълняха, че за целта трябва сам да отглеждаш орлетата от малки, а тя нямаше време за това — само въздъхна и заяви, че така и нямало да разбере. След това Бату-Мунке предприе ловен излет без нея из Алтайските планини под предлог, че ще търси снежни леопарди, и се изкатери по един баир, докато намери орлово гнездо. Ако знаеше, тя със сигурност щеше да му забрани или поне да го посъветва да не го прави, защото подобно катерене беше рисковано, дори когато нямаше опасност да се появи орлицата майка и да ти изкълве очите. Бату-Мунке обаче беше твърдо решен и успя. На разредения планински въздух, с небето над себе си, той за първи път изпита увереност, че най-сетне е преодолял спомена за детството си и за безпомощността, с която навремето стоеше пред всеки кон. Скри орлето в пазвата си и през последните месеци го отглеждаше заедно с един приятел, когото бе накарал да се закълне, че ще мълчи. Скоро птичето щеше да е пораснало, така че той да го подари на Мандухай; изчакваше само подходящия момент. Празненството в чест на Нойонболод обаче със сигурност беше неподходящ момент. Той искаше да има цялото й внимание.
	Нойонболод не беше единственият гост, когото очакваха. Дойдоха и гости от граничните земи — мъжът, който неотдавна беше наследил съпруга на Ишиге като предводител на клановете от „Трите стражи“ и който искаше да засвидетелства предаността си към хатун и хана. Дадоха голямо празненство за двамата и тъй като се срамуваше от неувереността си, Бату-Мунке нарочно остави Мандухай да разговаря с Нойонболод, а сам дръпна настрана новия княз от „Трите стражи“ и сподели с него чашата си.
	След като си поприказваха за битките срещу Бег-Арслан, в които бяха участвали и двамата, човекът уж между другото подхвърли:
	— Ще ви кажа, че едно нещо ме учудва, хане. Защо не отмъстихте на Исама за смъртта на вашия скъп баща и за позора на майка ви?
	— Бег-Арслан е виновен за смъртта на баща ми и е мъртъв — веднага отвърна Бату-Мунке, като се надяваше, че няма да му проличи в каква рана беше бръкнал човекът от граничния район.
	— Може Бег-Арслан и хората му да са държали меча, убил баща ви, но именно Исама го бе наклеветил преди това пред Мандул хан, вероятно защото още тогава е възнамерявал да заграби майка ви, както и цялото имущество на баща ви. Не проумявам защо на всичкото отгоре беше награден с господството върху оазисите. Ако моята майка се намираше в обятията на един разбойник, крадец и убиец на баща ми, нощ след нощ…
	— Но не е вашата майка, а вие нямате право да говорите така за моята — прекъсна го Бату-Мунке. Човекът обаче не трепна. Беше твърд, не можеше да му се отрече. „А може би смята, че няма защо да се страхува от хана“, помисли си Бату-Мунке, докато думите излизаха от устата на мъжа, сякаш бяха удари с нож.
	— Простете, хане. Вероятно съдбата на някои жени е да бъдат откраднати. Това се е случило дори с благородните ви предшественички: майка Хулун, която е родила великия Чингис, и Борте, първата съпруга на праотеца. Но вашият предтеча, праотецът на всички нас Чингис хан, веднага е събрал съратниците си, за да си върне съпругата, и не е позволявал никой да проявява неуважение към майка му. Виждам, че сте добър младеж, обаче моите хора, които още не са се срещали с вас, често се питат що за мъж е този, който позволява майка му да страда и линее и не отмъщава за собствената си чест.
	— Налагаше се да предложим мир на Исама, за да сме сигурни, че ще спечелим битката срещу Бег-Арслан и ще възстановим единството на народа — процеди през зъби Бату-Мунке. — Моята хатун даде думата си.
	Гостът взе парче от празничното печено агне, изяде го и продължи:
	— Ще прощавате, ама за външния човек това звучи, сякаш цените думата на вашата съпруга по-високо, отколкото честта на вашите родители и собствената си чест.
	Бату-Мунке вече беше сигурен, че всичките тези приказки не се дължаха на празничното настроение на госта му, нито на прекомерната употреба на айраг. Мъжът говореше целенасочено, за да го подкокороса, поради което се стараеше да не го чуят Мандухай и Нойонболод. Бату-Мунке го съзнаваше отлично, но това не значеше, че думите не му влияеха. Каза си, че въпреки всичко ще продължи разговора, за да разбере накъде всъщност бие човекът от граничния район. „Чевръстите езици сами си изплитат въжето“, казваше една поговорка, а Бату-Мунке отрано се беше научил да слуша, за да прозре хорските намерения. Ала част от него не само слушаше, за да вникне в намеренията на госта, но и защото този човек изричаше точно това, което от време навреме преминаваше и през неговата глава и което невинаги можеше да заглуши.
	— Честта на моята хатун е и моя чест — с леден тон заяви Бату-Мунке и се въздържа да добави, че от баща си помни само един недоволен глас, който казва, че няма начин този урод да е негов син. Що се отнася до майка му, спомняше си само, че видът му я натъжаваше, но явно не можеше да се очаква друго от дете в неговото състояние, пък и тя сигурно щеше да промени мнението си, ако беше останала с него.
	— В такъв случай се учудвам, че вашата хатун не гледа по същия начин на нещата и отдавна не е наказала предателя Исама — отбеляза събеседникът му. — Все пак от края на Бег-Арслан измина цяло десетилетие.
	— Тогава му беше обещан мир, докато той пръв не го наруши — каза Бату-Мунке. — Досега не го е направил, защото предпочита да е жив и да се наслаждава на ненадейното си благосъстояние. Все още.
	— Един предател като Исама заслужава сам да бъде предаден. Ако тръгнете срещу него, аз с радост ще ви придружа.
	— И ще си присвоите собствеността му — допълни младежът, едновременно облекчен и разочарован, задето бе разгадал мотивите за този разговор. Мимолетно изражение на срам се изписа върху лицето на мъжа.
	— Е, ами… не бих възразил — избъбри той.
	— Ще си помисля — обеща Бату-Мунке. Това трябваше да е обикновен израз на любезност, особено след като разбра защо предводителят от „Трите стражи“ се опитваше да го насъска, ала разговорът действително се загнезди в главата му. Не спираше да мисли за отворената стара рана, особено след като се извърна към Нойонболод и Мандухай, за да си поговори с тях, и чу какво обсъждаха. Двамата си говореха за Средното царство и дали усиленото изграждане на стената свидетелства за неотслабващото, или за намаляващото влияние на уважаемата Ван.
	— Нали вие сте се срещали с императора и с Ван? — попита Нойонболод, но Мандухай поклати глава.
	— Просто научих едно дете да играе на кокалчета и видях отдалече бавачката му. Това не е достатъчно, за да си създам мнение. Изминалите оттогава години ми показаха само, че Ван е по-упорита и по-умна от повечето военачалници, които някога са завземали чужди земи. — По лицето й пробяга сянка. — Веднъж ми казаха, че тази жена нямала слабости. За императора обаче не знам нищо.
	— Е, всички знаем, че е прекарал живота си, оставяйки своята бавачка да управлява вместо него — трезво отбеляза Нойонболод. — Бих се учудил, ако изобщо е възмъжал вътрешно.
	Изричайки тези думи, той не гледаше към Бату-Мунке, нито говореше язвително, камо ли подигравателно. Въпреки това младежът имаше чувството, че са го зашлевили пред всички присъстващи. Той се изправи рязко и по краката си усети, че трябва да е изпил повече, отколкото е съзнавал, разговаряйки с човека от граничния район.
	— Отивам да се облекча — промърмори той и загърби почетното си място.


	Мандухай се загледа след него.
	— Това го казахте нарочно — измърмори под нос тя. Нойонболод не си направи труда да отрече.
	— Веднъж ми посочихте императора и бавачката Ван като пример за това, че нямате основания да се страхувате за своето бъдеще и за бъдещето на Бату-Мунке, помните ли? — отвърна с въпрос той. — Струва ми се справедливо той да знае какво го очаква.
	Тя помнеше отлично. Беше денят, когато го отблъсна и за първи път разкри, че желае да управлява сама. Денят, в който той й се закле във вярност и в същото време каза, че никога няма да й прости. Първото обещание спази, и то толкова добре, че понякога й беше лесно да забрави второто. Но не и в ден като този.
	— Не искам Бату-Мунке да си остане вечното дете — промълви тя.
	— Така ли? Тогава ми кажете: предвождал ли е вече военен поход без вас? Вземал ли е решение, за което да не сте го посъветвали?
	— Решенията за съдбата на нашия народ ме засягат толкова, колкото и него, а аз имам по-голям опит. Грешка би било да се откажа ей така от управлението. Обаче го споделям с него. Винаги съм имала това намерение и сега го осъществявам, защото той вече не е дете.
	Нойонболод се наведе още малко към нея и тя прочете в очите му старото предизвикателство, при което никога не беше сигурна кое взема връх — честолюбието, симпатията или гневът.
	— Имал ли е вече жена?
	— Не знам — наежи се тя, все пак извадена от равновесие. Не биваше да му позволява да влиза под кожата й с думите си както навремето, когато беше едва на шестнайсет, а той я предизвика да докаже уменията си в стрелбата с лък. Къде бе останала мъдростта на годините?
	— Вие сте негова съпруга, пък не знаете? — попита Нойонболод. Мандухай си заповяда да се стегне. Преглътна първия отговор, който й беше на езика — ядовитата забележка, че това изобщо не го засяга, и смени тактиката. Чрез нея понякога успяваше да го обезкуражи и да го накара да млъкне. Така че, вместо да се смути или разгневи, тя се насили да се усмихне и понижи глас, кратко и дружелюбно.
	— Много неща не знам, Нойонболод. Не го надзиравам денонощно, нито го разпитвам постоянно какво е правил. В крайна сметка вече не е дете, а мъж.
	Той се подсмихна и вдигна чаша към нея, за да отдаде признание на находчивостта й. Мандухай съзнаваше, че трябва да остави нещата така и да насочи отново разговора към Средното царство, ала въпреки небрежната си маска все още вреше и кипеше вътрешно, задето той така точно намираше болните й точки подобно на лечител, който търсейки по-дълбоки рани, не се подлъгва по зарасналата плът. Очевидно трябваше да промени вида на отношенията си с Бату-Мунке. Време беше, несъмнено, ала въпреки това тя изпитваше страх. И понеже при срещите си с Нойонболод никога не се задоволяваше само да избегне удара, както направи току-що, а винаги се стремеше да му отвърне, и понеже това я предпазваше от мисълта за други неща, до които той се беше докоснал, тя изтърси:
	— И аз бих могла да ви попитам същото.
	Той остави чашата си.
	— Няма да посмеете.
	Разбира се, не би могъл да каже нещо по-подходящо, за да я накара да продължи. Мандухай го отдаде на ферментиралото мляко и на празничната ракия, на това, че той я беше ядосал, макар тя от седмици да се радваше, че ще го види отново, на обстоятелството, че животът й по един или друг начин се намираше пред решаващ поврат, и докато търсеше нови и нови извинения за себе си, устата й се отвори и изрече:
	— А вие имали ли сте вече жена, Нойонболоде?
	Той не се беше женил. Знаеше го, защото се беше осведомила. Не от него. Никога от него. Нойонболод я погледна и тя разбра, че е прекрачила границата, изпита съжаление, вина — но същевременно и безгранично ликуване. В този мъж имаше нещо, което я раздвояваше вътрешно: разголваше както най-добрата, така и най-лошата й страна, изгаряше я както по времето, когато хем смяташе, че той иска да я използва, за да дойде на власт, хем, напротив, виждаше в негово лице единствения си истински приятел в двора на Мандул хан.
	Открай време не беше способна да сведе първа очи, когато той я гледаше, не го стори и сега. При все това следващото, което направи Нойонболод, я изненада. Тъй като беше хатун, а не само съпруга на хана, Мандухай седеше вляво от Даян хан, но все пак на почетното място, вместо откъм женската страна. Бидейки почетни гости, Нойонболод и новият предводител на „Трите стражи“ бяха заели местата си на същия одър. Нойонболод седеше съвсем близко още когато започнаха разговора и постепенно се накланяше все повече към нея. Така че изобщо не се затрудни да я сграбчи, да я притегли към себе си и да я целуне по устата. Това беше целувката, която тя не си бе позволила почти двайсет години, и сега, когато усети устните му върху своите — топли, твърди и настойчиви, не можеше да направи друго, освен да й отвърне. Открай време не й беше възможно да остане равнодушна към Нойонболод. Страстно отхвърляне или съгласие, други възможности между тях двамата нямаше.
	Тя всмука целувката му в себе си като самия живот, живота, който никога не бе имала и никога нямаше да има. После разумът й отново се включи и тя го отблъсна. Както винаги по време на празник, в голямата юрта цареше шумотевица, ала разговорите около тях бяха замлъкнали и тя усети смаяните погледи върху себе си. Единственият, който не изглеждаше уплашен, беше новият предводител на „Трите стражи“. Първоначалната му изненада отстъпи пред широка усмивка.
	— Да, имал съм — прегракнало отвърна Нойонболод, стана и си тръгна. Чак когато той стигна до входа на юртата, тя си даде сметка, че там стоеше и Бату-Мунке, явно току-що влязъл. Лицето му беше бледо като платно.


	— Май всички си пийнахме повечко — каза Мандухай на Бату-Мунке, когато най-сетне останаха сами. Още усещаше устата си разранена. Едва устоя на изкушението да опипа устните си. — По-добре да смятаме всичко изречено или случило се за неизречено и не случило се.
	— Но се случи — възрази Бату-Мунке. Не я поглеждаше. Стоеше пред огнището и добавяше цепеници и съчки, обърнат с гръб към нея. — И беше изречено.
	Прав беше. Всичко бе станало по нейна вина. Трябваше да се въздържи и да не зададе последния въпрос. Знаеше го и въпреки това зададе въпроса, а после не само допусна Нойонболод да я целуне пред всички, ами и отвърна на целувката. Това беше най-лекомислената, най-себичната и най-безотговорната постъпка, която си бе позволявала някога, а вече нямаше извинението, че е млада и неопитна.
	— Аз съм виновна — каза Мандухай. — Имаш пълното право да се гневиш.
	Той стана, изтупа ръцете си, обърна се към нея и с изненадващо спокойствие изрече:
	— Знам.
	Тя изпадна в недоумение. Щеше да знае какво да каже и какво да направи, ако Бату-Мунке беше ядосан, ако я обвиняваше или беше просто тъжен и отчаян, но сега думите замръзнаха неизречени в гърлото й при вида на спокойното му, безизразно лице.
	Да, той наистина не беше вече дете.
	— Няма да се повтори никога — промълви тя, търсейки истината, която той би приел. — Ти си моят съпруг.
	Лицето му потръпна, решителността се смеси със съжаление.
	— Още не — каза Бату-Мунке. — Обаче ще бъда. Не днес, но скоро. След като ти докажа, че съм достоен за теб, Мандухай. Ще видиш.


	Изминаха няколко дни. Щом се събуди, тя установи, че той е напуснал стана с малък отряд, за да тръгне на война с Исама. Вестта й донесе един соколар, който й връчи и подарък от младия й съпруг — младо орле, нетърпеливо да хвръкне.


>>	Трийсет и втора глава

	Нойонболод завари Мандухай, вече облечена за път: семпла връхна дреха, вдигната коса и мъжки шлем.
	— Не можете да тръгнете след него — каза той, без да си губи времето с встъпления. — Ако искате някога да го признаят за хан, не можете да покажете на всички, че той, седемнайсетгодишният, още не е в състояние да мисли самостоятелно или да направи една крачка извън юртата, без да го надзиравате!
	— Наясно съм по въпроса — спокойно отвърна тя. Малко неща бяха в състояние да я отрезвят така, както фактът, че се бе проявила като глупачка, залагайки на карта бъдещето на всички племена. Искаше й се да се върне на празничната вечеря и да се зашлеви. — Само дето още не знам кое, освен собствената ми глупост, го е накарало да тръгне точно срещу Исама.
	— Иска да се докаже като мъж… — подзе Нойонболод, но Мандухай поклати глава.
	— Не е само това. Вие, Нойонболоде, не го познавате, както го познавам аз. Ако беше само видяното онази вечер, щеше да избере друг начин.
	— „Само“? — тихо попита той, наблягайки на единствената важна за него дума.
	— Беше грешка — твърдо уточни тя. — Моментна глупост. Нищо повече.
	— За жена, която вече наричат Мандухай Мъдрата, сте удивително добра в самозалъгването.
	— Не знам дали съм мъдра и дали някога ще бъда, обаче разпознавам всяко отвличане на вниманието, щом видя такова. След поражението на Бег-Арслан Исама е трън в плътта ни, моята и на Даян хан, но някой го е натиснал напълно съзнателно едва сега или съвсем наскоро. Ако знам кой, ще знам и защо. Има само две възможности. Цяла вечер новият предводител на „Трите стражи“ седеше до него, следователно може да се предположи, че именно той е натиснал въпросния трън, пита се обаче по чия заповед го е направил.
	Тя забеляза как пулсираха веничките на слепоочията му.
	— Нека отгатна — обиди се той. — За пореден път ме подозирате в желанието да премахна ваше дете заради собствения си интерес.
	— Не — възрази тя, осъзнавайки, че покрай хладната решимост в гласа й се бе прокраднала нежност. — След всичките тези години знам, че сте почтен мъж, Нойонболоде. Все едно дали в момента сме сърдити един на друг, или не.
	Той примигна.
	— Тогава…
	— Ако сте били вие — продължи Мандухай, — ако това е било едно от вашите предизвикателства, от вашите изпитания, то целта ви не е била да навредите на Даян хан; просто искате да разберете дали той е способен да се докаже без мен и да му дадете тази възможност пред очите на всички. Ако е така, спокойно можете да си признаете. Би било много по-добре от другата възможност.
	Той свъси чело, а тя видя как картината започва да се сглобява и за него. Сърцето й спря. Наистина щеше да е много по-добре, ако ставаше въпрос за едно от предизвикателствата на Нойонболод.
	— Апетитът към оазисите би бил добро основание за човека от граничния район — замислено подзе той. — Но тогава той би имал съществена причина да подкрепи Даян хан, а не да го напада в гръб; в противен случай не би могъл да се надява на оазисите и вие нямаше да се обезпокоите.
	— Щях да се обезпокоя във всеки случай, защото става въпрос за Исама и защото не прави добро впечатление, когато ханът нарушава думата на хатун. Но да, не от това се опасявам.
	— Смятате, че клановете от „Трите стражи“ отново са преминали на китайска страна — поясни Нойонболод. Гърлото й се сви, когато го чу да изрича на глас това, от което сама се боеше. Кимна утвърдително.
	— Човекът от границата е заминал заедно с момчето… с младия хан — продължи Нойонболод. — Дори да възнамерява да го примами в капан от името на уважаемата Ван, вие въпреки това не можете да тръгнете след него, без да съсипете авторитета на Даян хан в очите на вашите хора.
	— Аз не мога — подзе Мандухай и той схвана накъде бие, миг преди да го е произнесла. Винаги беше така: надпревара между нейния разум и неговия, като две пъстърви, които скачат една до друга над скалите и се стрелкат във водата, за да докажат коя е по-добрата.
	— Той няма да се върне с мен, точно с мен — каза Нойонболод.
	— Късно е да го върнем — съгласи се Мандухай. — Но нашата страна е достатъчно голяма, за да не се срещаме никога, дори когато две групи конници се движат горе-долу в една и съща посока. Ако „Трите стражи“ замислят нещо, освен дето се надяват на оазисите, то те вече ще са потеглили на път. Искам вие и хората ви да застанете помежду им. Едно е да се съгласят да предадат Даян хан на китайците, след като им е направил услугата да ликвидира Исама, и вероятно са съчинили някаква история, уж ханът и Исама са се убили взаимно, която после да ги предпази от моето отмъщение. Но със сигурност няма да посмеят открито да започнат война с нас и да настроят срещу себе си всички монголски кланове и племена.
	— Ами ако обвиняваме несправедливо „Трите стражи“ в предателство, докато всъщност те са тласкани само от жаждата за нови завоевания? — попита Нойонболод, а на устните му заигра усмивка. Точно с това изражение я бе гледал той, когато тя беше на възрастта на Бату-Мунке — отчасти развеселено, отчасти впечатлено и отчасти раздразнено.
	— В такъв случай те въпреки всичко няма да получат оазисите — отсече Мандухай. — Да се ограничат в собствените си земи. Време е и оазисите да бъдат владени само и единствено от хана Обединител.
	— Който може да бъде убит от Исама — отбеляза Нойонболод.
	— Не — трепна от думите му тя, съзнавайки, че й се иска да убеди колкото Нойонболод, толкова и себе си. — Не. Може да желае да се докаже, обаче е прекалено умен, за да се изложи ненужно на опасност. Той знае, че животът му принадлежи на неговия народ. Казвам ви, аз го познавам най-добре. Знам на какво съм го научила и знам какво е научил. Той ще намери начин да победи Исама, без да допусне да бъде убит. Стига гърбът му да е свободен и да не е застрашен от предателството на собствения си народ.
	Нойонболод я гледаше и клатеше глава.
	— Седемнайсет години, четири месеца и три дни — каза той, — а все още не знам дали вие сте най-лошото, или най-доброто, което ми се е случило. Добре де, ще тръгна към граничния район. Но ако нямате намерение да върнете сама момчето, защо сте се приготвили за път?
	— Защото също ще предприема пътешествие — отвърна тя, опитвайки се да не мисли какво означаваше откритието, че той е броил дори дните. — И поради това е важно ханът да се завърне здрав и читав, колкото е възможно по-скоро. Пътят ми ще ме отведе по-далече от вашия или този на Даян хан.
	Запази за себе си, че част от нея искаше да тръгне подир Бату-Мунке не само за да го предпазва и закриля, но и защото толкова дълго бе чакала да види Исама мъртъв, та й се струваше нелепо да допусне той да умре от ръката на друг. След като думата й беше нарушена, желанието за мъст, което я изгаряше толкова години, й нашепваше, че би могла и сама да обере плодовете.
	Ала не само умът, но и сърцето й заповядваха друго. Нещо важно за бъдещето, не само за нейното, не само за младия хан, но за бъдещето на целия й народ; нещо, което можеше да свърши само тя, а не Бату-Мунке, нито Нойонболод. Мъртвият й син най-сетне щеше да бъде отмъстен; не от нея, но отмъщение щеше да има. Всичките живи деца на Вечното синьо небе обаче вярваха, че тя ще постави благото на народа си по-високо от собственото си благо, и трябваше да им отговори подобаващо.
	Нойонболод присви очи.
	— Не може да планирате сериозно това, което си мисля.
	— Винаги сте ме разбирали, Нойонболоде — отрони тя. — Седемнайсет години, четири месеца и три дни.
	— Ами ако тя заповяда на хората си да ви вземат за заложница? Ами ако тя изобщо вече не управлява и въпреки това ви вземат за заложница, все едно чия?
	— Няма да бъда ничия заложница — отвърна Мандухай. — Животът ми принадлежи на моя народ и ако попадна в плен, ще стана безполезна, така че ще му сложа край. Успокойте се! Никой няма да ме плени. Впрочем, разчитам да си мълчите. Никой не бива да узнава какво замислям, докато не се върна.
	— Ако ми се закълнете, че ще се върнете — с твърд глас настоя Нойонболод. — Само тогава. Ако се закълнете.
	— „Когато нямах друг другар, освен сянката, вие бяхте моя сянка“ — цитира за втори път тя думите на Чингис хан към братята му по оръжие. — Не мога да живея без сянката си. Ще се върна.
	В кестенявата му коса се бяха появили сребристи нишки, а ръцете, с които посегна към една торбичка, закачена на пояса му, говореха за цял един живот, прекаран в седлото. Той извади нещо оттам и й го подаде с двете си шепи.
	— В такъв случай имам нещо за вас, Мандухай хатун.
	Той изглеждаше толкова различно от нейния фалшификат, че тя беше сигурна: Ван трябва да е прозряла веднага истината. Нямаше златен обков. Направен от бял нефрит, а не зелен като хълмовете на нейната родина, и макар долната повърхност на печата да бе квадратна като тази на неистинския, върху нея се мъдреше извънредно грижливо изсечен малък дракон; открояваше се ясно всяка люспа по тялото. Тя погали дръжката на печата и усети задържалата се в нея топлина от тялото на Нойонболод.
	— За наследницата на великия хан и обновителка на неговото царство — изрече Нойонболод с обичайния си тон, нещо средно между благоразположеност и тънка подигравка, така че за нея беше невъзможно да разбере доколко сериозно говореше, и добави пожеланието: — Да пребъде!


	Една след друга се бяха появявали младите наложници от благородническо потекло, които Ван очакваше, ала това, което я свари напълно неподготвена, беше вестта от заточената императрица By. Един от нейните роднини се бе явил на публичната аудиенция на императора и заявил, че бил чул колко е загрижен императорът, задето нямал син и наследник. Благородната братовчедка на посетителя, императрица By, за щастие била предвидила това и макар че императорът я бил заточил, тя никога не преставала да го обича и уважава, поради което отглеждала неговия син.
	Ченхуа заемаше достатъчно дълго Трона на дракона, за да е виждал какви ли не аудиенции, но казаното го оставило със зяпнала уста. Най-после той се опомнил и с цялото си императорско достойнство отвърнал, че не знаел как е възможно това, след като той и императрица By никога не са споделяли леглото.
	— Стана дума за сина на една от вашите наложници — невъзмутимо продължил братовчедът на By. — Клетото момиче било наплашено до смърт, след като изрично му наредили да се представи за куртизанка и в никакъв случай да не забременява. Жените, които забременяват, биват заплашвани от една персона, която не искам да назова, за да не събудя гнева ви, о, Възвишени. Ала моята благородна братовчедка винаги е съзнавала своя дълг на императрица, въпреки че вие я отритнахте. Най-напред изпрати момиче от благороднически произход и подкупи неколцина хора с долно потекло да се закълнат, че въпросната девойка е само една куртизанка, а после, когато тя действително очакваше дете и избяга от страховитата опасност, й предложи подслон. Оттогава тя и нейният син, който е ваше копие, живеят при вашата императрица.
	В качеството си на главен церемониалмайстор евнухът Джи бе станал свидетел на целия разговор и разказа всичко на Ван, като побърза да се закълне, че всички момичета, които в миналото е водил на императора, наистина са били куртизанки.
	— Ама разбира се — хапливо отвърна Ван. — Няма нужда да треперите за кожата си, не се съмнявам в това. Ето какво искам да знам обаче: възможно ли е някоя куртизанка наистина да е забременяла и да й е хрумнало да избяга при императрицата? Защото ако не е така, значи с годините By е станала много по-мъдра, отколкото можеше да се очаква, и е намерила ключа към свободата си и към отмъщението, след като е чула, че императорът копнее за дете.
	— Но откъде иначе да се появи…
	Тя го прекъсна нетърпеливо:
	— Деца без родители, колкото щеш. Трябва й само едно, което прилича горе-долу на императора, и историята е скалъпена.
	— Вие смятате императрицата за способна да представи някакво извадено от калта дете за издънка на свещената династия? — с престорен ужас попита Джи. Чувстваше се раздвоен. Та това беше блестящо хрумване; искаше му се да бе осенило него, за да се подготви за времето, когато властта на Ван нямаше да е неограничена. От друга страна, тя току-що за пореден път бе доказала, че не бива да бъде подценявана. Други жени щяха само да се разбеснеят. А и повечето мъже, които Джи познаваше. Докато Ван мислеше. Не, май беше по-сигурно да не отписва уважаемата Ван, докато все още диша.
	— Смятам, че човек, изправен пред перспективата да прекара остатъка от живота си в един и същ дворец, без да се отдава изцяло на замайването от опиума, е способен на всичко. Ще разберем истината, когато представят детето. Ако майката е с него, значи ще е вярно поне, че е спала с императора, защото това може да се докаже. Надявам се, че всички куртизанки, водени на императора, са били регистрирани, както му е редът?
	— Да, разбира се — припряно отвърна Джи.
	— Ако обаче детето дойде тук без майката, а ние чуем обяснението, че клетата му майчица е починала внезапно, съпроводено със съответния прозрачен намек по адрес на мен, злодейката, то това действително ще се окаже някакво произволно взето дете. By ще изтъкне колко жизненоважно за детето е тя да бъде близо до него и да го закриля.
	„Ву се е учила от вас“, помисли си Джи, но не посмя да го изрече на глас. Вместо това каза:
	— И вашето желание е…
	— Да установите кои куртизанки са евентуалните майки — отсече Ван. — Все пак някои от тях никога не са напускали Забранения град, други продължават да живеят в столицата. Добре би било да знаем истината, преди детето да дойде тук, а не чак след това.
	— Може ли да предложа да изпратим телохранители за детето и майка му? В случай че сте права и императрица By наистина възнамерява да каже, че майката е умряла внезапно, като хвърли вината върху вас. Тогава вие ще имате доказателство, че, напротив, сте се опитали да защитите майката и детето.
	Ван поклати глава.
	— Не. Мина ми такава мисъл, но има опасност тази предпазна мярка да се обърне в своята противоположност и да обвинят моите хора за смъртта на майката. Все едно да ми вържете лента на челото с надпис „Убийца“.
	— Но императорът никога не би повярвал, че сте способна на такова нещо — възрази Джи, а Ван го измери с поглед. Той със сигурност се замисляше как ли е умрял синът на императора узурпатор, изместил Ченхуа като престолонаследник; скоротечна детска болест, така бяха казали. Тогава евнухът не подозираше нищо, но след години започна да изпитва съмнения.
	Каква ирония на съдбата би било това: уважаемата Ван да падне заради нещо, което не е направила, докато нещото, което вероятно бе сторила наистина, беше довело на власт нейния император и самата нея.
	— Защо сте още тук? — с тих глас го укори Ван и той я увери, че незабавно ще нареди да проверят всички куртизанки. Още докато се кланяше, Джи се запита дали си струва да си помръдне пръста по въпроса. Все едно дали детето наистина бе син на императора, или не — Ван беше на път или към гибелта си, или към поредното доказателство, че е в състояние да се справи с всяко предизвикателство.
	Ако се окажеше първият вариант, то нека да пропадне сама. Би било жалко, ако дългата му и печеливша връзка с нея приключеше, но един мъж трябва да се грижи за бъдещето си; ако ли Ван загубеше, той не желаеше да бъде заточен в гробницата на някой мъртъв император, където да мете стълбите и да пали мирта, както се полагаше на евнусите с висок ранг, изпаднали в немилост. Не, щеше да е по-добре да установи връзка с императрица By. Навремето именно неговият съвет й бе донесъл заточението, но тя със сигурност беше забравила отдавна лицето му, пък и толкова други хора й бяха давали лоши съвети. Ако наистина отглеждаше под крилото си бъдещия император, е, тогава тя просто имаше нужда от опитен мъж, с когото да се съветва.


	Бату-Мунке предвождаше малък отряд, беше подбрал предимно воини от клана Чорос. Предводителят на „Трите стражи“, който го придружаваше, предположи, че този избор е свързан с намерението на хана да се срещне със свитата си и заедно да тръгнат срещу Исама, но само след няколко часа разбра, че се е заблуждавал.
	— Не сме на правилния път, хане — каза той, — трябва да се държим по на изток, ако искаме да се срещнем с моите отряди…
	— Не възнамерявам да поведа цяла войска срещу Исама — спокойно отвърна Бату-Мунке. — Така че вашите отряди не са ми необходими, приятелю.
	— Но, хане, ако позволите… Още сте твърде млад. Уверявам ви, че ще е нужна голяма войска, за да победите Исама. Може да не е втори Чингис хан или Есен, но не се изисква особено голям талант, за да се възползваш от стратегическите предимства на един оазис, да се окопаеш там и да отрежеш достъпа на нападателите до вода.
	— Разбира се — каза Бату-Мунке. — И ако дадем време на Исама да разбере, че срещу него е тръгнала войска, той ще направи точно това. Но, както вече ви казах: моята хатун навремето му даде дума, че няма да воюваме с него, ако той не наруши мира.
	— Но какво ще правим тогава?
	— Няма да правим нищо — отсече Бату-Мунке. След онази тържествена вечеря беше имал време да обмисли всичко и да усъвършенства плана си. По-добре беше да мисли за него и само за него, отколкото да умува за Мандухай и Нойонболод. — Вие ми казахте, че Исама се опитал да ви въвлече в заговор срещу мен. Това си е чисто предателство, защото по този начин той е нарушил мира, и аз съм ви благодарен за тази вест, която сега ще разпространя, разбира се, посочвайки вас за източник.
	— Ами… — подзе предпазливо човекът от граничния район. — Ако получа оазисите…
	— Това би могло да бъде обяснението защо постоянно насочвахте разговора към Исама, макар да ви показах нежеланието си да го обсъждам — прекъсна го Бату-Мунке. — Друго, много по-грозно обяснение би било, че някой ви е възложил да ме настройвате срещу него.
	Както се очакваше, това затвори поне временно устата на госта, преди той да започне отново да каканиже едно след друго нови и нови обяснения. Разбира се, Бату-Мунке гореше от желание да види Исама мъртъв, майка си — свободна, и да занесе на Мандухай доказателството, че е извършил това, от което тя бе принудена да се въздържи навремето; ала когато още от началото на своя живот си се научил да очакваш от другите само лошотии, както се беше научил той, преди да разбере, че има и изключения, че има и хора, настроени добре към него, Бату-Мунке не беше склонен току-тъй да дава ухо на първия срещнат ласкател, без да се запита какви причини има този човек, за да действа по този начин. Възможно беше да го движи просто алчността за богатствата на Исама, както и желанието да стане следващият Исама, но можеше и да е нещо съвсем различно. И в единия, и в другия случай беше по-добре да не се доверява на човека от граничния район и да не го изпуска от очи. Със сигурност „Трите стражи“ не можеха да бъдат основният камък, върху който да се гради стратегия, все едно срещу кого, особено пък сега, след като Ишиге и съпругът й вече не бяха между живите.
	През първата нощ, която прекараха под малки платнища в Гоби, човекът от граничния район направи опит да се измъкне, но Бату-Мунке бе разположил охрана от клана Чорос и тя го спря навреме.
	— Значи искате да ни напуснете? — попита младежът, след като го разбудиха.
	— Не, аз… само за ваше добро, хане. Не можете да се справите с войската на Исама, след като водите толкова малко бойци. Исках само да повикам хората си, понеже не желая народът ни да ви загуби…
	— Успокойте душата си. Войската на Исама ще остане непокътната, както вече казах. Война няма да има.
	— Тогава какво? — озлобено кресна мъжът.
	— Ако е нужно да узнаете, ще ви кажа. Сега-засега присъствието ви ми е твърде приятно, за да се лиша от него. Вашият хан ви моли да останете.
	Планът му беше толкова измамно прост, че или щеше да завърши с катастрофа, или да протече безупречно гладко като стригане на овце. Повечето хора, които възхваляваха предшественика му Чингис хан, май забравяха, че праотецът не е спазвал стриктно правилата на войната и не се е колебаел да прибягва до хитрости, като например да разхвърля заразени с чума наметала в обсаден град. Ханът невинаги е извоювал победите си по начин, съответстващ на воинската чест. Но е побеждавал. Винаги, почти винаги. Бату-Мунке не бе повел поход срещу Исама, защото нямаше нищо против хората му. Освен това след внезапната смърт на Исама те щяха да са заети с подялбата на имуществото му и със спорове кой да бъде следващият предводител, докато ги връхлетеше истинска войска. Не, Бату-Мунке си представяше нещо от сорта на подмолното поведение, проявявано от монголците при нападенията над малки селища. Хитрите воини не предизвестяват шумно появата си. Те се предрешват като пътешественици, шамани или безобидни търговци, които сами по себе си представляват благодарен източник за събиране на налози, а после, веднъж промъкнали се, където трябва, се разкриват, отмъкват каквото си искат и изчезват веднага, без да се бавят със завземането на стана.
	Бату-Мунке желаеше две неща: мъртъв Исама и спасението на майка си. А също и на децата, които тя имаше от Исама, защото не искаше да лиши природените си братя и сестри и от двамата им родители. За това не му трябваше армия. Не му трябваше дори голям отряд. Той водеше повечето воини от клана Чорос, за да подсигури оттеглянето си, в случай че хората на Исама все пак решат да ги преследват след смъртта на предводителя си, вместо да се занимават с неговото наследство. Задължително условие за успеха на плана беше обаче Исама да не бъде предупреден и да умре пръв, веднага, преди да бъдат разпознати хората на Бату-Мунке.
	Лично той никога не беше виждал Исама. Затова след празненството по цял ден издирваше човек в стана, който веднага да разпознае Исама и освен това да борави умело с лъка.
	— Не искате ли сам да го убиете, хане? — попита Тогоджи Шигуши, мъжът, отговарящ и на двете условия, след като Бату-Мунке му обясни намеренията си по пътя през пустинята.
	— Искам да го видя мъртъв — натърти Бату-Мунке, — него и само него. Това е важно за мен.
	— В такъв случай ми позволете едно предложение — каза Тогоджи Шигуши, а следващите му думи разкриваха блестяща мисъл, макар да нагарчаха. Той напомни, че е напълно възможно един или друг от бойците на Исама вече да е виждал Бату-Мунке Даян хан. В крайна сметка Исама, за да запази мира, бе отчитал редовно налога си през последните години и го бе изпращал на Мандухай. Така че беше по-добре Бату-Мунке да не влиза в стана, а да изчака малко по-далече от оазиса с воините, които да му подсигурят оттеглянето.
	Това означаваше да се лиши от всички представи от детството си как лично извежда майка си от юртата на негодника Исама. Не му беше лесно, ала се успокои с мисълта, че само резултатът има значение. Като почитана майка на хана тя щеше да има всичко, което пожелае, а той щеше да изтласка незабравеното чувство, че я е разочаровал със самото си съществуване, заменяйки го с нови преживявания.
	Веднъж Мандухай му бе казала една китайска поговорка: „Внимавай какво си пожелаваш, защото може да се изпълни“. Това изречение се мярна в ума му, докато даваше последни заповеди на хората си, и се загнезди там. „Глупости“, помисли си Бату-Мунке. „Знам какво искам, предпазлив съм, желанието ми ще се изпълни и този ден ще бъде щастлив за мен. Наказването на един детеубиец, крадец на жени и предател — и завръщането на моята майка. Утре, чак утре ще бъда истинският хан на Обединението.“
	„Предупреден си“, прошепна пустинният вятър и Бату-Мунке ядно притисна с ръце ушите си, за да не го чува.


>>	Трийсет и трета глава

	Седнала пред юртата си, Шихер кърпеше една зимна рокля. Пролетта беше настъпила отдавна, особено тук, в оазиса, така че вече носеха само рокли от памук или лека коприна, но тя държеше да оправи всички кожени дрехи, преди да ги прибере за следващата зима. Следобедът беше приятен — нито много горещ, нито много хладен, а дъщеря й Чулутай, която скоро щеше да бъде годна за женитба, седеше до нея на едно столче и й помагаше. Малко по-надалече двамата й сина се упражняваха с прашката, макар старшият да бе голям за подобни игри. Той беше вече на дванайсет и догодина щеше да придружава Исама при събирането на дяловете от преминаващите кервани, които зависеха от водата в техните оазиси.
	Заедно с двама от хората си Исама бе отишъл при търговците, пристигнали току-що в оазиса с няколко товарни коня, за да се убеди, че знаят на кого трябва да благодарят по подобаващ начин за гостоприемството. Гледката беше толкова обичайна, че Шихер не си направи труда да поглежда натам, а се съсредоточи върху роклята, докато не чу викове. В мига, в който вдигна очи, видя съпруга си да се строполява на земята. Не той, а двамата му придружители бяха извикали. От гърлото му стърчеше стрела, а още докато падаше на колене, в гърдите му се заби втора. Хората му посегнаха към оръжията си, но никой от двамата не носеше друго, освен къс меч, а мнимите търговци с техните стрели се оказаха по-бързи. Чулутай проследи погледа й и също се развика. От гърлото на Шихер не излизаше нито звук. Всичко това вече се беше случвало и щеше отново да се случи. Твърде много беше, за да го понесе. Прегърна здраво дъщеря си, за да я възпре да изтича при трупа на баща си и при неговите убийци, но нищо не можеше да попречи на Чулутай да заплаче с пълен глас. Стрелецът, убил Исама, погледна към тях. Виковете бяха привлекли и двете й момчета и те в ужас тичаха към натрапниците. Това извади Шихер от вцепенението.
	— Не и синовете ми! — изкрещя тя. — Не и синовете ми!
	Стрелецът посочи към момчетата и кимна на спътниците си, след което се приближи до нея.
	— Вие ли сте Шихер, вдовицата на Златния принц?
	— Майка ми е жена на благородния Исама — гневно възрази Чулутай.
	— Изпраща ме вашият син — продължи стрелецът, без да обръща внимание на момичето. — Най-големият ви син, Даян хан. Дошъл съм да освободя вас и по-малките ви деца. Елате с мен, времето ни притиска. За щастие разполагаме с достатъчно коне, защото върху седлата на товарните животни има само сено.
	Тя поклати глава и се вкопчи в Чулутай. Думите на този човек нямаха смисъл за нея. Животът й беше тук, както и този на трите й деца. Исама бе суров мъж, от чиито настроения зависеше нейното благополучие, но той беше звездата, около която се въртеше животът й през всичките тези години, а тя бе неговата стопанка. Да, това беше тя. Предишният живот с момчето, което в най-добрия случай й беше като капризен по-малък брат и което не можеше да понася с ясното съзнание, че се е провалила и му е родила едно сакато и грозно дете — ето този живот Шихер се бе мъчила да забрави с всички сили. Тук тя не беше момичето, от което Златния принц искаше да се отърве и да го замени с някаква хатун. Тук тя беше майката на трите здрави и силни деца на Исама, господарката на огнището в неговата юрта.
	— Убиец! — изкрещя Чулутай. — Убиец!
	— Твоят баща беше убиец и предател, момиче — отвърна стрелецът. — Ами ти, жено? Нима Златния принц, твоят законен съпруг, беше твърде лош за теб? Нима Даян хан, твоят син, е твърде малоценен за теб? Нима презираш своя народ? Нима уважаваш повече предателя Исама?
	Той сложи ръка върху меча си. Шихер, която през годините се беше научила да проявява послушание и при най-малката заплаха с насилие, се размърда. Позволи на човека да я качи на коня и с почти беззвучен глас каза на дъщеря си да последва примера й. Натрапниците вече бяха метнали на седлата двамата й сина, ритащи и крещящи, и пришпорваха животните си, бързайки да се махнат. Предводителят им държеше в лявата си ръка юздите на нейния кон и на този на дъщеря й, като заплаши, че ще стреля, ако посмеят да скочат. Кръвта бучеше в ушите на Шихер. Животът й се разпадаше като ледът под падаща скала и тя не виждаше никакъв изход от създалото се положение.
	Неколцина от най-верните хора на Исама явно държаха повече на децата му, отколкото на неговото имущество, защото преди оазисът да остане зад гърба им, тя чуваше тропот на копита и викове плътно зад себе си — толкова близо, че в сърцето й отново припламна искрица надежда. Обърна се и видя, че ги следваха осем от най-добрите воини на Исама, всеки от които се надяваше да получи ръката на Чулутай. За ужас на Шихер обаче пустинята внезапно се раздвижи зад конниците, сякаш самата земя започна да бълва гибел. Явно част от враговете се бяха окопали там още преди нападението над дома й и сега изскочиха от пясъците, за да повалят със смъртоносните си стрели преследвачите, които почти бяха достигнали Шихер и Чулутай и вече посягаха с боздугани към техните похитители. „Пустинни демони“, помисли си Шихер и сълзи замъглиха погледа й. Воините на Исама се свлякоха на земята, облени в кърви, а стрелците наскачаха по седлата зад разбойниците. Сега вече зад тях нямаше звуци, обещаващи спасение. Когато групата конници най-сетне спря, един от мъжете, окопали се в пясъка, пристъпи към нея, след като похитителят й я свали от коня.
	— С вашата предвидливост вие спасихте живота ни, хане — бодро се обърна към него похитителят. — Както водехме две ритащи деца и резервни коне, нямаше да успеем да се защитим срещу тези типове.
	Младият мъж, все още покрит отчасти с пясък и напълно непознат за нея, промърмори нещо за далече по-голямата услуга, която разбойникът му бил направил току-що, а именно спасението на майка му. Шихер осъзна, че всички очи са вперени в нея. Младежът, който я гледаше плахо и любопитно, промълви колебливо, с въпросителен тон:
	— Майко…
	Всичко в него й беше чуждо. Двете й момчета, които бяха престанали да се съпротивляват и сега седяха изправени на седлата, вкопчени в гривите на конете — това бяха нейните синове. Прекрасни, здрави момчета, които всяка вечер беше приспивала с песни и с които се гордееше; заради тях Исама бе престанал да я бие, защото тя беше майката на неговите синове. Докато този мъж с кльощаво тяло, с рамене, все още стърчащи по-високо от обикновеното, и с лице, източено, вместо широко и самодоволно, той беше чужд. Не, той беше нещо по-лошо.
	— Аз не съм ти майка — отвърна Шихер. — Ти си проклятие и не си способен на нищо, освен да ми съсипеш живота!
	И после направи това, което беше правила, откакто той за първи път бе разбил надеждите й и я беше стъпкал в прахта със самото си съществуване. Изплю се на земята пред краката му и избухна в сълзи.


	Както беше предсказала Ван, новооткритият син на императора пристигна в Забранения град без майка си, затова пък с още роднини на императрица By и с обвинение в убийство. Явно Джи не бе успял или пък не бе искал да разбере какво се е случило с всичките куртизанки, камо ли да установи коя е мнимата майка на момчето. И тъй като детето наистина имаше известна прилика с Ченхуа, в двора бяха склонни да виждат в негово лице истинска издънка на императора. Когато императорът я повика, до него стояха не само Джи, но и още двама чиновници, вместо да е сам или обграден единствено от слуги, и Ван разбра, че е дошъл часът за поредното изпитание. Ако все още й вярваше сляпо, Ченхуа изобщо нямаше да я пита за обвиненията. Ако вече се беше обърнал срещу нея, за този разговор щеше да има повече свидетели от тези трима чиновници и срещата щеше да се състои като официална аудиенция. Значи още беше нерешителен в чувствата си, а това можеше да означава за нея както край, така и триумф. „Аз ти посветих целия си живот“, печално си помисли Ван на влизане и се опита да потисне горчивината, която можеше да се окаже опасен съветник. Сега й трябваше ясен разум, неповлиян от гнева или обидата.
	След няколко незначителни изречения императорът каза:
	— По ваш адрес бяха изречени лоши неща, любима, които, трябва да призная, ме объркват. Възможно ли е наистина да ви се зловиди, че имам син?
	С леко треперещ глас Ван отвърна:
	— Та аз почти умрях при опита да ви даря със син, повелителю мой. Нашето дете не оцеля и това е най-голямата ми мъка. Но никога не съм хвърляла вината за това върху друг, което лесно можех да сторя, ако разсъждавах като моите врагове.
	При споменаването на отдавна умрелия син императорът потръпна гузно.
	— Вярно е — тъжно потвърди той, но добави: — И аз скърбя, задето тогава детето ни не оцеля. Кажете ми обаче, вярно ли е, че след това сте се постарали никоя друга жена да не ме дари с дете? Това би било… разбираемо, ако се бяхте надявали да ме дарите с второ дете и не сте искали да го направи друга. Не е добро дело, но е разбираемо. Вашето сърце е твърде гордо, за да заеме второто място, познавам ви, любима.
	Той наистина я познаваше и затова тя трябваше да пипа много, много внимателно. Не на последно място, защото, ако отречеше своята ревност, щеше да нарани суетността му. Но тя бе разполагала с достатъчно време да се подготви за този момент.
	— Господарю мой, повелителю — подзе Ван, — признавам, че представата друга жена да успее в това, което ми бе отказано, често ме лишаваше от сън и изпълваше със сълзи очите ми. — Джи гледаше изненадано, двамата чиновници — като гладни плъхове, надушили месо. „Само почакайте“, помисли си тя и накара гласа си да потрепери още по-силно. — Но после всеки път си давах сметка кое беше най-голямата радост в моя живот: да се грижа за дете, което не е мое. О, Възвишени, вие по-добре от всеки друг знаете с каква обич го правех. Нима някога, докато сам бяхте дете, сте оставали с впечатлението, че съм била с половин сърце до вас, или пък недоволна, задето друга ви е била майка?
	— Не, разбира се — смая се императорът.
	— Един син от вашата кръв — нежно продължи Ван — би бил добре дошъл в моите обятия, все едно коя го е родила. Трябваше ми само да погледна веднъж лицето му, за да видя вас, повелителю мой. Ако не вярвате, че видът му би събудил у мен нещо друго, освен чиста любов, и то при всякакви обстоятелства, значи не си заслужава повече да живея.
	Императорът се изправи и отиде при нея. Ван се поколеба дали да не се престори, че изпада в несвяст. За нея би било истинско облекчение да седне или да легне. Колкото повече остаряваше, толкова по-трудно й ставаше да направи повече от няколко крачки. Краката й не бяха станали напълно безчувствени, както се случваше понякога с възрастните жени, но отслабваха все повече и я боляха все по-силно, когато ги натоварваше с ходене. Въпреки това Ван реши да не припада. Трябваше да се държи правдоподобно, а Ченхуа я познаваше твърде добре, за да не знае, че тя мрази да проявява слабост пред чужди очи. Ако наистина й се виеше свят, тя щеше още в началото да помоли да остане седнала.
	Затова, когато императорът я прегърна, Ван стана и си позволи само да облегне глава на рамото му.
	Ала преди той да каже, че й вярва, припряно се намеси един от чиновниците, явно усещащ, че не му излиза сметката:
	— Всичко това може да е вярно, но то не означава, че клетата майка на момчето не е умряла от вашата ръка, за да не може Синът на небето да я провъзгласи за своя императрица и така да я постави по-високо от вас по ранг!
	— Ние вече си имаме императрица — ласкаво отвърна Ван, — която стои по ранг по-високо от мен. Доколкото знам, тя е жива и здрава. Никога не съм й навредила. Тя обаче не се поколеба да прибегне до насилие спрямо мен. Така че ако търсите жена, която ревниво пази ранга си и не се свени да навреди на други жени, само защото императорът ги обича…
	Това беше моментът, в който Ван трябваше да разчита, че Джи не я е отписал преждевременно. Ако беше достатъчно смел да се обърне срещу нея, преди да са я свалили, евнухът можеше да разкаже на императора за какво го бе окуражила тя навремето. Можеше да каже, че идеята за онова наказание с бичуване беше нейна, на Ван, а целта й — да елиминира By като съперница. Ала и евнухът не беше вече млад, както и тя не беше млада. Животът му край Ван, която дърпаше конците зад престола, беше добър, докато с една завърнала се By или с нова наложница щеше да бъде принуден да трепери от несигурност. Оставаше му надеждата, че благодарността за помощта би му донесла подобно отношение и от „новата“. Джи не беше толкова глупав, та да не знае колко малко вероятно беше да се повтори сегашната ситуация. Да беше млад, щеше вероятно да рискува, но на тази възраст човек става по-ленив и се страхува от промените, ако могат да се избегнат. Освен ако — и това Ван не можеше да изключи, за съжаление — By е била достатъчно умна, за да го засипе още отсега със злато и обещания.
	Джи погледна към нея и към императора, отвори уста, после стисна здраво устни и бързо се поклони, а Ченхуа, обърнат с гръб към него, не видя поклона му. Ван се помъчи да не изпусне по-бързо от обикновено задържания въздух, ала усети набъбващото облекчение. Евнухът щеше да си замълчи.
	— Кълна се в боговете, че си права — императорът се върна към интимното обръщение. — Както винаги виждаш нещата по-ясно от мен. Тази подла жена! Прости ми, другарче мое.
	Тя се запита внезапно какво би станало, ако можеше да бъде откровена с него. Но това не беше възможно в един свят, в който Ченхуа притежаваше цялата власт, а тя само тази, която той й даваше и която пак той можеше да й отнеме във всеки един момент. При все това почти я обсеби желанието поне веднъж да проведе разговор, в който да бъде просто себе си.
	— Любящата жена знае, че няма какво да прощава на любящото сърце — отвърна тя, както бе приучвана през целия си живот. — А вие още ме обичате. Това ми стига.
	Той увери, че я обича с цялото си сърце, а фактът, че Ван не му повярва, изненадващо я настрои по-скоро тъжно, отколкото гневно. О, той несъмнено още изпитваше към нея топлина и благодарност, примесени с чувство за вина. Ала вече липсваше страстта към жената; дълбоко в душата си той вероятно се беше питал при всичките нови млади момичета, какво ли би било да води живот, в който той да е по-възрастният, по-опитният, що се отнася до най-важната жена до него. Само че никога нямаше да го направи. Срамът и разкаянието бяха не по-малко могъщи чувства от страстта. Той щеше да споделя леглото с всичките тези жени и може би да създаде още куп деца, но щеше да продължи да се вслушва в нейния глас, именно защото почти се беше поддал на изкушението да я зареже.
	— Е, сега, след като е прогонен облакът, вмъкнал се между нас — каза Ван, — аз с радост бих се запознала с новия ви син. В крайна сметка не можем да оставим възпитанието му на една жена, която показа, че е лишена от скрупули.


	Рядко Бату-Мунке се беше чувствал по-нещастен, отколкото на връщане от оазиса Хами. Настроението му не се подобри и когато го пресрещна конник, изпратен от Нойонболод. Оказа се, че Нойонболод с отряда си се намира наблизо — достатъчна причина да се разгневи, а гневът го топлеше повече по пътя, отколкото мислите, които го обземаха, щом погледнеше към майка си и природените си братя и сестра. Един от воините от клана Чорос се осмели да му предложи просто да ги оставят в Хами — след всичко, което беше казала Шихер.
	— Не. Кой ще се грижи за тях сега, след като Исама е мъртъв? Те са моя отговорност.
	И така те яздеха, наполовина почетни гости, наполовина пленници, сред малката им група. Бату-Мунке не се опита повече да разговаря с майка си и не се решаваше да заприказва момчетата и момичето, които доказваха, че Шихер е напълно в състояние да обича децата си — ако тези деца го заслужаваха. Момичето на име Чулутай бе заявило на висок глас, че той не бил никакъв хан, ами страхливец и слуга на една жена, баща й го знаел открай време. После Тогоджи Шигуши — мъжът, когото беше изпратил в стана, го изненада с молбата си да получи за съпруга Чулутай като награда за смъртта на Исама.
	— Необещано и неомъжено момиче сред куп воини, това не е добре — каза той, — и, разбира се, за мен ще бъде чест да се сродя с вас, хане.
	Бату-Мунке вече не беше дете, макар че думите на родната му майка отново го бяха запокитили в кошмарите от ранното му детство. Откакто тя го бе нарекла чудовище, той изпитваше не само обида и вина, но и силното желание да обижда и наранява на свой ред. Ето защо се поддаде на най-тъмния си импулс и даде съгласието си, а при вида на ужасените погледи на Шихер и Чулутай, задето възнаграждава по такъв начин убиеца на Исама, дори изпита за миг странно задоволство, което отново отстъпи пред нещастното му настроение. Но не взе обратно съгласието си. Тогоджи Шигуши беше добър и верен воин, а Бату-Мунке щеше от сега нататък да живее с мисълта, че освен тези, които го възхваляват като отмъстител за родителите му, ще има и други, за които той ще е предател и убиец. Както беше за братята, сестра си и майка си, защото предводителят на „Трите стражи“ вече нямаше как да признае за заговора, целящ да го подмами в близост до китайската граница. Човекът от граничния район не беше предвидил последствията.
	— Хане, Нойонболод моли за честта да обедини хората си с вашите и да ви придружи през останалата част от пътя ви — каза неговият пратеник. Бату-Мунке даде със сухи думи разрешението си, кипейки вътрешно. Тази жега му беше добре дошла. Щом се появи Нойонболод, той го поздрави пред бойците и му даде знак да се отдалечат на известно разстояние. Чак когато се увери, че не могат да ги чуят, изплю това, което му беше заседнало в гърлото, откакто беше чул от пратеника името Нойонболод.
	— Значи, тя ви е изпратила да ми бъдете бавачка и да внимавате да не се изцапам!
	— И така може да се каже — спокойно отвърна Нойонболод. — Бих казал, че имах за задача да попреча на „Трите стражи“ да направят нежелано посещение на оазиса Хами, което мнозина от тях очевидно възнамеряваха да сторят, но ако предпочитате да се изразите по друг начин, хане…
	Бату-Мунке се изчерви и прокле езика си, който го издаваше и го представяше като млад и незрял редом със спокойната увереност на Нойонболод.
	— Тя изрично ми заповяда да не се намесвам и да се огранича само с подсигуряване на гърба ви, хане — поясни Нойонболод. — Аз имах някои съмнения, че може да се нуждаете от помощ. Но не и тя. И беше права.
	Толкова неща бяха на езика на Бату-Мунке, че той замълча за известно време, докато се бореше да признае пред себе си, че думите на Нойонболод го бяха обезоръжили. Веднъж беше попитал защо хората смятат Нойонболод за най-великия жив воин сред монголците, след като имаше други, които го превъзхождаха по бойно изкуство и героични дела, като Кремъка например. „Защото повечето мъже, които умеят да боравят добре с меча, не боравят добре и с думите“, беше отвърнала Мандухай. „А Нойонболод владее и двете.“
	Ала собствената му сила се състоеше в това да наблюдава и да се учи, не биваше да забравя това. Току-що Нойонболод отново си бе създал предимство, признавайки слабостта си и жънейки овации, след като е бил остро нападнат. Нападателят му би изглеждал като грубиян и неблагодарник, ако продължеше гневните си обвинения. Бату-Мунке реши да действа по същия начин.
	— Така си и мислех, че новият предводител на „Трите стражи“, който за жалост загина при похода ни срещу Исама, е играел своя игра — отвърна той. — Затова не го изпусках от поглед, но не ми идваше наум, че армията му може вече да е тръгнала и без него. Благодаря ви за предвидливостта и готовността. Не знам какво бих правил без поданици като вас.
	Устните на Нойонболод потръпнаха в лека усмивка.
	— Личи си кой ви е обучавал.
	Бату-Мунке не можа да реши дали това беше любезност, или коварен намек за разликата в годините с Мандухай, ала вътрешното му възмущение от поведението на Нойонболод на последния празник, което не бе успяло да намери отдушник, накара момъка да прибегне до още по-голяма откровеност като един вид изненадващо нападение. Затова той се разкри още малко.
	— „Трите стражи“ не бяха единствените, които не бях преценил правилно — призна той. — През целия си живот бях чувал само лоши неща за Исама. По адрес на противници като Бег-Арслан поне хвалеха тактическите им умения, но за Исама никой не казваше една добра дума. Мислех си, че спасявам майка си от злочеста съдба при Исама. А сега тя скърби за него…
	„И ме мрази“, допълни мислено той, но не посмя да го изрече. Достатъчно зле беше, че гласът му ставаше все по-дрезгав, сякаш сподавяше сълзите си. Не искаше да стигне дотам с тактическото си саморазголване, затова побърза да затвори уста.
	— Някои хора, които са принудени цял живот да влачат вериги — тихо подзе Нойонболод, — накрая заобичват тези вериги. Това е нещо повече от навик. Те имат избор: или да бъдат нещастни във вериги, или да се примирят с живота във вериги и да се смятат за щастливи. Можем ли да ги обвиняваме, задето са решили да бъдат щастливи?
	Бату-Мунке не си представяше, че Мандухай би могла да бъде доволна и щастлива с Исама. Но Мандухай не му беше майка. Най-голямата му грешка беше да бърка хатун и нейните чувства с тези на майка си. Той имаше толкова малко спомени за Шихер, че просто си я беше представял като Мандухай. Когато празненството онази вечер му показа, че и хатун може да има слабости и да греши, то дълго скътаните неясни представи как един ден ще намери майка си и ще я освободи незабавно се бяха превърнали в план. Бату-Мунке се обърна и погледна към Шихер. Едва различи главата й сред малката група бойци, на които беше заповядал да я пазят заедно с природените му братя и сестра.
	— Случвало ли ви се е да желаете нещо и да вярвате, че го имате, само за да откриете, че мечтата ви се е превърнала в кошмар? — попита Бату-Мунке и едва след като Нойонболод си замълча, осъзна как можеше да се изтълкува казаното току-що. А този път той само беше изрекъл на глас разсъжденията си, без да възнамерява да прозвучат двусмислено. Отново почувства как кръвта се качва в бузите му, но не знаеше извинение за нещо, което не беше искал да каже, а и може да бе изтълкувал погрешно мълчанието на Нойонболод. Бату-Мунке се обърна отново. Нойонболод беше стиснал устни — толкова здраво, че бяха побелели.
	— Говорех за майка ми и за мен — поясни Бату-Мунке и се прокле, задето звучеше толкова безпомощно. — За нищо друго.
	Лицето на Нойонболод омекна.
	— Да — лаконично отвърна той. — Знам какво е да стигнеш съвсем близо до мечтата си и после да я загубиш. Мога само да ви посъветвам да не позволявате това да отрови живота ви, хане.
	— Вие как се справихте?
	Въпросът се изплъзна от устата на Бату-Мунке, преди да успее да го възпре. Това му напомни как бе седнал за първи път на коня без възрастен и без придържащия го кош, съзнавайки, че ако се провали или падне, ще стане за смях на околните. При все това беше така обсебен от пламенното желание най-сетне да язди като всички останали, че бе изключено да не рискува.
	— Моята мечта — подзе Нойонболод, без да го поглежда, вперил очи в разстилащата се пред тях степ — се състоеше от три части, макар първоначално да беше само една. Да стана хан, да видя нашия народ отново силен и обединен и да спечеля единствената жена, която винаги е значела за мен повече от споделена топлина през нощта. Трябваше да реша кое от тези неща е най-важното и да се откажа от останалите, защото ако бях настоявал да имам всичко, след като животът ми показа, че това е невъзможно, то нямаше да получа изобщо нищо и дори споменът за мечтата ми щеше да бъде отровен. Вие, хане, убихте последния враг на вашия род и отмъстихте за миналото. Вие доказахте, че можете сам да планирате и да осъществявате плановете си, и това ще укрепи доверието на вашите воини към вас. Извън вашите възможности е обаче да накарате жената, която ви е родила, да не ви смята за чужд. Искрено съжалявам, ако това е била най-важната част от вашата мечта, не само заради вас, но и заради децата на Вечното синьо небе. Вече не сте малко момче, загубило родителите си. Вие сте ханът Обединител.
	Тази смесица от доверие, съчувствие и укор беше като вълнена мантия, която дращи, ала въпреки това предпазва тялото от ветровете. Разочарованието и болката, причинени от майка му, още бяха силни, но Бату-Мунке осъзна, че трябва да се срасне с мисията си, защото Нойонболод беше прав. Ако продължаваше да бъде обсебен от мъката, която го изпълваше след срещата с майка му, тя щеше да го отрови с течение на времето.
	— За мен е по-важно да бъда хан Обединител, отколкото син на Шихер, какъвто и без това никога не съм бил за нея — съгласи се той с Нойонболод, поколеба се и се осмели да продължи: — Обаче аз мога да бъда хан Обединител само ако съм достоен за стоящата до мен хатун. Ако тя вижда в мое лице мъж, а не вече детето, което трябва да закриля в сянката си.
	Не можеше да се изрази по-ясно, а и нямаше нужда. Лицето на Нойонболод пребледня.
	— Ако желаете занапред да стоя далече от вас и хатун…
	— Не — изумено се възпротиви Бату-Мунке, — не! Не това разбирам под понятието мъж — да отнема на нея и на себе си най-важния съветник, който имаме! Ако замислях нещо подобно, щях наистина да съм като дете, което се страхува от сравнението, не иска да се учи и не умее да дели.
	Нойонболод се подсмихна.
	— В едно мога да ви уверя, хане: вие сте различен от всичките си предшественици, които познавах, казвам го с огромно одобрение и при цялото ми уважение към покойниците от нашия клан. Само дето не съм сигурен дали сте наясно какво желаете — и с дрезгав глас продължи: — Наистина ли искате това от мен? Да ви кажа как да я спечелите като мъж?
	Бату-Мунке събра целия си кураж и отговори:
	— Кого иначе бих могъл да попитам? Само един от всички мъже на света е погледнал в сърцето й. Няма втори Нойонболод.
	Нойонболод се умълча. Младежът се стараеше да не издава звук, съзнавайки, че го моли за огромно великодушие, и можеше само да се надява Нойонболод да разбере до каква степен той отваря сърцето си. Бату-Мунке не се беше разкривал така пред никой мъж. Със сигурност след подобен разговор всеки друг би си тръгнал, за да разкаже незабавно на всички, че младият хан, този бивш изрод, все още не е достатъчно мъж, за да завоюва без чужди съвети собствената си жена.
	— Има нещо, с което можете да докажете на хатун, че сте пораснали — както като мъж, така и като владетел — промърмори накрая Нойонболод. — И не говоря за нов военен поход.
	Бату-Мунке го погледна въпросително, а той продължи бавно, сякаш изстискваше всяка отделна дума от себе си, той, който инак беше майстор на плавната реч:
	— Мандухай може много неща, но не е способна да дели, кой знае това по-добре от мен. Винаги настоява за по-големия дял, макар да е наложително всяка от двете страни да повярва, че получава най-доброто парче от печения овен. Ако успеете, ако й покажете, че сте в състояние да направите това чудо, тя ще ви види в друга светлина.
	— Мъдър мъж сте вие, Нойонболод — отбеляза след кратко колебание Бату-Мунке и се опита да подреди мислите си, защото отправеното му току-що предизвикателство не беше никак лесно. Ала той разбираше, че не бива да настоява повече, ако не иска да загуби Нойонболод. — Ще помисля върху думите ви и винаги ще почитам мъжа, който ме превърна в Даян хан. Както ви почита и моята хатун. Къде ни очаква тя?
	Щом изражението на Нойонболод се промени, вглъбеното настроение на Бату-Мунке тутакси отстъпи пред внезапното чувство на вледеняващ страх. Още преди Нойонболод да отвори уста, той осъзна, че отговорът няма да му хареса.


>>	Трийсет и четвърта глава

	Ван предпочиташе да прекарва влажните летни месеци в Градината на златната вода, намираща се в северната част на столицата. Там имаше малък палат, служил навремето за ловна резиденция на монголските императори. Споменът за това беше причина той да не бъде разширен и превърнат в голям дворец, в който да има място за целия двор, но на нея й беше точно по мярка. Тук почти липсваше прахолякът и се усещаше много малко от жегата, проникваща дори в Забранения град. И въпреки това беше достатъчно близо, за да поддържа Ван връзка с двора. Императорът също обичаше да идва тук, но през това лято цялото му време заемаха опитите да създаде колкото може повече потомци с многобройните нови наложници от благородническо потекло. Макар да беше все така щастлив от внезапната поява на най-големия си син, явно и той се съмняваше тайно дали всичко е истина, или само изглежда така. А може би просто не искаше бъдещето на династията му да зависи от едно-единствено припознато дете. И така, Ван обитаваше палата само с няколко писари, слугините си и ежедневните депеши, когато вниманието й привлече една от жените, метящи коридорите. Редовното метене сутрин и вечер беше неизбежно за постигането на съвършена чистота. Тази задача беше под достойнството на камериерките и придворните дами, а евнусите с нисък ранг бяха останали в Забранения град, така че жените, усърдно размахващи метлите от вършина, бяха селянки от околността, което можеше да се познае по непревързаните им нозе. Друго нещо обаче се наби в очите на Ван. Тя се сепна, поразмисли и на висок глас обяви, че желае днес да пие малко по-рано чая си.
	— Аз ли да ви приготвя чая, или ще заповядате да повикам управителя? — попита прислужничката й.
	— Сама ще си го запаря — отвърна Ван, — но за всеки случай сервирай и за гост, защото е възможно по-късно да ни посети Синът на небето.
	В павилиона край езерото, където й сервираха, тя остана сама с дървената дъска, листенцата от улун* и сервиза от червен порцелан, изпратен й от град Исин. Докато чакаше, изплакна две чаени чаши и каната с приготвената гореща вода, както се полагаше за начало на чаената церемония.
	[* Улун — (кит. „тъмният дракон“) — полуферментирал чай, който по китайската класификация заема средно положение между зеления и „червения“, тоест черният чай. — Б.пр.]
	— Кое ме издаде? — попита един глас от входа. Ван не вдигна поглед, докато не почисти и каната.
	— Никоя жена, отраснала в тази страна, няма вашата походка — отвърна тя. — Свикнали сте да ходите по този начин, защото от деца седите на коня. Дори нашите селянки не се движат така. Аз обаче видях веднъж цяло пратеничество, което се отличаваше с тази походка. Цяло пратеничество плюс едно малко момиче. — Каната и чашите бяха почистени идеално. — Седнете.
	Жената, която седна срещу Ван, не беше по-висока от нея и имаше малко по-широко лице, очевидно излагано постоянно на слънце и вятър, и коса, все още без нито един бял косъм. Очите й гледаха пронизително и зорко. Носеше селското облекло с несъзнателна пренебрежителност, която издаваше, че не я е грижа дали някой ще я намери за красива, или за грозна. Тя наблюдаваше Ван, без да се опита да й помогне. Това беше жена, свикнала други да я обслужват.
	— Възпитателят ви научил ли ви е на чаената церемония? — попита Ван и сложи листенцата улун в каната, преди да ги залее с гореща вода. — Ако ли не, трябва да ви предупредя. Първата настойка не става за пиене. Тя трябва само да разтвори листенцата и да омекоти горчивината на следващите настойки. — Тя взе каната и веднага изля горещата вода в предвидените за целта панички.
	— Настойката на добрия мирис — каза монголката. — Да, научена съм, макар навремето да не вярвах на моя възпитател, че вашият народ действително усложнява толкова много пиенето на чай.
	Ван се усмихна и повторно напълни каничката с гореща вода. Този път преброи наум до двайсет, преди да налее чая в чашите — първо в тази пред монголката, после в своята.
	— Настойката на добрия вкус — подчерта тя. — Окажете ми честта да я опитате. Не е отровна.
	Монголката взе чашата. Вместо да сръбне шумно, както се говореше по адрес на варварите, тя отпи малко по-голяма първа глътка, отколкото би отпила една китайка.
	— Оценявам доверието ви — каза Ван.
	— О, това не е доверие — отвърна гостенката. — Не съществува отрова, която да е ефикасна в гореща вода и да не действа моментално. Вие обаче сте твърде любопитна да чуете каквото имам да казвам, за да ме убиете веднага.
	Ван отпи първата глътка от топлата чашка в ръката си.
	— Наистина ли ме мислите за любопитна?
	— Ако не мислех така, нямаше да съм тук. Щях да изпратя някой от моите воини.
	— Значи и вие сте любопитна — констатира Ван.
	— Как да не съм? — попита другата жена, а Ван имаше чувството, че отново гледа в огледалото, само че този път не за да види остарялото си лице, а това, което можеше да се случи в друг един живот.
	— След като сте тук лично — проговори китайката, — предполагам, че вашият хан е достатъчно надежден, за да бъде оставен сам да носи отговорността. Колко приятно за вас…
	Сега беше ред на монголката да се усмихне.
	— О, значи такъв е бил планът ви — каза тя. — Искали сте да ни скарате. А аз смятах, че намерението ви е било да накарате „Трите стражи“ да го вземат в плен.
	Ван понечи да стане, за да приготви следващата настойка, но Мандухай поклати глава:
	— Оставете на мен. — Тя взе червената каничка и отново я напълни с вода. Ван броеше наум и установи, че Мандухай изчака точно трийсет удара на сърцето, преди да налее чая в чашките, десет момента по-дълго от първия път, точно според предписанията. Нейният Лалугер наистина я беше обучил много добре.
	— Да не би „Трите стражи“ да са се престарали? — попита тя, докато Мандухай пиеше чая си. — Със сигурност не бих възразила, защото човек винаги трябва да приема владетелите, които му подаряват… или които се предават сами. Обаче действително целях да ви скарам. Какво да се прави, като вашият народ има обичая да напада други страни, когато е обединен и добре управляван. Вие какво щяхте да направите на мое място?
	Мандухай не отговори веднага и Ван също предпочете да се наслади на малко по-силния вкус на чая.
	— Вие и аз — проговори най-сетне Мандухай, — ние двете сме вършили неща, които никой преди нас не е вършил. Не се примирявахме с обстоятелството, че светът винаги е трябвало да се придържа към едни и същи правила. Вие нямаше да сте там, където сте сега, ако не бяхте способна да осъществявате невъзможни мечти. Затова не мога да разбера защо в момента проявявате такова късогледство.
	— Късогледство? — повтори Ван и усети полъх на непревзето възмущение от тази дързост. Грабна каната малко по-припряно и не така спокойно, както беше планирала предварително, преди отново да загребе от съда с горещата вода.
	— Вие сте готова да играете същата стара игра, която се играе от стотици години. През целия си живот неизменно съм слушала да превъзнасят до небесата нашия праотец Чингис хан, но веднъж чух един мъж да казва, че споменът за него не ни помага, а ни спъва. Този мъж беше Есен, а в живота си той извърши и долни, и велики дела. Като дете се отвращавах от него. Едва по-късно проумях, че е бил прав за някои неща. Споменът за праотеца ни спъва, защото се стремим просто да му подражаваме. Докато той е станал велик, защото е дръзнал да направи нещо ново, а не защото е правил винаги само това, което е правено преди него. Неговото време не е моето време, уважаема Ван. Той ни учеше да завладяваме света, това е вярно. И ние завладяхме света. Вашата страна беше нашето столче за крака, и то в продължение на сто и трийсет години. Но през това време ние престанахме да бъдем един народ. Още тогава бяхме отново разединени, както преди праотеца, само че върху много по-голяма площ. Някои станаха мюсюлмани, някои станаха като Големите носове от запад, други дори татари, а тук, тук ние се превърнахме в нещо, което не беше нито вашият народ, нито моят народ от едно време. Нито риба, нито рак, нито къща, нито юрта, а просто някакво скеле, което се опитва да бъде и двете неща едновременно. Подобна постройка не може да просъществува. А сега ми кажете, уважаема Ван, защо трябва да искам това да се случи още веднъж на моя народ?
	Петдесет удара на сърцето, и Ван доля на себе си и на Мандухай. После посочи с широк жест към езерото, градината, така безупречно красива, че нямаше равна на себе си дори в Забранения град.
	— Как може да не искате всичко това? — попита тя. — Аз го поисках още щом го видях за първи път. Няма на този свят по-красива и по-богата страна. Средното царство е дарът на боговете за човечеството. Затова ни най-малко не се учудвам, че векове наред всички, от дребни разбойници до велики пълководци, са се стремели да го завладеят. А вашият народ се измъчва от спомена, че веднъж е успял да го покори. Наистина ли искате да ме убедите, че той е в състояние да се лиши от толкова красота и богатство и да се задоволи да живее с конете и камилите си под открито небе?
	Добавеният чай накваси устните й и тя беше изненадана, че Мандухай, вместо да отговори, попита за сол.
	— Сол ли?
	— Ние си пием чая с щипка сол и малко мляко — невъзмутимо поясни гостенката. — Така ни е по-вкусен.
	Ван направи неволно гримаса. Обикновено контролираше напълно мимиката си, но при този разговор проявата на чувства беше абсолютно маловажна предвид подобно варварско отношение към чая, това най-благородно питие.
	— Ето, виждате ли — каза Мандухай, — точно това имам предвид. Вие не можете да си представите, че някой предпочита чая по друг начин, освен по вашия, след като веднъж сме се научили да го пием съгласно вашия обичай. Обаче е така. Когато напуснахме Средното царство, ние взехме със себе си чая и също като вас обичаме да го пием. Само че по нашия си начин.
	— От вас никога няма да излезе поетеса — отбеляза Ван. — Подсоленият чай не става за символ на готовността на монголците да се въздържат от завоевания. Не на последно място, защото човек трябва да може да си позволи чая, а вашият народ е беден.
	Ван си признаваше тайно, че този разговор й доставя по-голямо удоволствие от повечето неща, които от години съставляваха живота й. Не толкова, колкото властта; упражняването на власт обаче щеше да си остане недостижимо. Но във всеки случай беше по-освежаващ от ежедневното общуване с куп подчинени й мъже.
	— Беден е не този, който има малко, а този, който иска много. Лишението се възприема като загуба само ако много си искал да притежаваш нещо определено. Всъщност ние имаме нужда само от пасища и от нашата свобода — отвърна Мандухай.
	— Аз пък си мислех, че сте тук, за да ме убиете, след като задоволите любопитството си — каза Ван. — Аз на ваше място щях да постъпя така. Защото това, което казах, може да се обърне наопаки. Вашият народ ще се чувства по-добре, ако моят има слабо управление. Не искам да се обявявам за незаменима, пък и междувременно в нашата върхушка се навъдиха доста добри чиновници, както и добри военачалници в нашата армия. След няколко години без добро управление, след като всички министри и фамилии с подходящи за омъжване дъщери са се премахнали взаимно от пътя си, всичко ще се подреди някак си, но през тези години вие ще извлечете полза, вие и вашите хора.
	Мандухай се вгледа в нея и лицето й отново се озари от усмивка.
	— Може ли още малко чай? — попита тя. Този път Ван преброи до шейсет, преди да долее чашите.
	— Когато се омъжих за първи път — подзе Мандухай, — заварих друга съпруга на хана. Тя смяташе, че нямаме никакъв избор, освен да бъдем противнички. Смятах и все още смятам, че това й убеждение бе погрешно. Тя беше умна и пламенна; ако само бе останала моя съюзничка, каквато беше за известно време, щяхме заедно да преобърнем света. А тя щеше да е жива и до днес.
	— Значи вие я убихте? — попита Ван, отлично съзнавайки, че най-вероятно Мандухай е въоръжена. Тя имаше своите предохранителни мерки и пазачи, но ако се вярваше на слуховете за способностите на варварите, щеше да е мъртва, преди да е отзвучал първият й вик. Бе постъпила лекомислено, давайки възможност за този разговор на метящата „селянка“, която беше събудила подозренията й, но го направи не само от любопитство. Когато стоеше пред императора, съзнавайки, че този мъж — най-важният човек в нейния живот, може най-накрая да се окаже способен да я прогони и да я изхвърли като стара дреха, която, макар и удобна, е заменима, тя внезапно се проникна от съзнанието за самотата, в която живееше от години. Винаги си беше въобразявала, че ще я споделя с Ченхуа, както когато беше дете. Сега знаеше, че е невъзможно. Това убеждение не бе събудило у нея желанието да умре, но настоящият разговор й даваше нещо, което не бе притежавала никога. Не приятелство, разбира се, нито пък обич, не — нещо друго: равностойност.
	— След като ме предаде — каза Мандухай — и ми отне сина ми.
	Двете жени изпиха чая си, а Ван си мислеше, че навремето бе обичала императора като свой син. Онова време беше по-просто.
	— Все още съм любопитна — подзе Ван. — Хайде да си поиграем на хрумвания, без връзка с действителността. Аз ви вярвам, че не възнамерявате да завладеете отново Средното царство с вашия вече обединен народ, а вие ми вярвате, че нямам намерение да тръгна по стъпките на една покойна варварска царица и да изпратя младия ви хан при неговите предци. Какво е следващото, което трябва да се случи в невъзможната ви мечта? Ново търговско споразумение, докато някой монголски княз не реши отново, че трябва да се докаже в граничния район?
	— Много скоро това ще стане далеч по-трудно за нашите младежи, като се има предвид начинът, по който свързвате в момента вашите гранични укрепления — сухо отвърна Мандухай, — ако стената изобщо се строи заради нас. Моята мечта включва и условието да не се позволява повече на клановете от „Трите стражи“ да играят решаващата роля. Те трябва да се определят: или да живеят под ваше управление и в такъв случай да се оттеглят зад новата ви стена, или да живеят под наша закрила, изцяло откъм нашата страна на граничния район. Това ще излезе по-евтино и на нас, и на вас, защото няма всеки път да ги ухажваме, за да ни правят услуги.
	— Нелоша мечта — каза Ван и отново остави Мандухай да налее чая и да изчака седемдесет удара на сърцето, преди да напълни чашките. — Но си остава само мечта. Може да ви се стори смешно, но аз действително бих искала да вярвам, че е възможна. Нека се изразя така: не бях ни най-малко изненадана, когато вашият печат се оказа фалшив, а вие явно сте очаквали, че няма така лесно да ви върна вашия Лалугер. Когато човек е така запознат с необходимостта от хитрост и лъжа, както сме запознати ние с вас, как при това положение може да се създаде базата, която доверието изисква?
	Към пояса на Мандухай беше прикрепена торбичка, в каквато селянките обикновено носеха нещо за хапване. Тя бръкна в нея и извади някакъв предмет.
	— Понякога делата говорят повече от думите.
	В ръцете й белият нефритен дракон се извиваше над печата, толкова малък и древен, че вероятно произхождаше от времената далече преди появата на Чингис хан. Дъхът на Ван секна.
	— Е, значи сте станали по-добри в преправянето — каза тя, налагайки си колкото може по-безразлично държане.
	— Ако смятате така, няма да имате нищо против да забележите, че този печат е разделен на два блока — възрази Мандухай, премести леко пръстите си върху нефрита и Ван видя, че някой грижливо беше разделил скъпоценния нефрит на две части, под дракона и над квадратния печат.
	— Това е мое наследство — каза Мандухай, — то е и ваше наследство. Но ние двете можем да даваме обещания само за времето, докато сме живи. Наясно съм по въпроса. Нашите наследници ще трябва да решават отново кое е правилно и кое не, всеки за своето време. Но вие и аз, тук и сега, можем заедно да се опитаме да намерим друг път, вместо непрекъснато да се състезаваме, нанасяйки си взаимно смърт и поражения. Ако имате куража да го сторите.
	Ван можеше да вземе печата и да я пусне да си върви, а после, изчаквайки я да се отдалечи достатъчно, за да не може да я достигне с ножове или с камъни от прашката, да повика пазачите си, както всъщност бе намислила. Можеше също да каже „не“ и да се остави да я убият. Тази смърт би била достойна за пиеса от онези, които императорът обичаше да гледа още от дете. Щеше да умре на върха на своята власт, вместо да се мъчи всеки ден да оправдава отново и отново съществуванието си като наложница на един мъж, който отдавна не спеше с нея. Нямаше вече да има евнуси и чиновници, които да сплашва или окуражава, нито млади жени, които да демонстрират собствената й смъртност, нито деца, които да извикват у нея въпроса какво ли щеше да бъде, ако собственото й дете бе оцеляло.
	— Позор би било да не се спаси от варварите едно толкова красиво нещо, поне отчасти — бавно изрече тя.
	— Точно затова го разделих на две. Едната част ще трябва да живее в заточение при народа на хората без коне.
	— И започваме с…
	— „Трите стражи“ — додаде Мандухай. — После, след като са разселени в една или друга посока, пристъпваме към търговията с коприна, чай и коне за вашия двор.
	— Мисля, че е по-добре да си вървите — каза Ван, — преди да съм се опомнила и да започна да говоря и да мисля като разумен човек. Но ако ми оставите печата, нищо чудно отново да се размечтая и да спазвам договорките.
	Мандухай се надигна. В едната си ръка държеше дракона, в другата — квадратния печат с надписа, съобщаващ за вечното господство над Средното царство. Тя остави дракона между каната и чаената чаша на Ван.
	— Е, този избор е…
	— Тъй като вашият народ обича да ни нарича варвари — заговори Мандухай, придвижвайки се заднешком към вратата на чаения павилион, без да изпуска Ван от погледа си — и все изтъква колко много неща сме научили от вас, то аз не мога да се лиша от един пример на китайското писмено изкуство. Но драконът също олицетворява господството, не е ли тъй? Той е най-силният от всички символи, иначе нямаше да опирате престола си на него. Смятам, че не сте ощетена.
	— Толкова ли сте сигурна, че сама нямате нужда от дракон?
	Монголката я изгледа и Ван си спомни за историите от детството си, в които се твърдеше, че северните варвари имали очи като котките и можели да виждат в тъмното.
	— Мислех, че вашите съгледвачи са ви казали в коя година съм родена. Аз съм дракон.
	Със свободната си ръка тя отвори малката врата зад себе си и се обърна с гръб към китайката. Точно в този момент Ван трябваше да се сниши зад масата и да повика стражите, на които бездруго бе заповядала да не се отдалечават много. Ала тя остана безмълвна. Може би още утре щеше да съжалява и да си промени мнението. Но сега, с нефритения дракон пред себе си и с все още топлия чай в ръката си, тя за сетен път се наслади на представата как още веднъж ще се домогне до невъзможното.


	Следващото гранично укрепление се намираше само на около сто и четирийсет ли в северозападна посока от столицата на Средното царство. То беше сред първите, свързани със следващите при строежа на стената, ала срещу малко злато всеки самотен ездач можеше да бъде пуснат без много-много обяснения. Мандухай се почувства сигурна, че не я преследват, едва след като измина поредния час в езда от монголска страна, загърбвайки граничното укрепление. Свечеряваше се. Първоначално тя възнамеряваше да прекара нощта у същите пастири, при които беше отседнала на идване, ала конят й се държеше така, сякаш надушваше позната миризма, може би дори — стан в родината. Тя присви очи. И наистина, точките на хоризонта бяха твърде много, за да представляват само трите юрти и малкото стадо, за които си спомняше.
	Колкото повече се доближаваше, толкова повече подробности забелязваше: там бяха издигнати знамена, а те пък й бяха познати както опакото на дланта й. Явно и от там я бяха видели, защото насреща й се зададоха неколцина ездачи. Едва повярва на очите си от радост, когато съзря сред тях Кремъка.
	— Мандухай хатун — каза той, след като се приближи достатъчно, за да бъде чут, — Даян хан ми заповяда да очаквам тук завръщането ви.
	— А самият той е…
	— … също тук, но изслушва молбите на хората от околността. Нищо не беше в състояние да ги спре, щом узнаха, че е пристигнал ханът.
	Тя изпита облекчение, гордост — и все пак нещо я бодна. Бату-Мунке действително беше пораснал. Кремъка й разказа онова, което знаеше за смъртта на Исама. Той не беше присъствал лично, защото бе тръгнал с Нойонболод, но, както й сподели, по-късно воините на Нойонболод се обединили с тези на Даян хан, така че вече всеки знаел историята или поне смятал, че я знае. Научавайки, че Исама най-после е мъртъв, Мандухай изпита удовлетворение, но и някаква празнота. Винаги беше смятала, че след това ще се почувства различно, ала дори духът на мъртвото й дете да беше доволен, тя не усещаше нищо. Може би вниманието й беше прекалено заето със следващата новина, която й съобщи Кремъка. „Шихер“, помисли си Мандухай. В много отношения това се бе случило по нейна вина. Тя беше изоставила тази жена на произвола на съдбата и не бе направила опит да я спаси, когато все още имаше какво да се спасява, чисто и просто защото смяташе, че Шихер ще бъде пречка по пътя й. Но колкото и да се чувстваше отговорна за нея, толкова по-голямо беше възмущението й, когато чу, че Бату-Мунке за пореден път е бил отблъснат от майка си. Тя реши да отиде веднага при него, вместо да изчака и да се почисти от пътуването.
	Както й беше разказал Кремъка, младият хан изслушваше хора, които му представяха спорните си случаи. За момент тя се спря, за да го наблюдава, и се запита какво щеше да прави, ако се беше излъгала, ако той бе допуснал грешка или сам бе загинал от ръката на Исама. Невъобразимо! Бату-Мунке вероятно усети присъствието на нов човек в юртата, защото вдигна глава и погледна в нейна посока. Върху лицето му се изписа радостно облекчение, ала той не се втурна насреща й, както щеше да направи по-рано, ами продължи да слуша внимателно просителите.
	— Съседът ми нарочно смеси стадото си с моето, без преди това да успеем да маркираме животните, а моите пръчове са по-добри — ядно изръмжа единият.
	— Стадата приблизително еднакви ли бяха по численост? — попита ханът и след като получи утвърдителен отговор, плесна с ръце: — Треперете и слушайте, защото това е моята присъда: по-възрастният от вас ще дели, по-младият ще избира коя от двете части на кого да бъде дадена.
	Мандухай се изненада. Това решение не беше сред нещата, които той бе научил от нея. Тя щеше да продължи да разпитва двамата мъже, докато разбере кой от тях казва истината. Тази мъдрост си беше лично негова, на Бату-Мунке; тя не се бе сетила за подобна възможност, макар да й прозвуча съвсем естествено, след като я чу. Каквото и да се беше случило между него и Шихер, сега той очевидно беше пораснал.
	Веднъж Мандухай бе хвърлила ефирни розови листенца в един дълбок кладенец с надеждата да чуе някакво ехо. Сега ехото звучеше около нея и нямаше как да не бъде чуто. Тя се сети за младия орел, който той беше изтръгнал от самото небе и го бе отгледал. И с тази си постъпка я бе изненадал, колкото и да си мислеше, че го познава. Когато погледна в дръзките жълти очи на птицата, тя изпита чувството, че надниква в сърцето на Даян хан, и то беше сърце на мъж. Тъй като нямаше възможност да вземе орела в Средното царство, тя беше принудена да го остави в главния си стан, но скоро, много скоро щеше да тръгне на лов с птицата и заедно с Бату-Мунке да наблюдава как тя се извисява в небесата.
	Изведнъж се изпълни с увереност. „Днес“, помисли си Мандухай. — „Днес ще станем мъж и жена.“
	В живота й нямаше много сигурни неща. Дали щеше да живее в мир със Средното царство през остатъка от живота на Ван, или още утре китайката щеше да измисли поредната хитрост, за да я повали, това знаеха само боговете, но тя не съжаляваше, задето я бе оставила жива. Винаги можеш да убиеш, но да рискуваш, да се стремиш към невъзможното можеш само докато другите дишат. Също така беше неизвестно дали щеше да успее да накара Шихер и по-малките й деца да свикнат с живота при тях, а тя беше длъжна — както на Шихер, така и на Бату-Мунке — поне да опита. Освен това най-вероятно никога нямаше да се срещне с Нойонболод, без да изпита едновременно радост и съжаление, защото той олицетворяваше пътя, по който тя не беше тръгнала. Всичко това бе висящо, като листо, понесено от есенния вятър, за което никой не може да каже къде ще намери покой. В едно обаче беше убедена: бъдещето все още й принадлежеше, докато имаше смелостта да го очертава съобразно своите желания.
	— Нашата хатун се върна при нас и ще ми помага да отговарям на въпросите ви — каза Бату-Мунке Даян хан и следващите молители бързо-бързо й сториха път. Мандухай отвърна на усмивката му и зае мястото си до него.

>	Послеслов

	Докато не застанах край паметника на Мандухай на хълма Ташбурту, все още не ми се вярваше, че тя наистина е съществувала. Затова мога да разбера читателите, незапознати с монголската история, които се чувстват по подобен начин. От всички важни образи в този роман обаче само Ма Дзин е измислен (но не и евнухът, чието име е възприел). И този път историята ни поднася най-невероятните случки.
	Мандухай е родена през 1448 година; умира през 1503-а, същата година като Родриго Борджия, т.е. папа Александър VI, разделени един от друг само от два континента, но и от цял един свят. По онова време империята, която управляват тя и Даян хан, отново се простира от сибирската тундра и езерото Байкал на север, през цялата пустиня Гоби и отвъд нея, почти до Яндзъ на юг, от Манджурия на изток до степите на Централна Азия. Наследството й е осигурено: Даян хан я надживява с десетилетия. Тя му ражда осем деца — шест сина и две дъщери. До 1911 година всички следващи владетели се позовават на родството си с нея и с нейния съпруг. През целия си живот Мандухай участва активно в управлението. Една от легендите за нея разказва как влязла в битка бременна, паднала от коня, охранителите й я заслонили, докато отново яхнала седлото и не само спечелила битката, ами родила и здрави близнаци. (Които, впрочем, както всичките й синове, по-късно получили имена, съдържащи думата „болод“ — „стомана“; така тя отдава дължимата почит към най-важния си поддръжник, Нойонболод.)
	Ван също е жена с твърде невероятен живот, за да бъде измислена. Родена е през 1428 година и умира през 1487-а, тоест седем години, след като завършва моят роман, като до края си е най-влиятелната жена в Китай. Император Ченхуа, когото тя съпровожда най-напред като бавачка, а по-късно — като първа наложница, я надживява само с няколко месеца и умира през същата година. Строежът на Великата китайска стена в познатата ни днес форма се извършва при неговото управление, а вероятно и по инициатива на тази необикновена жена, тъй като тя оказва огромно влияние върху решенията му.
	Хрониките на монголците и на китайците съдържат понякога удивително живи детайли — като например за кървящия нос на Бег-Арслан по време на разправията му с неговата съпруга Борокчин, след като Златния принц потърсва убежище при нея, затова пък оставят много място за спекулации. Така например, не ни е известно нищо за живота на Мандухай като по-млада съпруга на Мандул хан, знаем само момента на сватбата им и на неговата смърт. Нито един историк не разказва как през това време тя съзрява като жена, която, напук на всички очаквания, устоява на изкушението да се омъжи за един от най-могъщите военачалници — Нойонболод, за Бег-Арслан или за Исама, като по този начин легитимира съответния съпруг за хан, а вместо това решава сама да посегне към властта и да обедини монголците зад себе си. Като романистка се почувствах предизвикана да си представя възможните варианти.
	Няколко думи по темата за монголските и китайските имена: заради тях постоянно си блъсках главата по време на изследванията. Не стига, че всяко име се изписва по различен начин (Мандуай, Мандугай, Мандукай, Мандчай, Мандухай, и това е само един пример от многото), ами редица исторически фигури сменят имената си (всеки отделен китайски император — след съответното си възкачване на престола; на всичкото отгоре, бащата на Ченхуа го прави два пъти, защото след завръщането си на власт си избира ново име). Допълнително има титли, които много си приличат, например „чинсан“ (титлата на Чоросбай-Темур, бащата на Мандухай, при управлението на Есен), и „джинон“ (монголският израз за „Златен принц“). Опитала съм се да опростя нещата, където беше възможно, затова например не назовавам поименно нито един китайски император, освен Ченхуа, използвам немския превод на „джинон“ и избирам начина на изписване на имената, който ми се струва най-близък до произношението им, както го чух в Монголия.
	Тази страна и нейните хора ми станаха близки с огромното си гостоприемство и с готовността си да споделят информация. Това пътуване стана възможно благодарение на „Азиентурс Мюнхен“, които изпълниха както желанието ми за екскурзоводка/преводачка над 40-годишна възраст, така и за надеждно возило — „Тойота Лендкрузиър“, вместо руски джип без добри ресори. Искам да изкажа специални благодарности на моята преводачка Даваа Сугар, без която щях да съм загубена, на моя шофьор Мяга, който не само се оправяше по най-заплетените пътища, но и ни пееше песни за Мандухай; на д-р Енхцецег, която ми даде богата информация за монголските жени през Средновековието, помогна ми за произношението на техните имена и дори ми намери копие от филма за Мандухай, създаден през 80-те години на XX век; благодаря също на д-р Церендорж Цегмед, който допринесе за книгата ми с ценната си теория за връзката между Нойонболод и Мандухай и ми обясни надписа върху паметника на Мандухай; на г-жа проф. Церенбалтавън Сарантуя, съдийка от Върховния конституционен съд на Монголия, която ми разказа много неща за съвременните монголски жени и с която установих контакт чрез държавния министър в оставка д-р Ханс Цехетмайер и фондацията „Ханс Зайдел“.
	От книгите, които използвах, искам специално да подчертая „Тайната история на монголските царици“ („Secret History of the Mongol Queens“) от Джак Уедърфорд, защото именно на тези страници се срещнах за първи път с Мандухай. Нейната история е кулминация и завършек на обхващащата триста години монголска история, която той разказва, и неговите насоки ме отведоха по следите й в Монголия. Върху паметника на Мандухай обаче са изписани думите на друг историк, на първия, записал нейните дела — Саган Сецен. Той описва момента, когато тя предизвиква съдбата и я спечелва на своя страна:
	„Умната, мъдра и добра царица Мандухай разпусна косата си, събра я високо на темето си и настани Даян хан, владетеля на народа, в плетен кош върху гърба на коня. После потегли на бой. Тя донесе на страната си мир и щастие и даде възможност на всички хора от своя народ да почиват на собствената си земя.“
	Според мен Мандухай щеше да е доволна от това възпоменание.
