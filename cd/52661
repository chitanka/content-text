>	Глава първа

	На правото и равно шосе беше станала автомобилна катастрофа.
	Цяла върволица коли бе спряла зад смачканото „Рено 20“. Служители от транспортната милиция измерваха спирачния път и съставяха протокол. В това време се приближи една синя „Лада“, в която седяха мъж, жена и момиченце.
	Мъжът слезе от колата, в движенията му се усещаше вродена решителност. Той тръгна към мястото на произшествието, но един от служителите го спря:
	— Моля, не отивайте по-нататък.
	— А имате ли там лекар?
	— Засега не. Но линейката вече е на път.
	— Ще погледна… — Той не обясни, че е лекар, това се разбираше някак от само себе си.
	Когато стигна до катастрофиралия автомобил, пред него се откри страшна картина. Шофьорът полулежеше, безпомощно заклещен в колата и не проявяваше признаци на живот.
	Неколцина по-енергични мъже вече отваряха вратата, за да се опитат да го извадят, но лекарят ги спря:
	— Господа, не ви съветвам. Може повече да му навредите, отколкото да му помогнете.
	Той се вмъкна в колата, за да разбере дали шофьорът изобщо е жив. После каза:
	— Жив е. Но не му остава много.
	Линейката с вой профуча по улиците и през площада на града, където старинната архитектура яростно се бореше с панелното настояще.
	Извън града шосето се изкачваше по полегат хълм, в чийто край се извисяваше просторен комплекс от модерни светли сгради с големи прозорци — болницата.
	Линейката се насочи право към нея, отмина паркинга и автобусната спирка и се качи на площадката, където достъпът на всякакви други коли беше забранен. Докато излизаше от последния завой, в светлината на фаровете й се бе откроила фигурата на стройно момиче, което мъкнеше два големи куфара и ръчна чанта. Момичето се загледа подир линейката, която се закова пред единия от входовете. Шофьорът, санитарите и лекарят бързаха много.


	Синята „Лада“ на лекаря влезе през отворената порта в градината и спря зад колата, която бе препречила пътя към гаража.
	Мъжът слезе, от другата врата излезе жена му Катержина, а от задната — деветгодишната им мълчалива дъщеричка Ханка. Тримата тръгнаха нагоре по каменната стълба. Жената — подчертано интелектуален тип, облечена много старателно, пълна противоположност на своя избухлив и импулсивен съпруг, отбеляза:
	— Идваме катастрофално късно.
	Карел — така се казваше мъжът — отвърна самоуверено:
	— Имаме чудесно извинение с онази страхотия.
	Катержина се съгласи не много охотно и добави:
	— Между другото, мисля, че не трябва да казваш на татко за конфликтите си с главния лекар.
	— Хм, не зная дали ще се сдържа.
	Така влязоха в къщата — просторна, и солидна вила, строена най-малко преди шестдесет години.


	Количката, над която като балончета потрепваха банки с кръв и серум, мина бързо по коридорите и спря пред вратата с надпис „Приемно отделение“. Пациентът лежеше, покрит със зловещ бял саван. В преддверието дежурната сестра — дребна, пълна, около четиридесетгодишна жена с мустачки извика:
	— Трябва да го запиша, има ли някакъв документ?
	Лекарят изръмжа:
	— Нищо няма!
	Не спряха нито за миг. Дебелата сестра намусено се загледа подир тях: що за оправия, този кандидат покойник не си е взел дори паспорта…


	В неделната вечер болничното фоайе беше тихо и безлюдно. Вдясно, зад дълга преграда, над която на стената висяха ключове, царствено се беше разположила възрастна лелка, някак не на място сред всичкия мрамор и блясък наоколо. Момичето с куфарите се запъти към нея.
	— Добър вечер! Извинете, може ли за малко да си оставя багажа при вас?
	Лелката обаче беше бдителна и не пропускаше човек, без да го разпита подробно:
	— Носите го за някого ли?
	— Не, мой е, трябва да ме настанят тук някъде.
	— Сигурно в общежитието до нас — и тя посочи с пръст на запад.
	— Но нали първо трябва да се обадя в ортопедията?
	— Да. При старшата — тя ще се разпореди.
	— Аз не съм медицинска сестра.
	Портиерката погледна недоверчиво:
	— А каква сте? Да не сте докторка?
	Момичето само кимна.
	— Името?
	— Ченкова. Алжбета.


	Първия човек, когото Карел, жена му и дъщеричката им срещнаха още в хола, потънал в сочната зеленина на стайни растения, беше старата гръмогласна домашна помощничка Ема. Тя беше понесла към кухнята супник и като ги видя, им викна сърдито:
	— За втори път връщам супата да я претоплям! Защо се забавихте толкова?
	Карел се засмя:
	— Ето на`! Ема все ме хокаше, като бях малко момче и продължава да си ме хока и до ден-днешен!
	— Не е редно да закъснявате на годишнината от собствената си сватба!
	Катержина, която просто се страхуваше от нея, каза:
	— Имаше катастрофа и Карел трябваше да се намеси.
	— Цял час и половина?! Я не ми ги разправяйте тия — възмутено отвърна Ема. После забеляза Ханка, грижливо пременена в официална рокличка и поомекна: — Ханичка, много си хубава!
	Момиченцето смутено се усмихна:
	— Добър ден!
	Но Ема отново се разбърза и сърдито ги подкани:
	— Хайде вървете, вървете…
	Карел само се усмихна — с Ема никой не можеше да излезе на глава.
	Вратата се отвори и пред тях се откри просторната стара всекидневна — всъщност някогашна библиотека, но сега почти изцяло заета от празнично наредена маса с осем стола, три, от които очакваха Карел и неговото семейство.
	Начело седеше баща му — мъж, у когото всичко, освен очите, издаваше, че е навършил шестдесет. Той не каза нищо, не се опита да надвика останалите, само впери очи в своя вече възрастен син. Изучаваше с поглед съществото, което бе истинско негово копие.
	Карел усети погледа му и тръгна към него, въпреки че може би беше редно да отиде най-напред при гостите. Не се целунаха, а и обръщението му съвсем не беше фамилиарно:
	— Добър вечер, татко! Не се сърди, близо до Бор ни забави една катастрофа. — Но проницателният поглед на баща му го накара да добави: — А и ние тръгнахме късно. 
	— Нашите пристигнаха ли там навреме?
	— Да. Много бързо.
	— Е, добре дошъл! Как вървят работите ти в клиниката?
	— Нормално.
	Сова го изгледа и разбра всичко:
	— После ще си поговорим, нали?
	Карел кимна.


	Количката влезе в белия коридор с врати, на които бяха нарисувани големи бели дискове. Санитарят почука настойчиво на една от тях, подир малко му отвориха и се показа сестра — върху престилката си бе навлякла пуловер, явно беше зиморничава. Тя видя количката и без да каже дума, се отдръпна встрани. Влязоха, лекарят я попита:
	— Кой е дежурен днес?
	— Доктор Кралова.
	Споменатата лекарка излезе от ОАРИЛ* с ръце в джобовете на престилката, лекарят от „Бърза помощ“ каза:
	[* Отделение за анестезиология, реанимация и интензивно лечение. — Б.пр.]
	— Здравей! — и посочи пациента. — Много е зле. Според мен има счупване на раменната и на бедрената кост, фрактура на черепа и е в кома. Вляхме му декстран и фиксирахме, каквото можахме.
	Докато слушаше, Кралова даде знак на санитаря да продължи към отделението. Двамата с лекаря тръгнаха след него.
	— Отначало не личеше да е загубил много кръв, но сигурно има вътрешен кръвоизлив. А, сложих му и долсин.
	ОАРИЛ бе малка, продълговата, потънала в сумрак зала, леглата тук бяха подредени само до едната стена, при това всяко бе отделено от съседното и сякаш бе в самостоятелна кабинка, открита само към пътечката. Над главата на всеки пациент имаше апарат за изкуствено дишане, за измерване на кръвното налягане и монитор. Почти всички легла бяха заети от смълчани пациенти, по средата на залата бе поставена малка масичка за дежурния.
	Кралова мина напред и посочи свободното легло, четвърто в редицата. Докато санитарите преместваха колкото може по-внимателно ранения от количката в леглото (системите го следваха неотлъчно), тя попита лекаря:
	— Сам ли е бил в колата?
	— Да.
	Междувременно тя намести в устата му тръбата за изкуствено дишане и включи монитора за следене на сърдечната дейност.
	— Е, господ да ти е на помощ!
	Кралова само кимна и продължи да работи. Сестрата в преддверието съобщи на лекаря:
	— Викат ви, господин докторе. Във Виноржи. Жената посечена със секира, мъжът направил опит да се самоубие.
	Лекарят дори не трепна.
	— Потегляме веднага.
	Единият от санитарите се обърна към младичката сестра, която гледаше облещена:
	— Това е то неделя вечер! Щом двама души са заедно цели два дни, няма начин да не стане нещо такова. — И доволен се промъкна покрай сестрата с пуловера, която явно не обичаше подобни приказки.
	Анестезиоложката Кралова, която не откъсваше поглед от пациента, извика към двете:
	— Обадете се в хирургията и във вътрешното — да дойдат да ми помогнат. Ама бързо!


	На дивана с кафява дамаска спеше едър петдесетгодишен мъж. Под небрежно закопчаната му риза се виждаха окосмените му гърди. Ако се съдеше по лицето — сипаничаво, окичено с голям нос — за доктор Щросмайер можеше да се каже всичко друго, само не и че е красавец. Някой почука на вратата, хъркането секна, едното око се отвори, запремига, обади се баритонов глас в ниските тонове на регистъра:
	— Е, влезте!
	Вратата се открехна, показа се глуповатата, към тридесетгодишна сестра Хункова.
	— Господин докторе, звънях ви по телефона, но никой не се обади.
	Щросмайер дори не направи усилие да се надигне от дивана:
	— Ходих да се изпикая.
	Сестрата запремига:
	— Господин докторе, счупеният врат от девета стая не може да заспи и се оплаква, че главата му бучи.
	— Има си хас да не бучи! — отбеляза Щросмайер. — Ако и на вас на седемдесет и шест години ви наместват някой счупен кокал, и вашата глава ще забучи. Дадохте ли му, каквото ви казах?
	Примитивното създание отвърна бързо:
	— Господин докторе, след операция винаги даваме долсин.
	— Но нали ви казах, че този път трябва да дадете ноксирон!
	— И ноксирон му дадох.
	Сега вече Щросмайер кипна:
	— Не ви казах да му дадете и ноксирон, а този път да му дадете ноксирон!
	Сестрата продължаваше да повтаря:
	— Но ние винаги даваме долсин.
	Тогава Щросмайер изрева страховито:
	— По дяволите! Ако глупостта имаше криле, вие щяхте да летите тук като гълъбица!
	Това обаче не биваше да казва. Хункова пребледня, опита се да си поеме дъх, очите й бълваха огън и жупел. Обърна му гръб — о, тя никога няма да му го прости! Отвори рязко вратата към коридора и се сблъска с Алжбета, която тъкмо се канеше да почука.
	— Добър ден, търся господин доктор Щросмайер…
	Въпросът бе отправен към Хункова, но тя не отговори. Затова пък на вратата се появи самият Щросмайер и като видя младото очарователно момиче, на сбръчканото му лице светнаха тъмните му искрящи очи, събрали цялото лукавство на света.
	— Да не би да сте обещаното чудо от факултета по обща медицина на Карловия университет?
	И се засмя високо, така непринудено, че на Алжбета не й остана нищо друго, освен и тя да се засмее, макар че засега нямаше за какво.
	— Аз съм някой си Щросмайер и на мен е кръстен оня площад в Прага*, а ако не е на мен, в най-скоро време ще бъде.
	[* Един от площадите в Прага носи името на Йосип Юрай Щросмайер (1815–1905), хърватски епископ и политически деец, ратувал за политическо сближение между славянските народи. — Б.пр.]
	Без да се съобразява с етикета, той пръв подаде ръка на момичето.
	— Приятно ми е, Ченкова.
	— Е, това че сте Ченкова не ме шашна чак толкова, но вие сте Алжбета*, а аз, освен английската кралица, през живота си не съм познавал друга Бети.
	[* Чешки вариант на името Елизабет. — Б.пр.]
	Момичето все по-широко се усмихваше:
	— А с кралицата познавате ли се?
	— Ами наполовина — отвърна Щросмайер. — Аз я познавам, а тя мен — не. — После разпери ръце: — И така, Бети, добре дошла, встъпвате в най-доброто отделение на цялата болница. Вярно, главният лекар е стар педант, аз пък съм стар простак, асистентът Блажей веднага, още от първата минута, ще почне да ви сваля, а Цвах е такъв хирург, че не бих му поверил да изреже дори цирей, но взети заедно сме на световно равнище.
	— Ами аз, като съвсем начинаеща и… и…
	Докторът веднага охотно й подсказа:
	— … и вързана още в ръцете…
	— … и вързана още в ръцете — няма ли да ви снижа равнището?
	— Няма страшно! Непременно ще го снижите — успокои я докторът. — Но затова пък тук съм аз, за да ви посветя в тайнствата на най-сложната хирургия и да ви науча на няколко основни трика…
	— Колко са те?
	— Май че бяха четири, но четвъртия вече не си го спомням…
	Двамата се смееха високо, Алжбета се чувстваше прекрасно, спокойно, дори насън не си беше представяла така своето постъпване на работа.
	Телефонът иззвъня. Докторът вдигна слушалката.
	— Щросмайер… А вие там нямате ли си дежурен? Аха… идвам веднага. Той остави слушалката и каза: — Докарали са някакъв мъж, здравата натрошен, и викат всички, които са под ръка. Бързо се обличайте и да вървим!
	Алжбета направо се ужаси.
	— Аз ли?
	Доктор Щросмайер вече й вадеше от шкафа престилка и панталон.
	— Че какво ще правите тук? Ще имате достатъчно време през нощта, е, хайде, хайде, по-живо! — Неусетно гласът на доктора стана повелителен, нетърпящ възражения.
	Той се обърна с гръб към нея и Алжбета разбра, че трябва да се преоблече тук, защото нямаше къде другаде. Погледна панталона, в който можеха да се поберат две като нея, но после бързо смъкна, каквото трябваше. Когато се приготви, Щросмайер оцени нейната фигурка в широкия панталон съвсем лаконично:
	— Виж ти, като на ревю.
	Излязоха в коридора, срещу тях идваше мургаво стройно момиче в сестринско облекло — Ина. Тя поздрави Щросмайер и с един-единствен поглед прецени Алжбета.
	— Добър вечер!
	— Ина, добре, че те виждам. Викат ме в ОАРИЛ, няма да бъда на моя телефон.
	— Добре.
	От вратата Щросмайер попита:
	— Още ли свестявате Хункова?
	Момичето се усмихна едва забележимо:
	— Още.
	— Наглеждайте ми я, нали знаете, че ми е любимка. — И той ускори крачки, но успя да прошепне на Алжбета: — Ама сестринският ни персонал е като за изложба!
	— Така е, наистина.
	— Само че — внимание! Тя е тук година и нещо, а така и не се е чуло да има туй-онуй с някого. Явно тази дама се цели нависоко.


	Карел стана с чаша вино в ръка, за да отговори на поздравленията:
	— От името на двама ни благодаря на всички за добрите пожелания. Сега би трябвало да кажа, че просто не знаем как са изтекли десетте години, откакто сме женени. Но нямаше да бъде вярно — нито за мен, нито за Катка. За мен тези десет години бяха преди всичко време, през което се учех, години, през които неистово се стремях да стана добър хирург и да съм полезен при операционната маса. А за Катка? За Катка животът не е лесен, като за всяка жена на хирург. Дните и нощите, през които остава сама у дома, са повече от другите. Това го знаеше майка ми, знае го и всяка, която прави съдбовната крачка и влиза в гражданското под ръка с хирург. Но мисля, че щом издържа с мен десет години, ще издържи и следващите четиридесет.
	Той целуна жена си, после и честитиха всички останали, главният лекар Сова беше последен:
	— Катенка, желая ти всичко най-хубаво и ти благодаря.
	— Няма за какво, татко.
	— Има… ти знаеш добре, че има.
	Докато отпиваха от виното след това, звънна телефонът. Карел вдигна слушалката.
	— Сова-младши… не, не е главният лекар, аз съм само старши асистент, давам ви главния.
	Сова взе слушалката.
	— Сова… да… да, предайте й, че ще дойда, а дотогава да й помогне доктор Щросмайер. — После се обърна към гостите: — Извинете, но трябва да ви напусна, викат ме за спешен случай.


	Пациентът лежеше гол — младото стройно тяло беше прекрасно и беззащитно. Щросмайер и Алжбета се приближиха до него. Кралова дори не ги забеляза, когато дойдоха, толкова беше съсредоточена в работата си.
	— Здравей, какво е положението? — попита Щросмайер.
	Лекарката се обърна към него:
	— Много лошо. В кома е, сигурно има вътрешен кръвоизлив, виж го и ти, моля те.
	После се обърна към Алжбета, Щросмайер я представи:
	— Доктор Ченкова. От утре постъпва при нас.
	Кралова я огледа внимателно, после й подаде ръка:
	— Кралова. Зная.
	На Алжбета й се искаше да попита как така знае и какво знае, но в момента беше немислимо. Щросмайер продължи да задава въпроси за състоянието на пациента:
	— Направихте ли му снимки?
	— Засега не — първо трябва да решим какво да предприемем веднага и кое може да почака.
	Лекарят се взираше в странно разкривените крака на пациента.
	— Краката изглеждат зле — този явно е счупен, него ще го щракнем, извикайте кугел*, няколко снимки за информация, само че без много-много да го движат, нали…
	[* Подвижен рентгенов апарат. — Б.пр.]
	— Разбира се, иначе кръвното веднага се понижава.
	Лекарят само въздъхна:
	— Мой човек, здравата си я загазил.
	В залата влезе бързо бодър шестдесетгодишен мъж, от пръв поглед ласкав и приветлив човек — хирургът Въртишка.
	— Не можахме да се освободим по-рано, затова идвам чак сега. Добър вечер!
	— Здрасти, Въртя — отвърна Щросмайер, — не беше ли на вилата?
	— Бях, но щом се върнах у дома, веднага ме извикаха.
	— Така е, като живееш близо до болницата.
	Въртишка продължаваше да се усмихва, после се обърна към Алжбета:
	— Извинете, не се познаваме, аз съм Въртишка…
	Щросмайер незабавно допълни:
	— Главен лекар и въпреки това, като по чудо — порядъчен човек, разбира се, единственият в този хирургически обор.
	— Приятно ми е, Ченкова.
	— Не му вярвайте, нали и той е хирург.
	Докато разговаряха, с привични движения двамата се заловиха за работа.
	— Че какво като съм хирург? За мен досега никой не е казал, че съм порядъчен човек — възрази Щросмайер. — Наблюдавате ли го? — този път той имаше предвид пациента.
	— Да — отвърна Кралова.
	— Внимание, сега ще го поизмъчим малко. — И той хвана единия странно изкривен крак.


	По дългия коридор с бързи, почти младежки крачки, вървеше главният лекар Сова. Под бялата му престилка се подаваше бяла риза с разкопчана яка. Там, дето се пресичаха коридорите, го пресрещна млад служител от транспортната милиция, който явно не можеше да се ориентира.
	— Добър вечер! Извинете, как мога да намеря Пршемисъл Резек?
	Лекарят продължаваше да върви и младият човек трябваше да тръгне редом с него.
	— Не зная кой е този Пршемисъл Резек.
	Служителят искрено се изненада:
	— Ами Резек, Резек!
	Главният лекар спря и с ласкаво укоряващ глас го предупреди:
	— Приятелю, нищо няма да научите от мен, като повтаряте това име!
	— Преди малко са го докарали след автопроизшествие.
	— В такъв случай е в приемното отделение.
	— Вече не е, от там ме изпратиха в някакво си ОАРИЛ.
	— Аха, ето с това трябваше да започнете. Елате с мен. — И той отново тръгна бързо, толкова бързо, че младият мъж трябваше да подтичва, за да му насмогва.
	Сова влезе в преддверието на ОАРИЛ, където сестрата все още звънеше по телефона. Главният лекар я посочи с пръст:
	— Тази жена знае всичко. Добър вечер!
	— Добър вечер, господин главен лекар!
	Без да спира нито за миг, Сова влезе в отделението.
	Щросмайер пръв го забеляза и веднага обяви:
	— А, ето че се включва тежката артилерия, дошъл е старият… — обърна се той към Алжбета: — Сега настава исторически миг в живота ви, изопната ли сте като… като струна?
	— Да.
	Сова пристъпи към тях и ги обхвана с един-единствен поглед:
	— Добър вечер!
	Всички отговориха в хор:
	— Добър вечер, господин главен лекар!
	Сова се обърна към Кралова:
	— Бъдете така добра, колежке, и ми кажете какво е състоянието му.
	Преди Кралова да успее да заговори, се обади Щросмайер:
	— Позволете ми да ви представя нашето ново попълнение — доктор Ченкова в цялата й прелест.
	Сова го изгледа спокойно, открито и също тъй спокойно отвърна:
	— Всичко по реда си, първо да се занимаем с пациента… — и отново се обърна към Кралова, която полугласно започна да му обяснява положението. Щросмайер промърмори на пребледнялата и засрамена Алжбета:
	— Не намирам, че това е най-подходящият начин за навлизане в живота, какво ще кажете?
	— И аз — едва не се разплака тя.
	Добрякът Въртишка тутакси започна да я успокоява:
	— Не го вземайте присърце, иначе той е най-коректният човек на света. И специалист, за когото ни завиждат и в Прага.
	Щросмайер веднага добави:
	— Само че да се издържа с него… с него може да издържи единствено светец като мен.


	Младият служител от транспортната милиция приключваше своята мисия:
	— Ето документите му, парите, личните вещи, а ако там намерят още нещо, ще ви го изпратим.
	— Добре — каза сестрата и се подписа, че е приела всичко.
	— А какво да правим с колата? Ако този куп ламарина изобщо може да се нарече така…
	Сестрата се изненада:
	— Че нали ще съобщите на семейството му?
	— Само че той не е женен, ще трябва да уведомим родителите му, но не им знаем адреса. Ако ви се обадят, преди да ги открием, изпратете ги при нас.
	Сега пък сестрата не го разбра:
	— Че от кого ще научат, ако не от вас?
	— Бъдете спокойна, новината вече се е разнесла из целия град. Резек всяка седмица привличаше на стадиона по десет хиляди души.
	Той козирува и си тръгна.
	Сестрата пъхна всичко в един голям плик, затвори го с телбод и с големи букви написа: „Пршемисъл Резек“. Тъкмо поставяше и датата, когато вратата на залата се отвори и на прага застана Щросмайер:
	— Старият ви моли да се обадите в Прага на доцент Кутхан — 53-02-85, най-добре светкавично, щото онова момче там май изпуска вече последния трамвай. — Изведнъж той се взря изумен в името на плика: — Не може да бъде, Резек ли е?
	— Да, Резек.
	— Онова момче на леглото е Резек?
	— Някакъв хокеист, нали?
	— Някакъв хокеист! — извика лекарят. — Щом се разчуе, ще изпаднем в обсадно положение.
	Сестрата изобщо не се заинтересува, ами продължи да набира някакъв номер.
	— Тук е болницата в Бор, търсим доцент Кутхан… Момент, ще предам. — Тя се обърна към Щросмайер и закри с ръка мембраната на слушалката: — Вие ли ще говорите или да извикам главния лекар?
	— Аз ще го извикам. — Щросмайер влезе в отделението и каза на Сова: — Кутхан е на телефона. Не е ли по-добре вие да говорите с него, щото той е един такъв стар невротик…
	Главният лекар го стрелна с укоризнен поглед, но после излезе, без да каже нито дума. Щросмайер внимателно огледа пациента:
	— Ами да — той е — и за да обясни на Въртишка и Кралова, добави: — Пршемисъл Резек, ако това ви говори нещо.
	Най-силно се учуди Въртишка:
	— Не е възможно! Днес следобед го гледах по телевизията. Срещу шведите. Как е попаднал тук?
	— Изглежда е препускал към къщи, май е горял от нетърпение да се види там с някого…
	Алжбета се взираше в безпомощното, беззащитно тяло, от което животът сякаш бе отлетял. Щросмайер се приближи до нея:
	— Край на пътуването! Малко раничко, още ненавършил двадесет и шест. — Той я погледна и ни в клин, ни в ръкав я попита: — Вие на колко сте, Бетинка?
	— И аз още не съм навършила двадесет и шест.


	Гласът на главния лекар Сова беше доста настойчив:
	— Франтишек, той е в кома, засегнат е черепът, изтича мозъчно съдържимо, само покрихме раната, още не сме я ревизирали, мисля, че трябва да дойдеш на консултация да кажеш дали ще е нужна ваша намеса, ние, ортопедите, можем да почакаме… най-добре ще е да тръгнеш още сега, през нощта… тогава сутринта, преди да отидеш в клиниката… много те моля… зная, но случаят ми се струва изключително… благодаря ти, ще те чакам… лека нощ! — Той остави слушалката и се обърна към сестрата: — Извикайте и главния лекар на вътрешното — Злоха, и главния лекар Хорват…
	Сестрата вече им се беше обаждала:
	— Господин главният лекар Хорват е на театър, каза, че отива на „Ромео и Жулиета“…
	Сова я прекъсна:
	— Тогава да го извикат от театъра.
	Сестрата възкликна смаяна:
	— Посред представлението?
	Сова отсече:
	— Ако не греша, доктор Хорват не играе Ромео. — Той се обърна и тръгна обратно към ОАРИЛ. На вратата се спря и добави: — Също и доктор Блажей. На първите двама колеги кажете, че ги моля, а на доктор Блажей, че… — той млъкна за миг, търсеше точния израз… — че го викам.
	Сестрата кимна послушно и започна да набира номерата.


	Телефонът на масичката в стил ампир иззвъня. Младата, твърде хубава и на вид твърде проницателна около тридесет и петгодишна жена, която седеше в малко кресло в същия стил, вдигна слушалката:
	— Моля.
	— Тук е болницата. Добър вечер!
	— Блажейова на телефона.
	— Моля ви, мога ли да говоря с господин доктора?
	Блажейова беше вече нащрек.
	— Но мъжът ми е в болницата!
	Сестрата изобщо не се усъмни:
	— Добре тогава, ще го намеря. Дочуване.
	— Момент! — спря я Блажейова. — Всъщност, кой се обажда?
	— Как кой? — не разбра сестрата. — Болницата.
	— Кой от болницата?
	— ОАРИЛ.
	— Името ви, моля?
	На сестрата вече се стори, че прекалено много я разпитват.
	— Кардова. Дочуване! — и затвори телефона.
	Блажейова искаше да попита още нещо, но вече нямаше кого. Това я засегна, но в същото време я подтикна към действие. Незабавно започна да набира някакъв номер. Обади се централата:
	— Болницата в Бор.
	— Вътрешен три шест четири… не се ли обажда? Тогава ми дайте сестринската стая.


	В сестринската стая красивата Ина вдигна слушалката:
	— Ортопедия.
	— Обажда се Блажейова. Кой е на телефона?
	Тонът на Ина беше миролюбив, дори покорен:
	— Галушкова. Добър вечер!
	— Искам да говоря с мъжа си. Можете ли да ми помогнете?
	— Ще го потърся.
	— Значи е някъде наблизо? — продължи да я разпитва съпругата.
	— Разбира се — излъга я Ина.
	— Но от ОАРИЛ ми се обадиха, че не могат да го намерят.
	След леко колебание момичето се справи и с това:
	— Господин докторът трябваше да замести доктор Менцлова в урологията, сигурно ще ви се обади.
	— Благодаря ви! — Блажейова се поуспокои. — Какво се е случило с доктор Менцлова?
	— Не зная, но ако искате, мога да проверя.
	Това стъписа младата докторша.
	— Няма нужда. Дочуване!
	Момичето натисна вилката и незабавно започна да набира някакъв номер.


	Търсеният доктор Арнощ Блажей, опасно привлекателен мъж на Христова възраст, седеше в своя клуб играеше карти. В момента тъкмо ги беше хвърлил на масата, в знак, че се предава.
	— За последен път имах хубави карти преди Втората световна война.
	Останалите се разсмяха шумно:
	— Че нали тогава още не сте бил роден, господин докторе!
	— Именно — съгласи се Блажей. — Защото, откакто се помня, никога не ми е вървяло на карти.
	— Е, какво, няма ли да играем повече?
	— Да съм казвал такова нещо? — извика Блажей. — Не съм.
	Всички приеха думите му със задоволство — и играчите, и кибиците.
	Преди да раздадат отново картите, към масата се приближи млада келнерка в синьо-жълто униформено облекло и се наведе над Блажей:
	— Господин докторе, търсят ви по телефона.
	— Откъде? От болницата ли?
	Момичето кимна.
	— Благодаря ви, много сте добричка!
	Блажей я погали по ръката и се запъти към бара. Барманът му подаде слушалката.
	— Блажей. Кой се обажда?
	— От ортопедията. Ина.
	Той в миг се промени:
	— Здравейте, Ина, откъде ме грози опасност?
	— Вика ви главният лекар, някакъв спешен случай в ОАРИЛ.
	— Благодаря ви, моментално излитам.
	Понечи да затвори телефона, но момичето продължи:
	— Търси ви и жена ви. Явно преди това са звънили у вас.
	— Аха. И какво й казахте?
	— Че замествате доктор Менцлова в урологията и че ще й се обадите.
	— Чудесно! — Оцени с благодарност отговора й Блажей. — Отлично изпълнено… Ева ли ви посъветва?
	— Ева само ми даде този телефонен номер.
	— Още по-добре — отсече доволен Блажей. — Много съм ви задължен, Ина. — Той остави слушалката — това момиче го беше впечатлило.
	Върна се при масата за игра и обяви:
	— Съжалявам, господа, но — приключвам! Трябва да ида да кърпя някого.
	На играчите им стана много неприятно.
	— Нека да довършим, там ще почакат.
	Но в това отношение доктор Блажей неизменно беше категоричен:
	— Приятелю, пресметни ми загубата и изхвръквам…
	Мъжът с листчето хартия безмилостно съобщи:
	— Четиристотин и осемдесет.
	Блажей само въздъхна и извади парите.
	— Следващия път ще ви го върна тъпкано, обирджии такива. Довиждане!


	В това време край четвъртото легло продължаваше битката на живот и смърт. Апаратът равномерно обдишваше белите дробове на пациента, светещите скали на приборите показваха състоянието му в момента.
	— Внимание, кръвното се понижава — съобщи анестезиоложката. — Пулсът се ускорява…
	Щросмайер изръмжа:
	— Сега я втасахме! Имате ли аструп? Бързо му направете…
	— Колега, страхувам се, че… — въздъхна хирургът Въртишка. — Под налягане ли ще му вливаме декстран?
	Застанал помежду им, Сова не помръдваше. Само погледът му втренчено следеше данните от апаратите. После бързо реши:
	— Да! Освен това и адреналин… още, и още, още веднъж!
	Алжбета наблюдаваше енергичния мъж, у когото всяка дума, всяко действие бяха на място и който с авторитета си се налагаше естествено над всички останали. Всички — като се започне от тримата лекари и се свърши с последната сестра — го гледаха в очите и устата и заедно с него водеха битката в полумрака на тясната малка зала. На метър и половина разстояние, на съседното легло, притеснено се ослушваше притихнал пациент. Алжбета гледаше всичко това, хипнотизирана от младото, отчайващо неподвижно тяло.
	— Успяхме! — извика неочаквано Кралова. — Налягането се повишава!
	Щросмайер потвърди:
	— Започва да реагира на болката.
	— Колко продължи това? — попита главният лекар.
	— Две минути и половина.
	— Е, на косъм висеше — въздъхна Щросмайер.
	Но главният лекар предупреди:
	— Ще се повтори… вероятно.
	— Не е ли време да започнем изследването на коремните органи? — попита Дана Кралова.
	— Не го пипайте засега! — възрази Сова. — Докато не стабилизираме основните жизнени функции, няма да предприемаме нищо. Ами ако е разкъсан далакът? Поръчайте още кръв!
	На вратата в преддверието се появи Блажей, облечен вече в бяло, и със сияеща усмивка се обърна към строгата зиморничава сестра:
	— Добър вечер, какво става тук, та не можете да минете без мен?
	— Господин главният лекар събира голям екип.
	— Кой главен лекар?
	— Вашият.
	— О-хо, това вече е интересно. — И веднага нахълта в залата. Но на вратата като че ли си спомни: — Какво трябваше… а, моля ви, позвънете на жена ми, че съм в операция, щом се освободя, ще й се обадя.


	Главният лекар Сова забеляза влизащия Блажей и веднага попита Щросмайер:
	— Вие ли сте дежурен в отделението?
	— Да.
	— Тогава се върнете там. Тук вече има достатъчно хора.
	Щросмайер кимна на Алжбета да го последва. Когато се разминаваха с Блажей, старият ортопед му каза:
	— Доволен съм, че са измъкнали от леглото и нашия Арнощ.
	Блажей се усмихна. От усмивката лицето му засияваше и ставаше още по-привлекателно.
	— Съвсем не от леглото, приятелю, съвсем не от леглото — и любопитно, много любопитно огледа Алжбета.
	Когато отминаха, Щросмайер изръмжа:
	— Внимавайте с него, Блажей ще ви сваля при всяка възможност.
	Мислите на Алжбета обаче бяха съвсем другаде. Вън, в коридора, където осветлението беше по-силно, Щросмайер изненадан я изгледа:
	— Май сте нещо бледа, как се чувствате?
	— Ужасно.
	— Е де, няма начин през студентския си стаж да не сте виждали подобни работи, нали?
	— Разбира се, много пъти, но никога не съм се чувствала толкова безпомощна — изобщо нямаше да знам какво да правя, дори ми се струваше, че мястото ми не е тук, че преча на всички ви и особено на главния лекар…
	— Ами да, той доста нагледно дава да се разбере — съгласи се ортопедът. — Особено ако някой му угасва в ръцете.
	— Но аз мислех, че сега вече може би ще се оправи.
	Щросмайер беше настроен повече от скептично:
	— Дано.
	— Вие май не вярвате много.
	— Не.


	Доктор Сова се върна у дома, от полутъмното антре влезе в осветения хол — от съседната стая долиташе музика, чуваха се весели подвиквания. Свали си шлифера, на вратата се показа Ема с поднос съдове за миене.
	— Добър вечер!
	— По-скоро нощ — отвърна му с упрек тя.
	— Там май е весело — смени темата Сова.
	— Дори много.
	— Карел ли?
	— Че кой друг? — каза с горчивина Ема. — Когато преди десет години жена ви ми рече на смъртния си одър, че се страхува единствено за него, аз, глупачката, не я разбрах. Този човек е като огън във ветровито време. Никога не знаеш какво ще подпали.
	Тя тръгна към кухнята, докторът й отвори вратата.
	— Ще ми направите ли кафе?
	— Пак ли ще се връщате в болницата?
	— Още не знам.
	— Ами — знаете! — каза много недоволно старата жена.
	Докторът не й възрази. Запъти се към всекидневната.
	Разбира се, думата беше взел Карел:
	— Днес целият свят е разделен на поколения. Между тях има пропаст или стена и се води бой.
	Сова попита изненадан:
	— Между нас имало ли е някаква борба?
	Карел обърна бог знае коя поред чашка с коняк.
	— Естествено, всъщност щеше да има, ако бяхме на един и същи ринг, аз — твой подчинен, а ти — мой главен лекар.
	— И за какво щяхме да се бием, ако смея да попитам? — все така тихо каза баща му.
	— От сутрин до вечер щяхме да се давим като псета. Ти щеше да искаш аз да оперирам, както ми наредиш, а аз щях да искам да излезеш вече в пенсия и да не ми подрязваш крилата.
	Сова рязко възрази:
	— При нас положението е по-различно, отколкото в Прага, ние сме толкова малко, че дори не можем да си пречим.
	— Май искаш да кажеш, че при вас кокали, колкото щеш, а кучета — малко.
	— Нещо такова.
	Карел отново пи:
	— Уважаеми татко, но ти пречиш на по-младите не като лекар, а като главен лекар.
	Баща му се усмихна, сякаш се извиняваше:
	— Ще прозвучи ли много дръзко, ако кажа, че досега все още не съм забелязал подобно нещо?
	Карел гръмко се разсмя. Жена му го погледна обезпокоена.
	— Не си го забелязал? Ха! Това още не значи, че не съществува. Това значи само, че страдаш от професионална слепота. Обичат те, но си им дошъл до гуша. Уважават те и в същото време си мислят, че си стар консервативен дядка.
	Сега вече гостите зарязаха всичко и се заслушаха. Само Ема, начумерена като градоносен облак, мълчаливо се приближи до масата и взе бутилката с коняка.
	— Така е при нас в клиниката, така е и тук, в Бор, така е по целия свят.
	Настана тишина.
	Сова каза бавно:
	— Май имаш неприятности с главния лекар.
	— Разбира се, че имам — викна синът му. Нали аз съм бунакът, който му казва винаги, каквото мисли. По дяволите! Къде изчезна бутилката?
	Жена му Катержина стана:
	— Мисля, че вече е време да си лягаме.
	Излязоха в хола. Катержина, която вървеше зад свекъра си, каза:
	— Не му се сърдете, татко, има някакви неприятности в работата, а му липсва и най-елементарно умение да се приспособява или да се предпазва от необмислени постъпки.
	Карел се появи зад нея и я прекъсна:
	— Я да чуем нашата научна работничка в областта на педагогиката, психологията и други подобни лъже дисциплини.
	Катержина не отговори, само хладно каза:
	— Лека нощ!
	Когато тя излезе, Сова попита:
	— Защо правиш така? Защо се заяждаш с нея?
	Карел махна с ръка:
	— Дълго е за разправяне. Надявам се, че ти е ясно: макар и да имаш син, хирургическата династия Сова ще секне по мъжка линия.


	Щросмайер донесе завивка, чаршаф и възглавница и ги хвърли на дивана.
	— Тази вечер ще спите тук.
	— Но аз трябва да ида в общежитието — възрази Алжбета.
	Той започна да й застила леглото:
	— Знам. Само че в неделя вечер няма кой да ви настани, освен това на първо време ще живеете в една стая с Кралова, пък тя, както видяхте, е дежурна, а иска лично да ви заведе там.
	Алжбета страшно се учуди:
	— Ще живея с Кралова?!
	— Тя е добро момиче — сякаш не на нея отвърна Щросмайер. — Изглежда доста затворена, може би и затова не се е омъжила, но иначе е добра.
	— Значи затова ми каза, че знае за мен.
	Докторът привърши, леглото беше криво-ляво готово.
	— Е, по-добре няма да стане. Мила Бети, пожелавам ви сладка първа нощ, да сънувате нещо хубаво, а утре сутрин ще почне нова ера във вашия живот. Досега за „лека нощ“ сигурно ви е целувала майка ви…
	Момичето се усмихна:
	— Да.
	— Сега ще трябва да си намерите някого, защото аз, мухлясалият дядка, нямам вече кураж за подобно нещо.
	Алжбета пристъпи към него, помилва го по лицето и го целуна по бузата.
	— Благодаря ви много, никога няма да забравя човека, който ме посрещна тук…
	Щросмайер загуби ума и дума и трябваше да мине доста време, докато си възвърне уверения тон:
	— Е де, е де… накрая да не се разциврим.
	— Лека нощ!
	— Лека нощ!
	Когато той затваряше вратата след себе си, Ченкова го спря с въпрос:
	— Вие наистина ли мислите, че ще умре?
	Щросмайер видя, че тя е все още малко момиче.
	— Бети, не бива да приемате нещата така… трябва… — искаше му се да я посъветва какво трябва и какво не, но после се отказа и добави нарочно по-сърцато: — Пък може и да не умре.
	— Благодаря ви!


	Когато на сутринта доктор Арнощ Блажей бавно и уморено крачеше към лекарската стая, ненадейно съзря младата сестра Ина и спря да я изчака. За разлика от него, след нощната смяна момичето беше красиво и свежо като розова пъпка.
	— Добро утро, господин докторе!
	— Здравей, Ина.
	— От ОАРИЛ ли идвате?
	— Аха.
	— Не поспахте ли поне малко?
	— Нито миг — отвърна Блажей и затананика: „Такава нощ, мадам, тя може много да разкаже, мадам“…
	Момичето се засмя:
	— Искате ли да ви сваря кафе?
	— Ще бъде много мило от твоя страна.
	Ина само кимна, но после спря и попита:
	— Обадихте ли се у вас?
	— Не — махна той с ръка. — Няма значение.
	И се усмихна на момичето така, сякаш му доверяваше нещо. Ина сведе поглед и отиде да вари кафе.
	В преддверието на лекарската стая Арнощ зърна мивката и не се стърпя. Пусна студената вода и както си беше облечен, наплиска с пълни шепи лицето си. Не намери кърпата на мястото й и мокър влезе в стаята, за да се избърше.
	На дивана лежеше Щросмайер, облечен и обут. Той отвори едното си око и погледна своя колега:
	— Ти си се мил?
	— Аха.
	— И защо?
	— Сутрин имам навика да се мия, а ти? — учудено обясни Блажей.
	— У дома — да, там човек трябва да се мие, за да не опротивее на жена си и да не дава лош пример на децата, но в болницата? Ей, да не си свалил пак някое маце тук?
	Арнощ се засмя:
	— Ти пък какво си се загрижил дали съм свалил?
	— Ами аз заради теб, да не си докараш пак някоя беля. — В това време се почука. — Влезте!
	Вратата се отвори, на прага застана висока, около петдесетгодишна жена с рижава коса и много спокойно лице, което, както и маниерите й, подсказваше твърд характер — старшата сестра Яхимова.
	— Добро утро!
	— Добро утро! — отвърнаха двамата лекари.
	Старшата сестра се обърна към Щросмайер:
	— Господин докторе, сестра Хункова ми се оплака, че сте я обидил.
	Зад гърба й Арнощ прихна, Щросмайер възкликна смаян:
	— Аз да съм я обидил? Как? С какво?
	Старшата сестра обаче говореше с много сериозен, дори служебен тон:
	— Казал сте й, че е глупава. Иска да й се извините, инак щяла да се оплаче на главния лекар.
	— Тя? Ще се оплаква? Ако някой има за какво да се оплаква, това съм аз, защото и със свещ да търсиш, няма да намериш по-глупаво създание от нея.
	Старшата сестра обаче си имаше аргументи:
	— Вие знаете колко трудно набираме персонал, особено пък сестри.
	Щросмайер вече възнегодува:
	— Тъкмо защото знам, бях с нея толкова деликатен, тъкмо затова.
	— Казал сте й, че е толкова глупава, че би могла да хвърчи.
	— Не съм казвал такова нещо — възрази Щросмайер. — Казах й, че ако глупостта имаше криле, тя щеше да бъде като гълъбица. Признайте, че дори я превъзнесох. Можех да назова съвсем друга птица.
	Старшата сестра усети, че така няма да се разберат:
	— Е, както искате. Помислете си и ми се обадете.
	Тя затвори вратата зад себе си. Блажей се изкикоти:
	— Значи ти искаше мен да предпазиш от неприятности, ти — мен?
	Щросмайер махна с ръка, сякаш това беше дреболия, за която не си струваше да се говори.
	— Какво стана долу?
	Арнощ извади електрическата си самобръсначка и я включи в контакта.
	— Нищо.
	— Момчето още ли не е дошло в съзнание?
	— Не. Сменяме се поред при него като на въртележка. Още два пъти се опита да ни избяга отвъд…
	— А старият?
	— Няма да мръдне оттам, докато не се изяснят нещата. Всички са капнали от умора, а на него нищо му няма.
	Някой почука.
	— Да.
	Вратата се отвори, сестра Ина влезе с поднос, на който имаше чаша горещо кафе, бучка захар и чинийка с красиво подредени сладки.
	— Добро утро! Господин докторе, нося ви кафето.
	Щросмайер се ококори.
	— Благодаря ви, Ина! — нежно заговори Арнощ. — Много сте мила. Какво ви дължа?
	— Един пациент ги донесе, бил на сватба, ще дойда после за съдовете. Довиждане!
	— Много съм ви задължен.
	Момичето затвори вратата, а Щросмайер отвори уста:
	— Възможно ли е? Аз съм тук от двадесет и пет години и досега нито една мацка не ми е носила кафе чак в леглото — а на теб, дето нямаш и половината от моя стаж, ти го поднасят в добавка със сватбени сладкиши. Как ще ми го обясниш?
	— Така е, младеж — самонадеяно се ухили Блажей, — на това му викат лично обаяние.
	Вратата се отвори и в стаята влезе дребен, чевръст, възпълен млад човек — доктор Цвах.
	— Желая ви добро утро, господа, как прекарахте уикенда? — Той отиде веднага при гардероба и започна да се преоблича.
	— Чудесно! — отвърна иронично Блажей.
	Цвах побърза да изсипе своите новини:
	— А аз в неделя цял ден четох „Сърджъри“*, професор Халбхъбър така е наредил онази група лекари от Масачузетс заради техния метод за открито възстановяване проходимостта на кръвоносни съдове, нали сте чували?
	[* Сп. „Хирургия“. — Б.пр.]
	Щросмайер си размени с Блажей поглед, изпълнен с пренебрежение, и каза:
	— Не, аз в неделя цял ден четох „Кая Маржик“*.
	[* Юношески роман от чешката писателка Феликс Хай-Вагнерова. — Б.пр.]
	Блажей избяга навън, за да не прихне.


	Главният лекар Сова се беше склонил над Пршемисъл Резек, Кралова току-що бе приключила визитацията при останалите пациенти.
	— Май вече идва на себе си, или не? — Във въпроса й се таеше и несигурност, и умора.
	— Започна да реагира. Зениците му са изокорични.
	Пациентът наистина полека-лека отваряше очи, без да разбира къде е и какво става с него. Двамата го наблюдаваха, главният лекар погледна часовника си.
	— Проговори ли вече? — попита отново Кралова.
	— Каза нещо. Доста време спа. — После добави уморен:
	— Но всъщност всичко тепърва започва. Наблюдавайте го непрекъснато. Аз отивам в кабинета си, ще чакам доцент Кутхан.
	Кралова го погледна:
	— Благодаря ви, господин главен лекар!
	— За какво? Пациентът е колкото ваш, толкова и мой.
	И едва сега на лицето му се появи нещо като съучастническа усмивка.


	Първият човек, когото Сова видя, щом излезе от отделението, беше майката на Резек. Тя седеше неподвижна, с поглед, вперен във вратата, откъдето чакаше известие за сина си. Бащата се разхождаше насам-натам по коридора.
	Главният лекар щеше да отмине, в края на краищата той не познаваше семейство Резек, но думите на майката го спряха:
	— Вие ли сте главният лекар?
	— Да.
	— Аз съм Резекова, майката… — тя повика с поглед мъжа си, който тутакси тръгна към тях — това е мъжът ми.
	Главният лекар леко се поклони.
	— Аз… ние ви чакаме, за да ни кажете как е синът ни.
	Сова отвърна лаконично, но със съчувствие:
	— Не мога да ви кажа много, защото и ние самите все още не знаем много. Но може би ще ви зарадва това, че преди малко той дойде в съзнание.
	— Значи е по-добре — хвана се за думите му жената.
	— Не, не — възрази Сова — положението му си остава много сериозно.
	— Но ще ни позволите да го видим, нали?
	— Това не мога да ви препоръчам в никакъв случай.
	Очите на майката бяха пълни със сълзи:
	— Нима не можете да ме разберете?
	— Върша го тъкмо заради вас, госпожа Резекова. Повярвайте ми, правим всичко, на което сме способни.
	В погледа на майката изведнъж се появи израз на открита ненавист.
	— В такъв случай няма ли да е по-добре да уредим преместването му в Прага?
	Сова очакваше този въпрос, затова почти не се ядоса:
	— Сега не мога да разреша и това. Предпочитаме пражките специалисти да дойдат при нас. Щом бъде вън от опасност — моля, ще можете да постъпите, както желаете.
	Той отново леко се поклони и продължи пътя си.
	При асансьора го догониха двама души — единият на около тридесет, а другият на петдесет години.
	— Господин главен лекар, моля, за момент!
	Сова ги изчака.
	Тридесетгодишният без колебание пръв му подаде ръка.
	— Аз съм Пакоста, секретар на хокейния клуб, а това е заместник-председателят Рихтер.
	Другият също му подаде ръка. Главният лекар ги гледаше.
	— Току-що научихме и веднага хукнахме, как е той?
	— Кой?
	Двамата мъже си размениха удивени погледи.
	— Ами че Резек, кой друг? Ние трябва да съобщим незабавно кога ще излезе отново на леда.
	Главният лекар сухо ги попита:
	— Значи вас не ви интересува толкова сегашното му състояние, колкото бъдещото.
	— Не става дума за точни дати, господин докторе, нас ни интересува дали ще хванем сезона или не.
	— Наистина не зная.
	— Но ние не можем да се върнем така. Обществеността, целият град иска да научи какво става с Резек. И мисля, че това интересува и Прага — бълваше по-младият от спортните деятели.
	А по-възрастният добави:
	— Разберете, господин главен лекар, хокеят и де факто Резек превърнаха това неизвестно градче в място, за което сега всички говорят.
	Главният лекар ги изслуша, без да помръдне.
	— Господа, не зная какво е направил хокеят от това градче, но знам какво прави той с бедрените стави и гръбначните стълбове на момчетата. И това изобщо не ми харесва. Довиждане, след три дни ще знаем повече.
	И влезе в асансьора, който току-що се бе отворил.


	Доктор Цвах седеше сам в лекарската стая извънредно съсредоточен пишеше нещо на машина.
	В стаята влезе Алжбета.
	— Добър ден!
	Цвах отправи към нея въпросителен поглед.
	— Добър ден!
	Момичето се приближи до него и му подаде ръка:
	— Аз съм Алжбета Ченкова и от днес започвам работа тук.
	Лекарят засия и пъргаво скочи от стола си.
	— Много се радвам, Цвах, радвам се, ние вече ви чакаме, как пътувахте, в понеделник сутрин влаковете винаги са претъпкани, нали?
	— Аз съм тук от вчера, доктор Щросмайер ме настани да спя в урологията.
	Пълничкият Цвах и на това се зарадва:
	— Чудесно, чудесно. Говорихте ли вече с главния лекар?
	— Видях го вчера — отвърна колебливо Алжбета, — но не разговаряхме.
	— Значи тепърва ви предстои?
	Макар и съкрушено, момичето се опита да се пошегува:
	— Мислите ли, че ще боли?
	Цвах с удоволствие подхвана шегата:
	— С главния лекар Сова си все едно на малка операция — при това пациентът не получава дори местна упойка. Зная го по себе си. Тук съм вече пета година и е все същото. Така или иначе — бъдете готова, ще ви бъде гласувано пълно недоверие.
	— Подготвена съм — притеснена отговори младата лекарка.
	— О, за това човек никога не е подготвен достатъчно.
	От преддверието се чу как се отвори и захлопна врата, после се превъртя ключ и отново — отваряне и захлопване.
	— Господин главният лекар току-що влезе в кабинета си.
	Алжбета незабавно се накани да тръгне.
	— Къде отивате?
	— При него.
	— А защо бързате толкова?
	— Обичам да съм наясно. — И тя със замах отвори вратата, нещо неочаквано у такова крехко момиче като нея.


	Сова влезе в кабинета си, дръпна завесата, отвори прозореца и дълбоко си пое въздух. Отсрещният скат беше обрасъл с ниски борчета и тук-таме с млади дъбови дръвчета. Той остави прозореца отворен. Седна на бюрото си и се зае със сутрешната поща.
	На вратата се почука.
	— Да!
	Влезе Алжбета и се помъчи да придаде на гласа си възможно най-делови тон:
	— Добър ден, господин главен лекар, казвам се Алжбета Ченкова и се явявам… явявам се, за да постъпя на работа.
	И чудо! — главният лекар Сова вдигна глава, огледа Алжбета и с ласкава усмивка тръгна към нея.
	— Но нали се познаваме вече, колежке.
	Момичето стоеше вцепенено:
	— Мислех, че нямате предвид вчерашната ни среща.
	— Извинете ме, задето не бях любезен, но то беше — ако мога така да се изразя — по служебни причини. Когато състоянието на пациента е критично, не виждам нищо около себе си. — Той й подаде ръка и я накара да седне в удобното кресло. — Аз съм доктор Сова и ви приветствам сърдечно в нашето отделение.
	Алжбета беше завладяна от чара на възрастния господин.
	— Благодаря ви!
	— Поогледайте се на нашето работно място. Убеден съм, че всички колеги с удоволствие ще ви отделят време.
	— Надявам се, че ще се справя, без да им преча.
	— Разбира се. Колко време искате да останете при нас?
	Момичето не го разбра:
	— Как колко време?
	Сова обясни търпеливо:
	— Имам предвид, че навярно ще искате да се запознаете под някаква форма с различните отделения и едва тогава ще решите коя специалност ще бъде най-подходяща за вас.
	Алжбета усети, че има някакво недоразумение:
	— Но аз вече съм решила.
	— Знам — отвърна снизходително главният лекар, — в края на краищата го има и в молбата ви, но ние никога не го приемаме сериозно.
	Момичето просто не можеше да повярва на ушите си.
	— Но аз съм решила сериозно. Вече изкарах учебния стаж и искам окончателно да остана в ортопедията.
	Сова я огледа, после мълчаливо поклати глава.
	— Недейте!
	— Защо?
	— Защото все едно ще напуснете рано или късно.
	— Смея ли да попитам защо?
	— През тези повече от тридесет години, откакто съм тук, всички напуснаха.
	Думите му явно засегнаха Алжбета.
	— Защо са напуснали?
	— Хирургията не е професия за жени, камо ли хирургията на големите стави. На жената не й стигат физическите сили, тя не е достатъчно решителна — и ако трябва да бъда съвсем откровен — не виждам и най-малкия довод, заради който да се посветите на тази специалност.
	Момичето беше пребледняло, на лицето му не бе останала капчица кръв.
	— Господин главен лекар, означава ли това, че не ме приемате?
	Главният лекар отново стана непоносимо снизходителен:
	— Не мога да не ви приема, колежке, само ви предупреждавам.
	Момичето каза съвсем тихо:
	— И въпреки това ще постъпя.
	Сова стана от креслото, с което даде да се разбере, че аудиенцията е приключила и отвърна:
	— Както обичате. Скоро ще си спомните моите думи. Мисля, че няма да мине и година.


>	Глава втора

	Преградите на дългата полица бяха отрупани със сгънати зелени панталони, зелени ризи с къс и дълъг ръкав и със зелени шапки. Сова си взе операционно облекло и влезе в кабинката, за да се преоблече. Подир малко дойдоха Щросмайер и Алжбета и той — без да ще — чу техния разговор.
	— Вие сте май между дребен втори и едър първи ръст, — гадаеше Щросмайер.
	— Колко размера имате тук?
	— Четири — петият е за слонове. Да ви дам първи, а?
	Момичето се смееше.
	— Май ме подценявате.
	Докторът извади облеклото от съответните рафтове и й го пъхна в ръцете. После взе и за себе си и двамата влязоха в съседни кабинки. Отгоре те бяха открити, вместо врати имаха завеси, така че разговорът можеше да продължи.
	— Как се чувствате преди първата си операция?
	Алжбета съблече бялата престилка, блузата, която носеше под нея и дългия панталон.
	— Някак странно, не знам защо.
	— Преди първата операция все ми се пикаеше, макар че вече нямаше какво. А на вас?
	— Мисля, че не.
	— Всеки реагира по различен начин — отсъди Щросмайер. — Готова ли сте вече?
	— Остава само шапката.
	— Аз ще ви я сложа.
	Алжбета излезе от кабинката, докторът вече я чакаше, беше нахлупил шапката до средата на челото си.
	— Защо? — попита го тя.
	Щросмайер й нахлупи шапката по същия ужасен начин и старателно напъха под нея и къдриците, и бретона.
	— Щото някои колежки ги изкушава поне шапката да си сложат като хората, а пък на нашия стария тия хич не му минават. Той държи всеки, преди да пристъпи към светата литургия, да се обезобрази така, че да се отлъчи съвсем от този свят и да се съсредоточи единствено върху хирургическата богослужба.
	В следващия миг главният лекар излезе от своята кабинка, Алжбета ужасно се уплаши, а Щросмайер никак, само му се ухили.
	Минаха в умивалнята, където вече припряно се суетеше старшата операционна сестра Лудмила заедно с младата операционна сестра Андреа, в чиито очи обаче можеше да се долови всичко друго, само не и достолепието на това място. Щросмайер изчурулика:
	— На всички желаем едно добро медицинско утро!
	Алжбета едва отрони:
	— Добро утро!
	Останалите им отговориха любезно, операционните сестри, разбира се, огледаха Алжбета от главата до петите. Щросмайер не отмина това без коментар:
	— Уважаеми персонал на операционната, тази, която оглеждате с очи на кадровик, е нашата нова послушничка — доктор Алжбета Ченкова, а за мен, който умее моментално да си спечели женското благоразположение — Бетинка.
	Андреа се засмя, Лудмила се намръщи, Цвах грижливо продължи да търка ръцете си с четката — пръст след пръст, нокът подир нокът. В този миг за него не съществуваше нищо по-важно.
	Старшата операционна сестра, която бе понесла вързоп с пешкири, каза на Алжбета:
	— Моля, ако обичате, тук малко пречите.
	Момичето тутакси се дръпна встрани:
	— Извинете, не исках.
	Щросмайер погледна сестрата, после нагласи будилника на десет минути и подаде на Алжбета сапун, като при това процеди през зъби:
	— Вещица — моментално се изсили да ви премества. Ако главният лекар беше на вашето място, отдалече щеше да го заобиколи.
	Междувременно докараха възрастна жена и я фиксираха към операционната маса; жената енергично се съпротивляваше на анестезиоложката Кралова и на нейните въпроси.
	— Здраво ли ви е закрепена протезата?
	— Ами не е, но ми стои добре.
	— Преди да ви упоим, трябва да я свалите.
	— Ама тя си ми стои в устата и когато спя.
	С неподозирана решителност Кралова обаче нареди:
	— Няма значение, трябва да я свалите.
	Будилникът издрънча, Щросмайер и Алжбета приключиха с миенето. Докторът се взря в пациентката през полуотворената врата. После изсумтя недоволно:
	— Страшно е дебела. Бая работа ще падне. — Погледна Алжбета и изсумтя повторно: — Как ли тия тънки пръстенца ще удържат екартьорите?
	— Не се бойте — успокои го Алжбета, — занимавала съм се с гимнастика. Само ми кажете, когато съм с екартьорите, какво е позволено и какво не.
	— Какво ли? — попита Щросмайер. — Абсолютно нищо. Или както казваме ние: на това място човек трябва да си държи екартьорите и устата.
	Алжбета направи опит да се усмихне, но не й се удаде много.
	После операцията започна.
	Пациентката спеше, но около нея всички работеха напрегнато.
	Главният лекар даваше тихо нареждания на сестрата, тя бързо му подаваше исканите инструменти, Алжбета държеше заедно с Цвах екартьорите и усещаше как бавно я наляга умора.
	Изведнъж като бич изплющя рязката забележка на главния лекар:
	— Не отпускайте, колежке! Като започнете сама да оперирате, ще се убедите колко е важно да виждате добре операционното поле!
	Момичето дръпна екартьорите, но не можа да спре потеклите сълзи.
	Кралова вдигна към нея угрижен поглед — и не само тя. Погледнаха я и Щросмайер, и Цвах, и Лудмила, и Андреа.
	Течаха безкрайните минути, сливаха се в часове, а напрежението около главния лекар, Щросмайер и двамата с екартьорите растеше.
	Това беше концерт за четири ръце, пълно съсредоточаване на мисъл, очи и тяло (приведено, за да може главата да вижда всичко, което вършат ръцете), беше едновременно хамалогия и изкуство.
	Накрая главният лекар се отдръпна от масата и каза на всички, без да гледа специално някого:
	— Благодаря ви за сътрудничеството… довиждане до следващата операция — след половин час.
	Едва сега бледата и изнурена Алжбета усети, че той я погледна бегло, но тутакси се обърна и излезе. После чу Щросмайер, който й каза:
	— Вече можете да пуснете, Бети.
	Тя пусна екартьорите и понечи да слезе от стъпенката, на която стоеше, но в същия миг краката й се подкосиха и тя пропадна в празно пространство.
	Доктор Цвах я гледаше, но не беше така бърз, както Андреа, която скочи, сграбчи я за ръката и я подхвана през кръста.
	— Внимавайте да не паднете!
	Това трая само миг, момичето веднага се съвзе, но всички разбраха, Алжбета улови укорителния поглед на старшата сестра Лудмила, който сякаш й казваше: „Що за недоносче ни е дошло“. Щросмайер я гледаше угрижен, а Цвах — съчувствено.
	— Да не би да загубихте съзнание? — попита Щросмайер.
	Тя отвърна безкрайно засрамена:
	— Вече съм добре, благодаря.


	В дългото помещение с остъклена стена, която гледаше към градината, бяха наредени множество кресла и масички. От отделните зали в почивките между операциите тук идваха лекарите, за да изпушат цигара и изпият чаша кафе.
	Сега помещението беше безлюдно. Алжбета седна и почти веднага при нея дойде Андреа с чаша кафе.
	— Със захар ли го пиете?
	Алжбета беше приятно изненадана:
	— Не. Страшно сте мила. Какво ви дължа?
	Андреа обясни:
	— Тук не се плаща, само от време на време трябва да донасяте пакетче кафе — както правят всички. Е, не всички. — Тя се разсмя високо и избяга.
	Алжбета понечи да вземе чашата, но неочаквано с огромна изненада установи, че не може. Вдървените й пръсти оставаха свити и въпреки усилията й не се разтваряха.
	Вдясно от нея някой се обади:
	— Това е спазъм.
	Обърна се, дори не бе разбрала кога е влязъл. Седеше на съседната масичка, беше слаб, на неопределена възраст, върху зеления халат все още носеше операционна престилка.
	— Изглежда.
	— От екартьорите ли?
	— Да.
	— За пръв път ли ви е?
	Говореше тихо, сериозно, сетне, без да каже нищо повече, взе дясната й ръка и почна да я масажира и да изправя пръстите й.
	— Усещате ли болка?
	— Не.
	Той пусна ръката й също така неочаквано, както я беше хванал.
	— Вече може да продължите сама, нали?
	— Разбира се. Благодаря ви!
	В същия миг на другия край на помещението се появи непозната сестра и започна да му маха. Той само каза:
	— В началото екартьорите на всички ни вземаха здравето.
	И после, без да се сбогува и без да се представи, си тръгна.
	Алжбета се загледа след него — такъв мъж без всякакви афекти и емоции май още не беше виждала.


	Старшата сестра Яхимова влезе със сестра Хункова при главния лекар Сова.
	— Господин главен лекар, сестра Хункова ме помоли да дойда с нея при вас, защото доктор Щросмайер я е обидил.
	Главният лекар дори не мигна.
	— Как?
	Хункова усърдно докладва:
	— Каза, че съм глупава. Как може да си позволи такова нещо?
	Старшата сестра добави строго:
	— Сестра Хункова иска той да й се извини пред всички.
	— А пред всички ли й го е казал? — попита главният лекар.
	— Не.
	— В такъв случай не е необходимо.
	— Но той трябва да ми се извини — държеше на своето Хункова.
	След кратко колебание главният лекар реши:
	— Извикайте, ако обичате, доктор Щросмайер.
	Яхимова понечи да тръгне, но Хункова я спря:
	— Аз ще ида.
	И изхвръкна, как ще изпусне такова нещо!
	През това време в лекарската стая Щросмайер забавляваше всички присъстващи:
	— Месец след като го заиглих и го заших, оня ми ти фъстък пристига при мен в амбулаторията, посърнал като от погребение, питам коляното ли го боли, а той ми вика — не, коляното било наред, но си имал друга мъка: преди лягал с жена си по осем, че и по десет пъти на ден, а сега едвам ги докарвал до три.
	Всички се засмяха, Блажей викна:
	— И ти какво го посъветва?
	— Отначало и аз не знаех какво да му кажа, но се сетих за доктор Хофманова, дето й викат Непристъпната интернистка и му препоръчах да се обърне към нея и да й се довери, без да пести подробностите.
	Сега вече смехът премина в кикот. И тъкмо тогава вратата се отвори, на прага застана Хункова с крива победоносна усмивка:
	— Господин главният лекар моли доктор Щросмайер да отиде при него.
	Всички застинаха — знаеха безпогрешно какво означава това. Щросмайер попита:
	— Веднага ли?
	— Веднага.
	Ортопедът се обърна към благодарните си слушатели:
	— И знаете ли, Хофманица ужасно се обидила.
	После стана и излезе.
	Но преди да затвори вратата, Блажей успя да го посъветва:
	— Нищо не отричай, нали знаеш, признанието е смекчаващо вината обстоятелство. И без да пестиш подробностите!
	Щросмайер влезе, видя Яхимова, видя главния лекар, пъхна ръце в джобовете на престилката си и попита:
	— Какво има?
	Главният лекар отговори спокойно, както винаги:
	— Колега, беше ми предадено оплакване срещу вас. — После той се обърна към старшата сестра: — Моля изложете накратко същността на случая.
	— Сестра Хункова дойде при мен и ми обади, че й било казано, че е глупава, тя иска…
	Щросмайер възрази:
	— Пардон, формулировката беше следната: ако глупостта имаше криле, сестра Хункова щеше да лети като гълъбица.
	— Че то не е ли същото? — викна Хункова.
	— Не е същото — отвърна храбро Щросмайер.
	Хункова крясна:
	— Същото е. Не ме правете на още по-глупава.
	— Подобно нещо не бих се осмелил даже и да помисля.
	Главният лекар Сова прекъсна тази бакалска разправия:
	— Мисля, че нямаме много време за подобни уточнения. — После направо попита Щросмайер: — Смятате ли за възможно да оттеглите твърдението си за сестра Хункова?
	— Ама разбира се — благосклонно се съгласи хирургът.
	— Тогава — моля!
	— Оттеглям твърдението си, че ако глупостта имаше криле, сестра Хункова щеше да лети като гълъбица, защото не е вярно.
	След неговото заявление за няколко мига настана тишина — всички мълчаливо преценяваха това, което той каза.
	Първа се обади Хункова и възрази:
	— Но… струва ми се, че не е съвсем ясно…
	Без да се колебае, Сова бързо приключи дискусията.
	— А аз се ориентирах съвсем точно. С това смятам случая за уреден и моля всички присъстващи подобно нещо да не се повтаря повече. Прекалено много задачи имаме, за да губим време за разни екстравагантности. Довиждане!
	Всички си тръгнаха, Щросмайер — доволен, Хункова и Яхимова — донякъде смутени. Когато вече бяха в преддверието, главният лекар се обади:
	— Колега, останете за малко!
	Щросмайер се върна и под погледа на Сова затвори вратата на кабинета.
	Сова му каза с непроницаем израз на лицето:
	— Още ли не сте разбрал, че можете да наречете глупак всеки, само не и онзи, който го заслужава?
	Щросмайер засрамено се усмихна:
	— Извинете, господин главен лекар.


	Арнощ Блажен влезе с Алжбета в детския кабинет, където сестра Ярослава подготвяше всичко за посрещане на пациентите.
	— Добър ден, Ярунка, не се сърдете, че закъсняхме, позволете да ви представя новата колежка Ченкова.
	Ярослава явно не беше агресивен тип и изглеждаше симпатична. Тя стана, двете момичета си подадоха ръце, Арнощ, който беше в прекрасно настроение, продължи:
	— Колежке, като поостанете по-дълго в болницата, ще разберете, че най-добрите сестри винаги са в детско отделение. Не зная защо, но е така. Същото важи и за лекарите, затова и аз съм тук. Е, да започваме!
	Сестрата седна при картотеката. Блажей вземаше една подир друга рентгеновите снимки и ги разглеждаше срещу прозореца:
	— Ядрата все още неразвити, сводовете са по-наклонени, да се повива както досега, контролен преглед след шест седмици.
	Той показа на Алжбета две точки на снимката, остави я и взе следващата. Отново я разгледа срещу светлината и тутакси се произнесе:
	— Ядрата развити, всичко е наред, лечението приключено.
	Отново показа на Алжбета нещо, което тя не бе в състояние да забележи в бързината и веднага остави снимката при другите. Погледна следващата и реши:
	— Продължава асиметрията на ядрата, още да не карат детето да се изправя, сложете снимката тук на масата. Обърнете внимание на лявата става, тя е в много лошо състояние, виждате ли?
	Момичето си призна:
	— Не мога.
	— Какво не можете?
	— Да се ориентирам толкова бързо.
	— Нищо, ще се научите — увери я Блажей. — Когато приключим с пациентите, отново ще разгледаме снимките, бавно, една по една…
	— Страхувам се, че няма да имате време.
	Арнощ разтегна устни в своята усмивка а ла Пол Нюман:
	— Аз ли? Аз имам толкова много време, че тук постоянно скучая, нали, Ярунка?
	Преместиха се в съседния кабинет, там Блажей започна да преглежда мъничките пациенти, проверяваше подвижността на бедрените им стави, говореше с майките, предписваше гащички, стременца и апаратчета, а здравите деца изправяше и опитваше дали вече могат да ходят… Майките тръпнеха, слушаха го благоговейно, горещо му благодаряха.
	Алжбета имаше чувството, че бяха направо влюбени в него, той знаеше как да се държи и с децата, и с майките, без каквато и да било фамилиарност; това бе лекарски концерт и същевременно огромен труд. Изведнъж Алжбета видя този ухажвач, този мъж на живота в съвсем различна светлина. Погледна го с уважение и възхита.
	Когато консултациите свършиха и сестра Ярослава си тръгна, Арнощ отсече:
	— А сега да се заемем с рентгеновите снимки.
	— Не ви ли омръзна наистина? — поиска да се увери Алжбета.
	— На мен — не, а на вас?
	— Ще бъда много доволна.
	Блажей й донесе стол, доближи своя до нейния и взе първата снимка.
	— Погледнете, това беше случаят, когато майката дойде късно, дори толкова късно, че не можахме да предотвратим белята. Виждате ли тук ъгъла на свода?…
	— Не виждам нищо особено.
	— Тук и тук… Нормалното е тридесет градуса, щом е повече, значи е зле.
	— Но снимката е много неясна, неконтрастна…
	Арнощ се засмя:
	— Всички са такива, по-добра тук няма да видите. Разгледайте я!
	И двамата не забелязаха как през открехнатата врата откъм съседния кабинет съвсем безшумно влезе Блажейова.
	— Ще се ориентирате винаги по Шентоновата линия на бедрената става, тук и тук, и…
	Блажейова ги видя седнали един до друг и потънали в работа, наблюдава ги секунда-две и многозначително се изкашля.
	Алжбета трепна, изненадана от присъствието на трети човек, Блажей се обърна много бавно, сякаш беше свикнал с подобни неща.
	— Извинете, че ви безпокоя, наистина ми е неприятно — каза Блажейова с лека ирония и добави, като се обърна към мъжа си: — Но никак не е лесно да те намери човек.
	Блажей кимна и отвърна с двойна доза ирония:
	— Ами защото има само две възможности — да бъда в своя кабинет или тук.
	През това време жена му разглеждаше Алжбета:
	— Няма ли да ни запознаеш?
	— Жена ми, доктор Ченкова.
	— Приятно ми е — каза момичето тихо, защото беше почувствало, че тук става нещо.
	— Вие сте съвсем нова, нали?
	— Да.
	— И моят мъж ви обучава или по-точно ви се посвещава, ако не се лъжа.
	Алжбета се изчерви, беше й безкрайно неприятно, не можеше да издържа повече:
	— Извинете ме, няма да ви преча. Довиждане!
	— Довиждане! — отвърна само Блажей. Когато вратата зад нея се затвори, той попита с презрение: — Доволна ли си?
	— А ти?
	— От теб човек нищо не може да скрие. Имам от нея три деца и тъкмо се канехме да направим четвъртото.
	Но той не можеше така лесно да заблуди жена си.
	— А горе пък имаш някаква, така да се каже закрилница, която дебне да не те контролирам по телефона.


	Пршемисъл Резек лежеше на твърдото легло в полумрака, десният му крак беше в екстензия, лявата ръка — фиксирана на подпора в лакътя, главата му бе бинтована, включена бе система за венозно хранене. Но очите му наблюдаваха всичко наоколо и издаваха, че младежът мисли напрегнато.
	Младичка сестра мина край леглото, хвърли бегъл поглед към пациентите и срещна погледа на Резек.
	— Искате ли нещо?
	— Не, нищо.
	Сестрата отмина, но Резек я извика. Тя спря.
	— Сестра! Искам да знам какво ми е положението.
	Тя се смути. Това момче се държеше много самонадеяно.
	Ще ви изпратя лекарката.
	За щастие на вратата се показа Кралова:
	— Можете да си вървите, сестра.
	Момичето с готовност я послуша.
	Кралова се приближи до леглото на Пршемисъл.
	— Добър ден!
	— Добър ден!
	— Можете ли да ми кажете къде се намирам?
	— В болницата в Бор.
	— Сетих се, но в кое отделение?
	— За реанимация и интензивно лечение.
	— Какво означава това?
	— Мисля, че не би трябвало да се напрягате толкова, вредно е за вас.
	— Тука слагате хората, дето вече умират, така ли?
	Дана Кралова не обичаше подобни приказки:
	— Моля ви, не говорете глупости.
	— Какво ми е?
	— Още не знаем.
	— Как така?
	— Трябва да ви лекуваме постепенно.
	— Откога съм тук?
	— От три дни.
	Пршемисъл избухна:
	— От три дни съм тук и вие още не знаете какво ми е?
	Лекарката реши да приключи разговора:
	— Трябва да ни имате доверие, нещо вече знаем.
	— След колко време ще се оправя?
	— Отговорът не е толкова прост.
	— Все пак вие трябва да кажете на клуба кога отново ще изляза на леда. Не са ли идвали?
	— Още е много рано да се определи точно. Засега сме доволни, че ви отмина най-лошото.
	Думите й съвсем не го задоволиха:
	— Вие тук май имате много време.
	Кралова отвърна не особено любезно, но все пак спокойно: — Опитайте се да заспите, не бива да се вълнувате.
	— Може ли да ми кажете името си?
	— Кралова.
	— Благодаря! — Но това изобщо не прозвуча като благодарност. — Поне нещичко научих.
	Лекарката си тръгна, в преддверието се сблъска с Алжбета, която явно бе чула част от разговора им. Кралова затвори вратата след себе си:
	— Какво ще кажеш?
	Алжбета направо недоумяваше:
	— Едва прескочи трапа и вече си мисли, че ще играе хокей.
	— Съвсем нормално е.
	— Но все пак той не е глупав, разбира или поне се досеща.
	— Глупав не е, но е доста разглезен и още повече самонадеян — строго го прецени Дана.
	— Гледах го и се чудех. Такъв безочлив човек не бях виждала досега.
	— Толкова по-зле за него.


	Японска спортна кола спря пред нещо като гимнастически салон. Шофьорът, Арнощ Блажей, угаси светлините, изключи мотора и каза на спътничката си Алжбета:
	— Тук е гимнастическият едем* или залата на местното дружество „Сокол“.
	[* Рай (ст. евр.). — Б.пр.]
	— Благодаря ви, че ме докарахте, и изобщо за всичко.
	Блажей попита усмихнат:
	— За какво всичко?
	Момичето обаче отвърна сериозно, дори развълнувано:
	— За всичко, което днес направихте за мен.
	— Аз да съм направил нещо за вас?
	— Вие може би не го съзнавахте, но аз се чувствах като в някакъв друг свят. Това, което ми показахте с дечицата — ще се радвам, ако някога поне отчасти мога да го постигна.
	Лекарят я гледаше учуден.
	— Вие може би и не подозирате как удивително въздействате на майките, как те си тръгват от вас спокойни и уверени, а аз просто не можех да ви се нагледам.
	Тя говореше толкова искрено, така пламенно, че Арнощ Блажей се трогна.
	— Бетинка, думите ви направо ме шашнаха. — Той взе ръката й и я целуна. — Досега никой никога не ми се е обяснявал така хубаво в любов.
	От ръката той премина към лицето и я целуна по бузата.
	Алжбета успя само да каже:
	— Не ви се обяснявам в любов, всъщност — обяснявам се, но заради нещо друго…
	Преди обаче да довърши, Арнощ я прегърна, целуна я по устата и без да й даде възможност да каже каквото и да било, я целуна още веднъж и още веднъж…
	Най-сетне тя успя да се отскубне от прегръдката му, въздъхна разочарована и унизена:
	— Моля ви, недейте, аз… аз изобщо не го мислех така.
	Арнощ се смееше:
	— Но нали е чудесно, не е ли? Ние двамата сме тук сами, в свой свят, никой не нахълтва в него и можем да си предложим взаимно много сладки неща.
	Момичето отвърна тъжно:
	— Аз говорех за друго.
	— Знам — и беше много хубаво, но това, което ви предлагам, не е по-лошо…
	Алжбета се затвори в себе си, Арнощ се разпали:
	— За бога, какво ви пречи? Да не би да си имате някого в Прага, някого, на когото да сте се заклела във вечна вярност, или що?
	Момичето поклати глава.
	— Е, тогава нищо не разбирам. Освен ако сте стара мома. Но стара не сте…
	— И мома не съм. И все пак това не ми харесва.
	Блажей продължи да вика:
	— Но защо, защо, не мога да разбера защо?
	— Просто защото не ми харесва. Мислех, че може и без тези неща.
	— Разбира се, че може, защо да не може, но е много жалко.
	Алжбета отвори вратата на автомобила.
	— Е, довиждане!
	— Бетинка!
	— Какво?
	— Все пак няма да се разделим така.
	Алжбета усещаше, че под клепките й започват да напират сълзи.
	— Много съжалявам. — И тя бързо слезе от колата. — Лека нощ!
	Лекарят гледаше как тя тича към гимнастическия салон и в очите му се четеше искрено удивление. После забеляза, че от другата страна към същия вход крачи сестра Ина. Без да се колебае, той отново подкара колата. Спря точно пред момичето. То инстинктивно отскочи встрани. Блажей извика:
	— Да не се уплашихте от мен.
	Тя го позна и се усмихна:
	— Добър вечер, господин докторе!
	— Добър вечер! Накъде се бяхте запътила, преди да ви връхлетя?
	— Отивам на гимнастика.
	Арнощ изскочи от колата.
	— Ще ме побъркате. Днес всички жени от Бор са литнали да играят гимнастика.
	— Коя още?
	Лекарят се сепна.
	— Всички. Дори и жена ми мислеше дали да не отиде.
	— Тя беше днес при нас.
	— Какво искаше?
	— Всъщност нищо, каза, че ви търси. Но…
	— А де факто е искала да ви огледа. — Арнощ се засмя високо.
	— И аз си го помислих.
	— В такъв случай, Инушка, сигурно сте й се сторила страшно опасна.
	Момичето беше прелестно в недоумението си.
	— Аз ли? Защо?
	— Ами че то е ясно. Защото за мен наистина сте опасна.
	Тук вече младата сестра млъкна. Лекарят разбра, че трябва да подхване по-изтънко и по-покорно:
	— Би трябвало да ви го обясня много, много по-подробно. Не искате ли да се качите при мен?
	— Но аз отивам на гимнастика.
	— И с това искате да кажете, че ще ме зарежете самотен, захвърлен в тъмната нощ?
	Той попита така искрено, изигра го така естествено, че момичето наистина седна до него.


	Сова погледна часовника и каза на стария неврохирург Кутхан:
	— И така, господин доцент, мисля, че е време.
	В същия миг звънна телефонът, Сова вдигна слушалката:
	— Ортопедията.
	Чу се глас, който караше хората да застават нащрек:
	— Обажда се Пекарж, здравейте!
	Сова отвърна кратко:
	— Тук е Сова, добър ден, господин директоре!
	— Току-що ми позвъни председателят на градския народен съвет и попита за състоянието на Пршемисъл Резек. Оплака се, че в болницата отказали да им дадат сведение. С кого са говорили?
	— С мен — спокойно призна главният лекар. — Дойдоха в момент, когато пациентът току-що бе излязъл от кома. В такива случаи не даваме сведения.
	Директорът упорстваше:
	— Но този пациент е малко по-специален, нали?
	— Понятието „специален“ не ни е познато.
	Двамата мъже разговаряха съвсем спокойно и коректно и все пак това им струваше известни усилия.
	— От този пациент се интересува не само обществеността, но и политическото ръководство на града и околията.
	— В такъв случай, моля, обяснете им.
	— Ще бъда доволен, ако вие лично направите това.
	— Кога? Сега ли? — не разбираше главният лекар. — Изключено!
	Директорът заговори леко раздразнен:
	— Тези хора чакат с нетърпение.
	— А нас ни чака тъкмо този Пршемисъл Резек, за да започнем с областния неврохирург първата от цяла серия операции.
	— Предполагам, че няколко минути няма да ви забавят много.
	— Не. Но вие знаете, че по принцип преди операция не даваме никакви сведения или прогнози.
	Отговорът на директора прозвуча смразяващо:
	— Другарю главен лекар, на ваше място не бих бил така безкомпромисен. Отказвате да говорите с хора, които могат да повлияят при решаването на различни ваши искания.
	— Какви искания?
	— Вие смятате, че човек пред пенсия вече не зависи от никого? Дочуване! — И той затвори телефона. Последният коз безспорно се оказа негов.
	Сова също осъзна това. Остави бавно слушалката върху вилката.
	— С директора ли разговаря? — попита го неврохирургът.
	Сова кимна.
	— Не беше много приятно, а?
	— Нормално. — И той затвори чекмеджето на бюрото си. — Можем да вървим.
	Пршемисъл Резек забеляза, че по пътечката между леглата се приближава количка, бутана от двама санитари. Веднага разбра, че идват за него.
	И наистина, те спряха и като маневрираха ловко, доближиха количката до леглото му. Единият от санитарите, стар и приказлив мъж, го поздрави:
	— Е, момче, дойдохме, натоварваме те и тръгваме.
	— Къде?
	— Че къде другаде — при зелените в залата.
	— В операционната?
	Преди санитарят да му отговори, дотича дежурният лекар:
	— Трябва да подготвим главата.
	Междувременно сестрите изключиха апаратите и системата за венозно хранене.
	Резек ставаше все по-нервен.
	— Какво ще ми правите на главата?
	Лекарят отвърна внимателно:
	— Това най-добре ще ви обясни неврохирургът.
	— А не е ли по-добре да ми го обясни тук? Може да не се съглася.
	Лекарят се спогледа със сестрите, но преди да успее да каже нещо, старият санитар успокои Пршемисъл:
	— Приятел, ти се радвай, че се отърва, щото с единия крак вече беше в чистилището. А сега не пречи на хората да си вършат работата. — И без да му обръща повече внимание, съобщи на лекаря: — Шефе, можем да тръгваме.
	Возеха го бавно и внимателно по дългия бял коридор. Възрастният санитар си подсвиркваше в такт с количката някакъв стар валс.
	Резек гледаше отминаващите луминесцентни лампи на тавана и се чувствуваше безнадеждно загубен.
	Стигнаха до зелената зона. „Белите“ предадоха Пршемисъл на „зелените“ и първият „зелен“ — младо момче — тутакси викна въодушевено:
	— Господин Резек, привет! Ами как ще играем в Пилзен без вас?…
	В този момент на пациента хич не му беше до срещата в Пилзен.
	— Бих искал да говоря с лекаря.
	„Зеленият“ се съгласи:
	— Разбира се, тук доктори под път и над път! Ама кого ще сложим за център-нападател?
	Пристигнаха в преддверието на залата и се заеха да подготвят Резек за операцията. Но той веднага ги прекъсна:
	— Нищо не ми правете, искам да говоря с лекаря.
	Каза го толкова рязко, че те се спогледаха и наистина спряха. Само младежът въздъхна разочарован:
	— Приятел, като те гледах какъв си таран на леда, си мислех — мъжко момче си, а пък ти…
	Пршемисъл викна:
	— Докога ще чакам?
	Едната от сестрите забърза към умивалнята от другата страна на залата. След няколко минути при Резек дойдоха Сова и доцент Кутхан.
	— Искал сте да говорите с нас, така ли?
	Момъкът ги погледна.
	— Исках… бих искал да знам какво ще правите с мен.
	Главният лекар отговори много сериозно:
	— Трябва да коригираме импресията в челната област.
	— Какво е това импресия?
	— Казано по-просто: черепът ви е пострадал от катастрофата и сега трябва да го сложим в ред.
	На Пршемисъл все още не му беше ясно:
	— А защо никой нищо не ми каза? Все пак имам право да реша дали да се съглася с операцията или не.
	По-възрастният хирург се опита да го успокои:
	— Човече, какво има за разправяне, главата трябва да се оправи и толкова.
	Резек го слушаше и го гледаше изпитателно, сякаш искаше да долови в думите му нещо подозрително и опасно.
	— Въпреки че изобщо не ме боли?
	— Това не е най-важното, главата непременно трябва да се сложи в ред.
	Сова беше много по-кратък:
	— Други въпроси? Нямаме много време.
	Пршемисъл тихо попита:
	— Това… това опас… — сепна се — … това сложна операция ли е? — Личеше, че се срамува от думите си.
	Кутхан му отговори с божествено спокоен тон:
	— Ами! Дреболия, такива правим на седмица по дузина.
	Сова подкани персонала да продължи работата си:
	— Моля, пригответе се, започваме!
	Всички се разотидоха по местата си, Резек остана за миг сам. Явно личеше, че разговорът нито го беше задоволил, нито успокоил. Той се заоглежда наоколо и забеляза Алжбета, която на три-четири крачки от него напрегнато слушаше и наблюдаваше всичко.
	Младият мъж се вкопчи с поглед в нея, впи взор в лицето й, в очите й, после прошепна:
	— Моля ви!
	Момичето бързо дойде при него.
	— Мене ли викате?
	— Да. Аз… аз абсолютно никого не познавам тук… и на никого не вярвам… — шепотът му премина в едва доловима въздишка: — Мислите ли, че ще оживея?
	Алжбета беше изумена, че младежът я питаше за такова нещо и след секунда колебание отвърна:
	— Напълно съм убедена.
	Пршемисъл не откъсваше поглед от устата й, сякаш оттам можеше да чуе присъдата си.
	— Но вие и мен не познавате и също не ми вярвате.
	— Не ви познавам, но… — той не довърши, защото го подкараха към операционната.
	Тя се опита да му се усмихне на раздяла, младежът продължи да я гледа до последния момент.


>	Глава трета

	Един ден, ни в клин, ни в ръкав, без изобщо да се обади, в Бор пристигна синът на Сова — Карел. И не в родния си дом, а направо в клиниката. Вярно, главният лекар го посрещна сърдечно, но истината бе, че това посещение по-скоро го разтревожи:
	— Имал си път насам и затова се отбиваш при мен, нали?
	— Нямах път насам, татко.
	— Дошъл си специално при мен?
	Синът само кимна.
	— Случило ли се е нещо?
	— И да, и не.
	— С главния лекар ли?
	Карел отново кимна.
	Сова се притесни:
	— Някаква несполука при операция?
	— Аз не — той.
	— Не те разбирам.
	— Той оперира тазобедрена става, през нощта състоянието на пациента взе да се влошава бързо, бях дежурен, реших веднага да реоперирам, отворихме го и представи си, с екартьор или кой знае с какво му бяха наранили стената на артерията, кървеше, а доцентът не беше забелязал. И аз я заших.
	— Е, и?
	— Ами — скандал. Защо не съм го извикал. Напразно му обяснявах, че се страхувах пациентът да не умре и сега той се чувства обиден или подведен, бил съм подкопал авторитета му, знаеш ги тия.
	Сова продължаваше да разпитва:
	— Прави ли от това някакви изводи?
	— Гласно — не, но му нямам капчица доверие.
	Сова се опита да го успокои:
	— Но като изпълняваш задълженията си максимално добросъвестно…
	Карел обаче избухна:
	— Не бъди наивен, татко. Щом поиска, ще ме натопи при пръв удобен случай. Ще ми прореже конецът, когато зашивам някоя вена, ще почне кървене, при всеки друг това ще бъде дреболия, а при мен — груба небрежност.
	— Мислиш ли, че е способен на това?
	— Тоя дядка изпуска вече последния трамвай и никога не мога да бъда сигурен. — Изведнъж се сепна: — Извинявай.
	Сова обаче не реагира на думите му:
	— Ти вече си решил нещо?
	— Да. Ще напусна.
	Баща му почти се уплаши:
	— Къде ще идеш?
	— В друга болница.
	— В клиника вече трудно ще намериш място.
	— Не държа на клиника, държа на работата.
	Сова стана:
	— Прав си. И все пак е много жалко.
	— Кое е жалко?
	— Ами сега, на тридесет и пет години, точно когато хирургът узрява, да слезеш с едно стъпало по-ниско в работата си. Този главен лекар знае прекалено добре, че си един от най-добрите там, ако не и най-добрият.
	— Което му е абсолютно безразлично.
	— На него — може би, но на теб не бива да ти бъде все едно. Ти си длъжен да защитаваш това, на което си способен…
	Карел направо извика:
	— Татко, разбери за бога, че ми е обидно да защитавам това, на което съм способен. Не аз оплесках операцията, а пък на всичко отгоре трябва и да се защитавам!
	Сова тихо възрази:
	— А ти не можеш ли да си кажеш, че той е стар човек, който подир две-три години ще излезе в пенсия — ти не можеш ли съвсем разумно да прецениш положението и да издържиш?
	— Винаги съм си мислел, че ще издържа и десет години, но сега не съм сигурен, че ще издържа и час повече.
	Възрастният мъж мълчеше. Беше така угнетен от откровеното признание на сина си, че не намираше какво да каже.
	— Дори и заради мен ли не би могъл?
	Карел попита тихо:
	— Удар в гърба, така ли?
	Главният лекар се извини:
	— Може би, донякъде… но ти ме разбираш, нали?
	Карел въздъхна:
	— За това ли дойдох? Всъщност, какво ли друго можех да очаквам аз, глупакът му с глупак. Е, всичко хубаво! И поздрави Ема!
	— Какво да й предам?
	— По-добре нищо… Или й кажи, че все още съм онова малко хлапе, което се оставя да го разкандардисат благородните и съвсем погрешни приказки на баща му. Довиждане!
	Сова направо беше щастлив:
	— Благодаря ти, с удоволствие ще й предам.


	Вратата на лекарската стая се отвори и вътре надникна млад, около двадесет и петгодишен мъж, с доста приятно и интелигентно лице.
	— Добър ден! Не се сърдете, че ви безпокоя, но търся майка си… — Той огледа помещението, в което Алжбета седеше сама пред пишещата машина. — Но както виждам, и тук я няма.
	Младата лекарка добави:
	— Като изключим това, че не знам коя е майка ви…
	— Извинете — Яхимова, старшата сестра.
	В това време откъм коридора се зададе Щросмайер:
	— Здрасти, Романе, майка ти тъкмо строява в четири редици подчинения й сестрински персонал. Така че, бягай да го спасяваш.
	— Тичам. Благодаря!
	Щросмайер затвори вратата и веднага заяви:
	— В нашия бюфет асортиментът е такъв, че ми иде да им платя, за да го затворят и да се захванат с нещо по-полезно.
	— Това синът на старшата сестра ли е?
	— Да. Добро момче, може би стотина пъти се опита да влезе медицина, но не успя, та сега кара нашата линейка. Харесва ли ви?
	Алжбета призна спокойно.
	— Ами да.
	— Тогава — внимание! — вдигна показалец Щросмайер. — Тук вече няколко лекарки се омъжиха за шофьори.
	— Е, и какво?
	— Е, и нищо. Добре я карат. Разбира се, доколкото човек може да твърди това за семейство, в което сам не е накиснат.
	Тези думи много заинтересуваха Алжбета:
	— Но лекарите не се женят за момичета от подчинения им персонал, нали?
	— Колкото и да е странно — не — призна Щросмайер. — Само от време на време, когато някой лекар се забърка с някоя сестра и тя ловко го притисне до стената, но това са изключения.
	— Излиза, че ние, лекарките, сме по-демократични от вас, мъжете.
	Щросмайер се изтегна на дивана.
	— Къде ти демокрация в болница! Тук сме като в казарма. Всъщност ще видите колко демократичен ще бъде старият, като започнем днес да обсъждаме направените операции и гафовете, които сме допуснали.
	Колкото и да е странно, този ден предсказанията на Щросмайер изобщо не се сбъднаха. Главният лекар поздрави усмихнат всички присъстващи и каза нещо, което никой досега не беше чувал от него:
	— Времето днес е чудесно, нали?
	Спогледаха се удивени, откакто се помнеха, за първи път им се случваше да се говори тук за времето.
	— Забелязах, че в един от улуците на поликлиниката са си свили гнездо лястовици.
	Арнощ каза злорадо:
	— А тук летят и гълъбици — около Щросмайер.
	Всички, освен Яхимова, се засмяха, дори и Сова. Щросмайер обаче изръмжа:
	— Ти внимавай обаче някоя да не те нацвъка!
	Сова смени темата и заговори съвсем делово:
	— Бих искал да ви запозная с оперативната програма за следващите дни. Най-напред, както ни информираха интернистите, можем да преминем към окончателно решаване на случая Пршемисъл Резек. Ще започнем от лакътя… — Той извади рентгенова снимка и я вдигна срещу прозореца: — Несъмнено всички сте запознати с неговото състояние, касае се за фрактура или по-точно за отчупване на част от улната*. Разгледах случая и стигнах до извода, че всъщност не се налага операция.
	[* Лакътна става. — Б.пр.]
	Всички наостриха слух.
	— Ако отново наместим и гипсираме добре целия лакът, можем да постигнем същия резултат. На всичко отгоре ще спестим на пациента една операция. Иска ми се да действаме максимално внимателно, чакат го още много операции.
	Сова се огледа, сякаш искаше да разбере дали някой няма да възрази. И наистина, Блажей вдигна ръка като в училище.
	— Господин главен лекар, позволете да ви обърна внимание, че това нещо е старо — от двайсет и три дни. В лакътя са настъпили функционални изменения и…
	Сова го прекъсна:
	— Ще наместим с изтегляне и ще гипсираме.
	— Тоест под наркоза? — попита Блажей.
	— Естествено.
	— Но щом ще бъде под наркоза, по-добре направо да оперираме. Заиглянето е единственият възможен начин в случая. — Той взе снимката и нагледно обясни: — Ето тук и тук ще вкараме надлъжно две игли — така ще постигнем максимален ефект.
	Главният лекар го остави да довърши, после каза:
	— Очаквах, че ще направите такова предложение, колега…
	Арнощ му отговори находчиво:
	— А аз очаквах, че вие ще излезете с предложението за гипса.
	Присъстващите възприеха това като поредна размяна на леки удари — атмосферата ставаше все по-напрегната.
	Сова обаче не показа с нищо, че е засегнат.
	— Естествено! Това не е първият ни спор!
	— За съжаление не и последният.
	— Защо за съжаление? — попита главният лекар. — Мисля, че трябва да пъхаме желязо в пациента само когато това е безусловно необходимо. Ако възприемем вашия подход, младежът ще трябва да претърпи две операции: първо, когато вкарваме иглите и после — когато ги вадим.
	Блажей веднага отговори:
	— И по вашия метод са две.
	— Защо две?
	— Първата, която вие не наричате операция, но всъщност е операция, и втората — когато се образува лъжлива става и ще трябва да я оперираме.
	Двамата продължаваха да говорят спокойно, сякаш ставаше въпрос за дреболия, макар че за Арнощ беше по-трудно да поддържа добрия тон.
	— Не съм убеден, че ще се образува лъжлива става — поклати глава главният лекар.
	— А аз съм сигурен.
	— Интересно. Моля ви, колеги, кажете си мнението — всички.
	Обърна се към Щросмайер, но той се колебаеше. Цвах поиска думата:
	— Смятам, че в случая се касае за типично противоречие между консервативно и модерно тълкуване, но дефиницията „консервативно“ и „модерно“ е неточна. Както е известно от публикациите…
	Щросмайер, отчаян, заби поглед в тавана, Блажей изръмжа:
	— Достатъчно се обучавахме вече.
	— Смятам — сепна се Цвах — че би трябвало да предпочетем оня метод, при който пациентът…
	Блажей изджавка:
	— Гипс или игли?
	— Гипс.
	Естествено, Блажей не беше доволен:
	— Много трябваше да чакаме…
	— А какво мисли колегата Щросмайер? — се поинтересува главният лекар.
	На Щросмайер му стана неприятно, че го попитаха.
	— Не разбирам защо е тази караница. Кой ще оперира?
	— Още не е уточнено — отвърна предпазливо главният лекар.
	— Тогава нека реши оня, дето ще прави операцията. Всеки от двата метода си има своите предимства и недостатъци, затова този, който оперира, трябва да е убеден, че го прави по възможно най-добрия начин.
	Главният лекар, усмихнат, го изобличи:
	— Така че в борбата между консерваторите и модернистите вие сте неутрален?
	— Аха — изпъшка Щросмайер, което вече съвсем не се хареса на Арнощ.
	— Момент. Защо неутрален? Ако ти оперираш, какво ще направиш?
	Щросмайер се поколеба, но само за миг, после отговори:
	— Аз бих шибнал там игли.
	Блажей викна победоносно:
	— Аха, това вече е друга песен.
	Главният лекар обаче остана спокоен. Сякаш спречкването все повече го забавляваше.
	— Остава колежката Ченкова, тя още не си е казала мнението.
	Момичето се изчерви:
	— Като имам предвид своя нищожен опит, мисля, че няма смисъл да участвам в дискусията.
	Сова внимателно я коригира:
	— Ние тук не дискутираме, ние разговаряме. Разговорът всъщност е много по-ценен от дискусията, защото при дискусията целта е да убедиш другия, докато при разговора — да научиш нещо. И така — кажете.
	Алжбета започна колебливо:
	— Аз… аз също мисля, че трябва да се… заигли, може би защото пациентът ще претърпи още операции — на крака и то много скоро една след друга.
	Главният лекар попита:
	— И според вас иглите ще ускорят нещата, така ли?
	Блажей отново не се сдържа и викна:
	— Разбира се, че ще ги ускорят.
	Главният лекар мълчеше. Останалите също притихнаха. Напрежението достигна своя връх.
	Тогава Сова каза меко:
	— Благодаря ви за изразените мнения, съгласен съм с колегата Щросмайер…
	Блажей не го разбра:
	— Тоест — с какво сте съгласен?
	— С това, че в случая трябва да реши този, който ще оперира.
	— Е, да, но кой ще оперира?
	Главният лекар отговори още по-спокойно:
	— Аз ще оперирам.
	Това подейства като студен душ, който накара Щросмайер искрено да се разсмее, докато Блажей страшно се ядоса.
	Сова го попита:
	— Имате ли някакви възражения, колега?
	— Никакви! — отсече Блажей. — Само съм съгласен, че разговорът е по-ценен от дискусията, защото в случай като този дискусията е безсмислена.
	— Не е безсмислена — поправи го главният лекар, — когато някога станете главен лекар, ще разберете, че съм бил прав.
	— Страхувам се, че докато тук се смени главният лекар, на мен всичко ще ми стане безразлично — отвърна с леден глас Блажей.
	Тези думи вече направиха тягостно впечатление. Това пролича по лицата на всички присъстващи, на лицето на Сова също. Макар че той успя да го прикрие най-добре от всички.


	Когато вечерта Арнощ Блажей се връщаше у дома, пред къщата спря черна лимузина, от която слезе стар възпълен мъж, облечен в официален тъмносив костюм и бяла риза с пъстра вратовръзка. Щом забеляза Блажей, той викна сърдечно и весело:
	— Здравей, зетко, ние с теб живеем в една къща, а се виждаме от дъжд на вятър.
	Блажей обичаше искрено този бодър мъж с вечно натъпкана чанта.
	— Здравей, татко! Така е, защото май много работим.
	Той искаше да седне в колата, за да я вкара в гаража, но тъстът му го спря:
	— Няма смисъл да я палиш, аз ще те бутам.
	— Защо ще буташ?
	Но таткото беше като малко дете:
	— Страхуваш се, че съм толкова слаб в коленете, та няма да мога ли? Ха! Я сядай!
	Блажей седна зад волана и неговият тъст с весело пухтене вкара колата в гаража.
	— Готово! Ти май си мислеше, че зад директорското бюро костите ми са се размекнали, а? Не се бой, старият Кованда не се предава така лесно.
	— Макар че и за директорите важат някои биологически закони — отбеляза Арнощ.
	— Ами да, тези твои закони вече ми пращат призовки, но аз се правя, че не ги забелязвам… — И той отново се разсмя високо. — То и моите заместници сегиз-тогиз ми намекват, че вече ми е време да се оттегля на заслужена почивка.
	— И там ли се правите, че не ги забелязвате? — попита го Блажей.
	— Смея им се право в очите — отвърна категорично тъстът.
	Вече бяха влезли и спряха пред дървеното, светло и не особено красиво стълбище. Тъстът се раздели с Арнощ долу, като го тупна по гърба.
	— Отбий се на чашка, все стоите горе, затворени като в кула.
	— Ще намина.
	Арнощ се качи на втория етаж, където в отвореното антре, в пълен контраст със стила на къщата, се редяха стари ракли, скринове, венециански огледала и други антики. И телефонът беше стар и тъкмо звънеше.
	Блажей вдигна слушалката, послуша малко и отговори:
	— Аз съм…
	Преди да каже още нещо, на вратата застана жена му. Поздрави я само с кимване, тя му отговори по същия начин.
	— Не, още не — каза той по телефона. — Какво ще му мисля, трябва само да гледам дали няма да ми падне отнякъде чувал с мангизи. Но понеже още не ми се е случвало такова нещо, надали… както искаш… Дочуване!
	Той остави слушалката и целуна жена си, която го чакаше.
	— Здравей!
	— Здравей!
	Виждаше, че тя гори от нетърпение да разбере кой го беше търсил.
	— Един тип, който иска да ми продаде „Хонда“.
	Междувременно той влезе в банята и започна да си съблича сакото, ризата, фланелката. После прибра всичко в гардеробчето. Жена му го наблюдаваше.
	— Това същата кола ли е, в която миналата седмица са те видели с някаква госпожица?
	— Да, същата — неговата, и госпожицата беше негова. Само че е много скъпа.
	— Госпожицата ли?
	Той се изми старателно и се изтри.
	— Защо ли не си спестих това обяснение?
	Блажейова само привидно смени темата:
	— Ще вечеряш ли?
	Минаха в кухнята, претъпкана със сервизи от фин декориран порцелан. Блажей си отвори бутилка бира, жена му взе да приготвя вечерята.
	— Къде е Верунка?
	— Долу, при баба си.
	Той седна на масата, но затишието не продължи дълго.
	— Ти наистина ли няма да ме попиташ колко ще ни струва „Хондата“, макар че знаеш как мечтая за нея?
	— Като нямаме на ръка повече от няколко стотачки има ли смисъл да те питам?
	— Може би някой ще ни даде назаем.
	— Не казвай някой, като имаш предвид баща ми. Или може би греша?
	— Разбира се, че не грешиш.
	— А не искаш ли прекалено много от него? Даде ни жилището, обзаведе ни до последното перде, какво повече? И за колата ти даде назаем.
	Блажей ненавиждаше до смърт подобни дискусии — а тази не беше първата.
	— Нали му ги върнах.
	— Да, ама след колко месеца? — отхвърли отговора му Блажейова. — Не ми се иска да го преживея отново.
	Блажей направи последен опит:
	— Че какво ще им стане на тях? При заплатата на баща ти и при неговите премии…
	— На тях нищо, но на мен… — думите й прозвучаха като присъда.
	— Значи дори няма да ги попитаме?
	— Значи дори няма да ги попитаме!
	Настана продължителна тишина. Арнощ се хранеше бавно, но скоро спря, надигна се, отиде отново в банята и започна да се облича. Жена му го гледаше изненадана:
	— Отиваш ли някъде?
	— Щом като не мога да питам тук, ще ида да търся отговор на друго място.
	— При онази госпожица, дето си я возил в колата ли? — изрече мрачно жена му.
	— Стига да може — отсече Арнощ. — Лека нощ!
	И излезе, преди още тя да му отговори. Спусна се бързо по стълбите, тъстът му се показа на вратата.
	— Пак ли те викат? Нещо тъжно?
	— Много тъжно.
	— Вие, докторите, сте по-зле и от нас, директорите.


	Стигна до болницата, спря пред общежитието. Изскочи бързо от колата, почака да отминат двама случайни минувачи и влезе. Завари Ина на дивана — лежеше с книга в ръка. Нощната лампа светеше, книгата бе разтворена, но момичето спеше. Гледката беше прекрасна. Блажей не можеше да й се насити. Той отиде на пръсти до леглото, отпусна се на колене пред него и целуна момичето по лицето. При втората и третата целувка Ина се събуди.
	— Добър вечер! — прошепна Арнощ.
	Ина се уплаши:
	— Какво се е случило?
	— Не се плаши, нанкай, стана ми малко мъчно за теб.
	Но това не успокои момичето.
	— Вие сте излязъл от къщи?
	— Нали вече бяхме на „ти“?
	Но Ина настояваше:
	— Ти искаше тази вечер да си бъдеш у дома.
	— Човек предполага, господ разполага. — И отново я прегърна. Ина нямаше нищо против, но искаше да получи отговор:
	— Няма ли да ми кажете?
	Блажей я поправи:
	— Няма ли да ми кажеш?
	— Няма ли да ми кажеш?
	— Ще ти кажа.
	— Някой ни е видял?
	— Видял ни е. Но главното беше „Хондата“.
	— Заради парите ли?
	— Да.
	Той млъкна, не му се искаше да разказва повече.
	Ина седна, докторът махна с ръка:
	— Разбира се, не е задължително да я имам тая „Хонда“, само ме вбесяват априорното й нежелание да ми достави каквато и да било радост, вкиснатото й упорство, чудовищният й страх да не би…
	Ина тихо го прекъсна:
	— Ще ми бъде много приятно да имаш „Хондата“.
	Арнощ сякаш не я чу.
	— Цената е страшна! Никога няма да имам толкова пари!
	— Колко?
	— Като се приспадне стойността на моята кола — още четиридесет хиляди. Аз по-скоро исках да видя дали ме разбира, или не. Но сега ми стана ясно, че е абсолютно…
	Ина каза тихо:
	— В понеделник ще ти ги донеса.
	Отначало Блажей не я разбра:
	— Какво ще ми донесеш?
	— Може ли до понеделник?
	Блажей беше смаян:
	— Какво до понеделник, какво до понеделник, откъде ще намериш дотогава четиридесет хиляди?
	— От зестрата — отвърна делово Ина.
	Арнощ ахна:
	— Ти имаш зестра?
	— Татко внесе на всяка от нас по осемдесет хиляди.
	— За бога, какво работи баща ти? — попита изумен Блажей.
	— Майстор по покривите — каза Ина. — А мама е готвачка.
	— И колко деца сте?
	— Три дъщери.
	Това малко го обърка. После попита:
	— И ти можеш да се разпореждаш със зестрата си?
	— Мисля, че татко ми вярва.
	Но Арнощ си помисли само за едно:
	— А той няма ли да си го обясни с това, че…
	— … че искам да се омъжа за вас… за теб?
	Лекарят бурно възрази:
	— Не, не това, не… всъщност, да.
	Ина каза тихо:
	— Не се плаши, знам, че ти никога няма да се разведеш с жена си.
	Блажей въздъхна изумен:
	— Не знам какво да кажа.


	Доста преди два часа подир обед, както винаги по това време, пред болницата се беше струпала голяма тълпа. Всеки носеше пакет или издута чанта, околните цветарници също бяха обсадени.
	Старата портиерка отключи вратата, близките на болните плъпнаха във всички посоки и по всички стълбища нагоре.
	Щросмайер видя началото на това нашествие и викна:
	— Свижданията започват, спасявайте се, кой както може! — И изчезна в лекарската стая. Там седяха Алжбета и Цвах. Щросмайер продължи да рисува картината на апокалипсиса:
	— Роднинската стихия наводни стаите. Тя ще натъпче болните с шницели и кейкове, ще напъха в чашите китки цветя и ще разясни на своите мили и драги, че са разпитали съседите и че на друго място ще ги лекуват другояче и по-добре.
	Докато той бърбореше. Цвах стана и бързо излезе. Тъкмо затвори вратата и Щросмайер каза на Алжбета, която пишеше на машина по системата на кълвача:
	— Видяхте ли го. Бети? Денят за свиждания — ето го Цваховото поле за действие. Както се вика — сега той се реализира. Излиза в коридорите, обикаля стаите, усмихва се на всички и дава ценни съвети на роднините. Който има нужда от утеха — утешава го, който настоява за пророческа прогноза — моля, заповядайте! При това с лекота събира благодарностите за успешните операции, при които само е държал екартьорите, а не отказва и бакшишите.
	Алжбета се смееше:
	— Вие сте страшно опасен човек.
	— Аз ли? Де да беше така, о, колко щях да съм доволен. Но аз съм само едно пале, което джавка край стократно препиканата ограда. — Той се надигна от стола си: — Отивам при шефа. В такива дни той също се спасява, както може. И знаете ли къде?
	— Не знам.
	— При душовете. Защото като има свиждания, никой не се къпе. Там сядаме и обсъждаме философски въпроси.
	— Какви например?
	— Дали, когато лекуваш пациента, лъжата е по-необходима от истината и доколко.
	Но Щросмайер не намери своя главен лекар, защото на път към душовете го връхлетя дъщеря му с вик:
	— Татко, той си отиде!
	Щросмайер не разбираше за какво става дума:
	— Кой си отиде, къде си отиде?
	— Отиде си от къщи и взе сума неща.
	От тези нейни думи не му стана по-ясно.
	— Какви неща е взел?
	— Куфара, несесера, дрехите, обувките…
	— Не те разбирам, защо ще взима твоите дрехи и обувки?
	— Не казах, че е взел моите — своите дрехи и обувки взе — вече много троснато отвърна Ирена.
	— Но щом са негови, смятам, че може…
	— Какви ти негови — викаше дъщеря му, — всичките тия неща аз съм му ги купувала.
	— А, така ли? И все пак, щом са подарък, едва ли ще искаш да ти ги връща.
	Тя наистина се възмути:
	— Как да не искам? Аз го обличам от главата до петите, а той после се вдига и беж да го няма. Не, така не!
	Лекарят гледаше дъщеря си със смесени чувства. Ядосана, нещастна, тя жадуваше за мъст. Въздъхна дълбоко:
	— Слушай, Ирена, не искаш ли да плюеш на всичко това?
	— На кое?
	— И на куфара, и на несесера, и на дрехите, и на обувките, и на твоя Мирек.
	Ирена го погледна смаяна:
	— Какъв Мирек, откъде ти хрумна, аз ти говоря за Тума.
	Сега смаяният беше Щросмайер:
	— Кой е този Тума?
	— Един наш закупчик. Нали ти казах за него преди един месец, когато бях тук за пари…
	— Но ти ми каза, че само си му хвърлила око…
	— Е, виждаш ли, че знаеш за него…
	— Знам, но не разбирам. А защо трябваше веднага да го вземаш при себе си?
	Ирена подскочи:
	— Можех да предположа, че няма да ми помогнеш, а само ще ми четеш проповеди!
	И преди той да се опомни или да възрази, Ирена вече беше изчезнала.
	Часовете за свиждане свършиха и Алжбета влезе в стаята на Пршемисъл с великолепен букет от рози.
	— Добър вечер!
	— Добър вечер… — отвърна хокеистът, — или все още е следобед.
	— Да, така е.
	В същия миг тя забеляза, че точно срещу Пршемисъл на стената бе закачен на видно място един спортен екип.
	— Това вашият екип ли е?
	Пршемисъл беше много горд:
	— Да, донесоха ми го. Ох, как ми се иска да го облека още сега.
	Алжбета не намери думи, за да отговори веднага. Този допинг й се струваше много неуместен и опасен. Момъкът долови безпокойствието по лицето и.
	— Като малко момче съм, нали?
	— Не, не. Както виждате — нося ви нещо. Даде ми го едно красиво момиче — вече не пускаха да се влиза. — Тя му подаде букета: — Каза, че ви поздравява Яна.
	Пршемисъл погледна букета, после го остави настрана:
	— Яна ли? Не познавам никаква Яна.
	Алжбета, разбира се, беше изненадана:
	— Ами? Не е възможно.
	Той повтори категорично:
	— Вече казах — не я познавам.
	— Русокоса, красива, елегантна и много мила…
	Пршемисъл махна с ръка:
	— Колко ги имаше такива…
	Надменността му засегна Алжбета.
	— Щом сам си го внушавате, не разбирам защо се опитвате да го внушите и на мен.
	Тя му обърна гръб и излезе.


	Карел Сова-младши крачеше бавно и замислено по улицата към дома си в Прага. Когато свърна към входната врата, от спрялата пред нея кола се чу тихо:
	— Карел!
	Обърна се и видя баща си. Сова не беше сигурен дали синът му се зарадва на тази среща или не.
	— Здравей, татко!
	Сова отвори вратата, синът му седна до него, без да каже нито дума. Но след малко попита:
	— По работа ли беше тук?
	— Да.
	Доста дълго и двамата мълчаха. За Сова мълчанието ставаше вече непоносимо и тъкмо тогава синът му каза.
	— Е, хванаха ме в капана.
	— Не те разбирам.
	— Ако ми го бяха разправяли, щях да изкрещя, че не е възможно.
	Главният лекар разбра всичко, но остави сина си да говори.
	— След работа — вече се бях облякъл, един колега отвори бутилка — родил му се син. Бутилката му я беше донесъл някакъв пациент. Изпихме едва по трийсетина грама, в това време дотича старшата сестра, станала била голяма катастрофа, имало много ранени, всички, дето са подръка да се преобличат и мият. Колегата се чупи, а аз се приготвих и отидох. След половин час пристигна старият и може да си представиш какво стана по-нататък.
	— Алкохол по време на работа?
	— Точно така.
	— А той как разбра?
	Карел отвърна огорчен:
	— Както винаги в Чехия — помогнаха му някои добри приятелчета. Но и без друго беше все едно при какви обстоятелства е станало.
	— Когато се касае за алкохол — не е все едно.
	Едва сега Карел кипна:
	— И това ми го казваш ти, когото взех, че послушах!
	Бащата тихо си пое дъх, Карел добави шепнешком:
	— Аз съм пълен идиот!
	Мина доста време, докато Сова попита:
	— Имаш ли къде да отидеш?
	— Защо питаш?
	— За да разбера не искаш ли да дойдеш при нас?
	— Не, не искам.
	След малко Карел хвана дръжката на вратата:
	— Ще се качиш ли с мен горе?
	— Мисля, че не. Извини ме пред Ханичка.
	— Лека нощ!
	— Лека нощ!
	Карел отвори вратата, лампичката в колата светна. За пръв път двамата се погледнаха в очите.
	— Разбира се, аз не те упреквам.
	— Къде ще идеш?
	— В областния институт за народно здраве, с право веднъж седмично да оперирам — под контрол…
	Баща му не знаеше какво да отговори.
	— Моля те, елате в Бор — трябва да обсъдим всичко на спокойствие.
	— Няма какво толкова да обсъждаме — отвърна синът му, докато слизаше от колата.


	Този ден помещението, в което лекарите пиеха кафе и пушеха, беше пълно. Хирурзите тъкмо бяха приключили операциите и както си бяха по зелено облекло, мнозина и с престилки, разговаряха и обсъждаха болничните клюки и вицове.
	Блажей попита Щросмайер:
	— Кой е наред днес?
	— Пршемисъл Резек — счупения лакът.
	Блажей подсвирна:
	— А-ха, гипсовият концерт на шефа. Значи аз съм свободен.
	Щросмайер го сръга — главният лекар стоеше почти над него. Но Арнощ демонстративно стана и тръгна да излиза.
	Пациентът, за когото ставаше дума, хокеистът Резек, вече беше докаран в операционната зала. Кралова го подготвяше за наркозата, Алжбета се приближи до него. Момъкът високо я поздрави:
	— Добър ден, доктор Ченкова!
	— Добър ден!
	Погледна го — личеше, че днес той вече не се страхува.
	— Сърдите ли ми се?
	Този въпрос също й се стори неуместен.
	— Аз ли? Никак. Хайде по-добре да се съсредоточим върху вашия лакът.
	— Знам — прошепна той. — Искам само да ви кажа, че от моя страна… аз, разбира се, че я познавам.
	Кралова изгледа с любопитство Алжбета — какъв е този странен предоперационен диалог. На Алжбета й беше много неприятно.
	— Може ли да започнем?
	— Готова съм — отвърна анестезиоложката.
	— Ние също. Ще повикам главния лекар. — Алжбета тръгна, натъженият Пршемисъл успя все пак да й каже:
	— Извинете ме.
	И отново започна обрядът на обличането, завързването на маските, опъването на ръкавиците и стихчето за обляната в светлина маса и спящото момче, за двамата мъже и момичето, които се бореха с ръката, с лакътя, с всеки пръст, нежно и с насилие, бързо и с неимоверно търпение.
	А когато всичко свърши и те се събличаха в умивалнята, сваляха маските и смъкваха ръкавиците, изведнъж започнаха да говорят непривично високо, за да се освободят от напрежението.
	— Господа инженери, вече си мислех, че тая кост няма да помръдне — пръв се обади Щросмайер.
	— Там всичко беше вече силно зафиксирано — отвърна замислен главният лекар.
	Алжбета попита, по-скоро за да се увери:
	— Рентгенът обаче показа, че все пак добре се е наместила, нали?
	Сова я поправи:
	— Засега. Хирургът никога не може да каже дали операцията е успешна или не. А ортопедът пък — изобщо. Ще видим какво ще ни донесат следващите седмици.
	Той влезе в съблекалнята — там вече нямаше жива душа. Когато се отправи към своята кабина, отнякъде долетя тежка въздишка. Обърна се и през пролуката на завесата забеляза стария хирург Въртишка.
	— Ти ли си, Збинек?
	— Аз съм.
	И отново чу тежка въздишка. Сова дръпна завесата. Старият главен лекар седеше там все още в операционно облекло, с пребледняло, потно лице. Сова се уплаши:
	— Случило ли се е нещо?
	— Нищо. Само че вече свърших.
	— Какво си свършил?
	— С оперирането.
	— Това може да е моментно неразположение.
	— Къде ти! От няколко седмици го забелязвам. Сега мисля само да не го забележат и останалите. Карел, толкова е мъчително да оперираш и при това да мислиш как да държиш инструментите, та да не бие на очи. Свършен съм. По-добре сам да реша, отколкото да ми го кажат колегите. По-добре сам!
	Сова търсеше думи за утеха:
	— През тези четиридесет години не се ли настоя над операционната маса?
	Хирургът се усмихна тъжно:
	— Така е. Бяхме тук двамата с теб.
	Сова отвърна по-бързо, отколкото беше необходимо:
	— Но аз не съм забелязал такова нещо при мен. Ръката ми не трепери.
	— Карел, когато почне да трепери, ще бъде вече късно.
	Тези думи прозвучаха на Сова като безапелационна присъда.


>	Глава четвърта

	Ина набра три цифри и каза три думи:
	— Снимките са тук.
	Само след миг вратата стремително се отвори и в стаята се втурна Арнощ Блажей:
	— Покажи ги!
	Тя му подаде рентгеновите снимки. Арнощ ги разгледа срещу прозореца и много доволен тихо изцвили:
	— Дявол да го вземе! От лошо по-лошо. Любопитен съм какво ще запее сега старият. — Той целуна леко момичето по устата и му нареди: — Все едно не съм ги виждал…
	Подир малко в амбулаторията влезе главният лекар Сова.
	— Добър ден!
	Ина моментално стана:
	— Добър ден, господин главен лекар!
	— Бих искал да видя снимките, които са дошли.
	Тя му ги подаде.
	Сова ги заразглежда една след друга — внимателно и дълго. После, без да каже нищо, ги върна обратно.
	— Благодаря ви! Довиждане!
	— Довиждане!
	Веднага щом вратата зад него се затвори, тя вдигна слушалката. Набра три цифри:
	— Току-що беше тук… разглежда ги дълго… нищо не каза… сигурно… благодари, обърна се и излезе… Чао!
	Блажей затвори телефона и извика на всички — защото всички бяха там:
	— Мила дамо, господа, днес ще изживеем нещо забележително…
	— Колко забележително? — попита Щросмайер.
	Блажей взе да го усуква:
	— Нищо повече няма да ви кажа, за да не си издам осведомителната агенция.
	Някой почука, вратата се отвори, влезе главният лекар Сова.
	— Добър ден!
	Всички застанаха нащрек.
	Главният лекар се обърна към Блажей:
	— Колега, трябва да ви съобщя, че моето предположение за възможността да се излекува лакътя с повторно гипсиране не се оправда и ще трябва да пристъпим към вашето заигляне. Вие излязохте прав.
	Настана такава тишина, че и мушица да бръмнеше, щеше да се чуе. Арнощ неочаквано се смути:
	— Е, случва се… колко му е да го направим… всичко ще бъде наред.
	Но Пршемисъл Резек не прие така спокойно новината.
	— Какъв лакът ще оперирате? Какъв лакът? Мисля, че лакътят ми е наред, сега трябва да се оправи кракът.
	Той крещеше това на Хункова, която припряно редеше:
	— Нещо май не стана, знам ли, ще се прави още веднъж, случва се.
	Резек още повече се разбесня:
	— Затова че искате да ме превърнете в опитно зайче, аз трябва да кисна тук още една година, така ли? Тая няма да я бъде. Извикайте главния лекар!
	Щросмайер, при когото Хункова отиде с новината, попита недоумяващ:
	— Кой се е раздрънкал пред пациента?
	Тя не знаеше какво да отговори:
	— Аз… аз не знам, то се е разбрало някак от само` себе си.
	— От само себе си, казвате — изръмжа Щросмайер. — От само` себе си и дева Мария не е заченала.
	Алжбета се преструваше, че чете много старателно, но с голямо усилие сдържаше смеха си.
	Сестрата си даде вид на обидена:
	— Ще идете ли при него или не?
	— Вече летя, гълъбице!
	Хункова обаче беше много чувствителна към тази дума:
	— Какво казахте?
	Щросмайер само заплашително процеди през зъби:
	— Махнете се от пътя ми, защото ще кажа нещо много по-тлъсто!
	Той заговори с Пршемисъл по-рязко, отколкото изискваше приличието:
	— Предадоха ми, че искате да говорите с мен.
	Резек отвърна високомерно:
	— Исках да говоря с главния лекар…
	— Е, аз не съм главният, чао! — каза Щросмайер.
	Обърна се кръгом и си тръгна.
	Думите на Пршемисъл го застигнаха чак при вратата:
	— Кой се е подписал под тая нескопосана работа?
	Това го накара тутакси да се върне.
	— За каква нескопосана работа говорите?
	— Ами за това, дето сте направили с моя лакът. Вие нищо ли не знаете?
	Думите вече плющяха като удари с бич.
	— И кой ви каза, че е нескопосана?
	— А какво друго е, щом като трябва отново да се оперира?
	— Имате странни представи за медицината.
	— Още не сте ми казал кой направи операцията?
	— Това не беше операция, а външна фиксация, ако разбирате за какво става дума.
	— Разбирам, разбирам, не е чак толкова сложно, колкото вие го усуквате.
	— Искате ли да знаете още нещо?
	— Да, все същото. Кой направи външната фиксация?
	Щросмайер се поколеба за миг, но после решително отговори:
	— Всички я правихме.
	— Какво значи всички?
	— Всички — значи цялата ортопедия.
	— Това ми се струва някак подозрително.
	— Подозрително може да се струва само на онзи, който няма и понятие от тия работи.
	— А новата операция пак ли всички ще я правите?
	— Да, пак.
	— Само че ще бъде съвсем различна?
	— Да, съвсем.
	— Значи предишния път вие всички я оплескахте, а сега същите тези всички ще я направят отлично.
	Щросмайер вече се ядоса:
	— Как така сме я оплескали? Я си мерете думите!
	— Може ли да ми кажете защо не я направихте добре още първия път?
	Тук заместникът на главния лекар премина на „ти“:
	— Виж какво, миличък, ортопедията не е като да буташ с извита тояга гумено търкало. Тя е сериозно и отговорно нещо… При нас те докараха разпокъсан на парчета и сега постепенно те сглобяваме. Искаме да го правим, колкото се може по-внимателно и опитваме така, че най-малко да се мъчиш — и да издържиш. Да застанем над теб с нож в ръката и да те шпиковаме като заек — това го може всеки касапин. Ние държим ти да излезеш от тая болница здрав — и физически, и душевно. Ето това искаме — та понякога дори се и сдърпваме, но всеки от нас дава всичко, на което е способен. Ако си мислиш, че сме шмекери и мърлячи, можеш спокойно да си идеш. Ние тук лекуваме само този, който иска да бъде лекуван, защото ни вярва.
	Пршемисъл беше смутен и дори объркан от този рязък и обстоен монолог. Не очакваше да му отговорят така разпалено и страстно.
	— Аз… аз нищо не казвам… само си мислех… много се проточи… сезонът ще свърши… извинете.
	Щросмайер го погледна със сияйна усмивка:
	— Няма за какво, и аз се ядосах, но ще видиш, че ще сложим всичко в ред. Та в тебе нищо да не изпука, дори когато се шмугнеш между двама канадски защитници.
	Той го потупа по рамото, Пршемисъл каза едва чуто:
	— Благодаря ви, нужно ми беше да го знам.


	Една привечер главният лекар отвори портичката на своята градина и видя автомобила на Карел. Неволно ускори крачки и дори изкачи бързо, като младеж, последните няколко стъпала пред входа. Вратата беше отворена. Той влезе в хола и още от прага извика:
	— Къде сте, кой ни е дошъл на гости?
	Но никой не му отговори.
	— Ема, къде е Карел?
	Вместо Ема се обади друг женски глас:
	— Карел го няма, татко, аз съм тук.
	Той се обърна, на вратата на стаята стоеше снаха му Катержина, някак още по-строга от друг път. Отначало Сова се стъписа, но бързо се опомни и мило я поздрави:
	— Здравей, Катенка, къде е Ханка?
	— Не я взех със себе си.
	— Защо?
	— Трябва да обсъдя с вас някои неща, а тя щеше да ни пречи.
	Това не обещаваше нищо хубаво. Той я покани с жест да седне.
	— Татко, ще бъда кратка: Карел пие.
	Сова слушаше мълчаливо. Снаха му добави:
	— И по-точно — пие и по време на работа.
	— Откъде знаеш?
	— Ако още не сте научил отнякъде — заради това го изхвърлиха от клиниката.
	— Изхвърлиха ли го?
	— Знам — легендата за честването, за голямата катастрофа и неотложната помощ, всички избягали, само Карел останал — вие вярвате ли на всичко това?
	— Аз? Да.
	— Аз пък не.
	— Защо?
	Въпросът му стъписа за миг Катержина. После тя изстреля:
	— Защото продължава да пие.
	— Откъде знаеш, че пие и по време на работа?
	— Първо — виждам го как отива в болницата.
	— И в дните, когато има операции ли? — все още не вярваше Сова.
	— И тогава.
	Сова стана, прекоси стаята и се изправи до прозореца.
	После, след като мълча дълго, твърде дълго, попита:
	— Искаш ли да поговоря с него?
	— Затова дойдох.
	Сова кимна. Сетне попита:
	— Но ти не вярваш, че нещо ще се промени, нали?
	— На откровения въпрос — откровен отговор: не вярвам.
	Възрастният мъж отново кимна.
	— Знам, че това, което ви разказвам, е много тъжно…
	— Доста.
	— За мен — още повече. Кандидатствам за доцентура, можете да си представите колко напрегнато работя и някак си нямам време да се занимавам с неприятностите на мъжа ми и с обидите, които му нанасят — дори само заради това, че нищо не мога да променя. — Тя погледна часовника си. — Виждате ли, точно сега трябваше да съм на консултация с млади педагози.
	Сова изпрати снаха си чак до колата, после бавно затвори портичката. В хола се огледа и накрая реши да се качи горе при Ема. Но едва сложи крак на първото стъпало, вратата на кухнята се отвори и на нея се показа Ема.
	— Не ходете горе, аз съм тук.
	— Чухте ли?
	— Чух. Нямала време да се занимава с мъжа си! А когато Карел я взе и от писарушка я направи учителка, тогава не го е питала има ли, няма ли време за нея. Ще ви река направо — това между тях, двамата, хич не ми харесва.
	Той й отговори бавно и тъжно:
	— И на мен не ми харесва.


	Тази вечер Алжбета се обличаше и подканяше Дана Кралова:
	— Наистина ли не искаш да дойдеш с мен? Казват, че щели да пускат уникални плочи от самото начало на битълсите, когато още нищо не са представлявали.
	Кралова само поклати усмихнато глава.
	— Да не би да те мързи да станеш?
	— Не, но това е за вас, младите.
	— А-у, ти пък си престаряла!
	— Когато една неомъжена тридесет и петгодишна лекарка отиде вечер в клуба да слуша грамофонни плочи, това изглежда доста подозрително.
	— По тази логика изглежда подозрително и когато там отива една двадесет и шестгодишна.
	— Ще видим какви ще ги приказваш след девет години. Макар че дотогава ти ще се омъжиш и ще имаш куп деца.
	Застанала пред огледалото, Алжбета тутакси подхвърли тихо:
	— А ти искаш ли да имаш много деца?
	— За много не знам, но за едно — положително. — И добави с тон, който издаваше, че дълго е мислила по този въпрос: — Колкото повече остарявам, толкова повече го искам и дори ми е нужно.
	— Само че без мъж трудно ще го дочакаш, Дана, без мъж, за съжаление, не може.
	Анестезиоложката я изненада още повече, като й отвърна съвсем тихо:
	— О, може.
	— Как така може? Какво може?
	— Аз не държа да имам мъж, аз държа да имам дете. — После, сякаш беше казала прекалено много, тутакси приключи разговора: — Хайде, побързай, ще закъснееш и там ще се възмутят, че им пречиш.


	Алжбета дотича до вратата на клуба, отвори я и седна на първото свободно кресло в притъмнялата зала. В същия миг — сякаш беше я очаквал — прозвуча мощен акорд от оратория на Бах. Алжбета ококори очи — ей богу, това не са битълсите. Изненада се още повече, когато на мястото на дисководещия видя съдовия хирург Ржехорж.
	Музиката на Бах отзвуча, Ржехорж заговори:
	— За Бах се казва, че музиката му докосва небесата. Това е едно поетично сравнение, което, според мен, не е съвсем точно. Силата на неговата музика категорично е в това, че докосва всекиго. Независимо от възрастта и от времето, в което живеем. Благодаря ви!
	Чуха се ръкопляскания, към които Алжбета с удоволствие се присъедини.
	— Моля да ме извините, че заедно с Бах трябваше да слушате и мен, но никой не искаше да се заеме с това — каза хирургът веднага щом заключи вратата на клуба.
	Алжбета отговори откровено:
	— Преди всичко трябва да ви призная, не дойдох за Бах, а заради битълсите и че, изглежда, съм объркала датата.
	— Битълсите са утре — усмихна се Ржехорж.
	— Аха… но инак приех напълно и Бах, и вашето изложение.
	— Това надали е вярно — възрази Ржехорж. — Към Бах всеки трябва да се отнася по различен начин, тъй както за всеки собственият му живот е различен от другите.
	Алжбета се усмихна:
	— В такъв случай ние с вас се отнасяме към живота си по еднакъв начин.
	— Май не е така. Но елате идната седмица на романтиците и ще видите как ще се скараме.
	— Можем да се скараме още утре, на битълсите.
	— На битълсите? Не мога.
	— Дежурен ли сте?
	— Не съм дежурен, но не искам да си губя времето.
	Алжбета беше изумена:
	— Какво? Е, още отсега ме ядосахте. Толкова ли сте стар, та да вирите нос пред модерната музика?
	— Изглежда — допусна Ржехорж, — или пък тя не е за човек, който вниква истински в музиката.
	Момичето се възмути:
	— Значи вие вниквате в музиката, а пък аз съм глуха за нея. Така ли?
	— Не знам. Но знам, че сте много… много очарователна, а за глуха — не знам. Лека нощ!
	Той се поклони непохватно и преди Алжбета да се опомни, си тръгна.


	Тази сутрин, докато преглеждаше пощата, главният лекар Сова попита сестра Яхимова:
	— Има ли някакви промени в оперативната програма за утре?
	— Засега — не, макар че във вътрешното отделение чакат да видят как баба Кратохвилова ще прекара нощта…
	Междувременно Сова отвори следващия плик и извади от него един-единствен лист. Зачете го.
C>
	„Уважаеми господин главен лекар! Не зная дали още помните как преди години при Вас дойде да се учи един слаб блондин и Вие с огромно търпение му показвахте резултатите от своята работа над детските луксации. Междувременно този блондин оплешивя и хвърли котва в болницата в Ждяр като главен лекар на ортопедията. Но не за това Ви пиша. Поводът е много по-сериозен. Впрочем, в нашето отделение неотдавна пристигна Вашият син Карел.“
C$
	Старшата сестра видя, че главният лекар е изцяло погълнат от писмото и затова само отбеляза:
	— В края на краищата ще се види утре сутрин, нали?
	— Да.
	Без да дочака тя да излезе, Сова отново зачете писмото.
C>
	„Може би знаете, а може и да не знаете за това. Разбрах, че Вашият син е напуснал клиниката поради някакви усложнения. Разбрах също, че в негово лице нашата болница се сдобива с отличен хирург. По-лошото в случая е, че той не е достатъчно дисциплиниран, а най-лошото — че това се проявява в областта на алкохола.
	Моля Ви, господин главен лекар, разберете, че съм готов да си затворя очите, ако ставаше дума за единично прегрешение. Но ако това се повтаря, то ще означава неговия край като хирург. Моля Ви, преди аз да говоря с него по този въпрос, да му въздействате Вие. Много ще ми бъде неприятно да загубя един толкова ерудиран специалист, който е наследил от Вас характерната способност бързо и точно да се ориентира…“
C$
	Сова не продължи. Пусна писмото на масата, опря се на плота и, скри лице в дланите си и се замисли…
	Някой почука.
	— Влезте!
	На вратата застана главният лекар Въртишка.
	— Не искам да те безпокоя, Карел…, случило ли се е нещо?
	— Не, Какво искаш? Сядай, де!
	— Няма да сядам, много бързам. Идвам при теб, надявам се, че ще приемеш поканата ми и ще дойдеш на малката прощална сбирка.
	— Ти все пак го направи?! — учуди се Сова. — И защо толкова бързо?
	— Колкото по-скоро, толкоз по-добре. Ще дойдеш ли? Ще бъдат само няколко души, които наистина уважавам.
	— Ще дойда с удоволствие. Кога ще бъде?
	— Днес, привечер. Знам, че ти обаждам в последния момент, но веднъж не е удобно на един, после на друг, всички са толкова заети. Установих, че сега единственият, който има време тук, съм аз.
	Думите му прозвучаха много тъжно.
	Сова се вгледа в развълнувания си приятел и поиска да го утеши:
	— Аз също имам време, ще дойда.
	Въртишка си тръгна и Сова обърна поглед към писмото, разтворено на бюрото му.
	Около масата тази вечер бяха насядали половин дузина лекари, сред тях една жена, всички вече на възраст. Те — особено Въртишка, явно вече в добро настроение — приветстваха бурно току-що влезлия Сова.
	— Радвам се, че дойде, Карел, вече се боях…
	— Че нали ти обещах…
	— Знам, само дето времената сега са такива, че обещанията не се приемат сериозно. Младоженците си обещават вярност, шефът ти обещава какво ли не, децата обещават на родителите си, а родителите на децата, лекарите на пациентите и пациентите на лекарите и нищо от това не се изпълнява.
	Дадоха на Сова чаша и той се чукна с Въртишка.
	— Така че аз няма да ти обещавам нищо, само ще ти пожелая занапред много и спокойни години, както се казва, в есента на живота.
	Всички пиха, Сова само намокри устните си.
	— Благодаря ти, Карел, и ти предавам жезъла.
	Сова не го разбра:
	— Какъв жезъл!
	Всички се усмихваха.
	— Въображаемия жезъл на доайена на лекарското тяло, защото като напусна аз, ти ще бъдеш най-възрастният главен лекар в нашата болница.
	Всички изръкопляскаха и това повече смути Сова:
	— Наистина ли ще бъда най-възрастният главен лекар? Никога не съм си давал сметка.
	Искрената му изненада предизвика нова вълна от смях.
	— А ти какво си мислеше? Че ще те направим капитан на нашия отбор по тенис?
	Всред всеобщата гълчава от вратата звънко отекна гласът на Щросмайер:
	— Очаквах панихида в чест на покойника пенсионер, а пък то въртя щурее тук като на младини.
	— Я виж ти кой е дошъл! — поздрави го Въртишка. — Последният мускетар, благородник от рода Щросмайер. На герба му има бургия, трион и канапе.
	Избухна бурен смях.
	— Ами на твоя? Какво има на твоя герб? Игла, конци и сляпо черво.
	Отново избухна смях. Сова се стараеше да се приобщи към чудесното настроение, но някак не успяваше.
	Щросмайер шумно сипеше шеги наляво и надясно и все пак веднага забеляза, че духом неговият главен лекар не е тук. Прошепна му тихичко:
	— Вие май не се забавлявате много?
	— Не, защо, слушам…
	— И аз знам защо не се забавлявате.
	— Аз пък не знам.
	— Всички тук ви изглеждат малко стари и инфантилни, не е ли така?
	Сова отвърна изумен:
	— Това… това е така. А представете си, току-що разбрах, че в цялата болница съм най-старият след Въртишка.
	Заместникът му отговори лаконично:
	— Според рождената дата — може би.
	Телефонът на масата иззвъня. Въртишка вдигна слушалката.
	— Да… ние сме… Карел, имаш болницата в Ждяр.
	Главният лекар го помоли:
	— Можеш ли да прехвърлиш разговора някъде другаде, за да не ви преча?
	— Иди в лекарската стая, там няма никой, ще го прехвърля там.
	Сова благодари и бързо излезе.
	Вдигна слушалката и се опита да говори спокойно:
	— Болницата в Ждяр ли е?… Търся доктор Сова… ще почакам… не е в своя кабинет?… Но е дежурен… и през нощта?
	В същия миг реши:
	— Не, благодаря ви, не го търсете… това е достатъчно, благодаря ви, дочуване!
	С много извинения Сова се сбогува с Въртишка, седна в колата и потегли.
	Заваля. Той седеше зад волана съсредоточен и напрегнат. Наоколо се простираха гори, но Сова не забелязваше нищо, освен пътя пред себе си.
	Спря едва пред старата болница в Ждяр. Влезе бързо в празния коридор с дебели, солидни стени и тръгна от врата на врата. Най-сетне намери тази, която търсеше. Почука. Никой не му отговори. Натисна дръжката и влезе.
	Вътре имаше бюро с настолна лампа, която светеше, стол, три кресла, три шкафа, диван. Обитателят на стаята явно беше някъде наблизо.
	Сова се огледа, никъде нищо. Едно от долните шкафчета беше полуотворено, по-точно — недобре затворено. Загледа се в него, после лекичко, само с върха на обувката си го отвори, за да надникне вътре. Зад гърба си чу гласа на Карел:
	— Нещо за пиене ли търсиш?
	Обърна се към сина си и чак се уплаши, като видя колко се е състарил.
	Ръкуваха се. Карел се отпусна в креслото:
	— Е. кой се е оплакал този път?
	— Ако държиш да знаеш, ще ти кажа.
	— Не е нужно, досещам се.
	— Когато първия път разбрах, не повярвах, сега вече съм длъжен да повярвам.
	Карел говореше небрежно, дори апатично:
	— Тая работа, дето ми я възлагат тук, мога да я върша и слепешком.
	Сова му отвърна доста рязко:
	— Не си ли прекалено високомерен? Ако ти беше главен лекар, какво щеше да кажеш на своя заместник, в случай че той говореше така с теб?
	— Изглежда ми липсва правилната гледна точка на главен лекар.
	— А правилната гледна точка на лекар — и тя ли ти липсва?
	Синът се ядоса:
	— За кого ме вземаш? Защо ми задаваш такива детински въпроси?
	— А какви да ти задавам?
	— Няма ли да ме попиташ защо съм дошъл в тази дупка защо не ме оставят да върша свястна работа? Това не те и интересува?
	На резкия му въпрос бащата отговори двойно по-рязко:
	— Фрактурата при пациентите в тази, както ти я наричаш — дупка, изглежда така, както и при пациентите в Прага — и за нея е необходим също толкова подготвен и съсредоточен хирург. Това — първо. И второ: винаги всичко си стоварвал на главния си лекар. Сега имаш нов, той е човек, който те уважава и иска да ти помогне.
	— Сигурно затова не ми дава да правя нищо.
	Сова повиши тон както никога досега:
	— И ти се учудваш? Той трябва дяволски да внимава с теб. На негово място аз бих изгонил от операционната маса такъв хирург, какъвто си ти сега.


	Отново караха Пршемисъл Резек на операция. „Зелените“ го поеха от „белите“ и влязоха в своето помещение, за да го подготвят. Той видя Алжбета и я поздрави:
	— Как сте, доктор Ченкова?
	— Благодаря, добре. Сега не бива да ви питам нищо, или мога?
	Тя виждаше, че Пршемисъл се опитва да демонстрира сам на себе си добро настроение.
	— Мен ли? Можете — спокойно. За четвърти път в живота ми ще ме приспиват, та вече съм претръпнал.
	— За четвърти ли? Не е ли за трети?
	— За трети — тук, но веднъж и на леда. Един германец ме нокаутира така, че моментално се озовах в царството на сънищата.
	Алжбета не му повярва:
	— В буквалния смисъл на думата ли ви приспа? Май че малко преувеличавате.
	Пршемисъл се усмихваше:
	— Малко — да, но съвсем мъничко. Та днес окончателно ли ще ми оправите лакътя?
	— Непременно.
	— Всъщност той не ми и трябва много, щото винаги, когато са ме гонили от леда, все е било за това, че съм ръгал противника с лакът, а сега ще мога да кажа на съдията, че е сбъркал, че щом нямам лакът, няма и с какво да ръгам.
	Докато го слушаше, Алжбета усети, че това момче удивително я трогваше, като говореше непрестанно как и кога ще се върне на леда.
	— Опасявам се, че главният ни лекар не владее дотолкова тънкостите на хокея и че все пак ще ви оправи лакътя.
	— Сигурно за да мога да ви предложа ръка, когато излезем заедно на първата разходка.
	Не й оставаше друго, освен да се съгласи.
	— Сигурно.


>	Глава пета

	Навъсен предпролетен ден. Главният лекар Сова отвори къщната врата и първото нещо, на което спря поглед, беше една сгъната и залепена бланка — служебно писмо без плик.
	Появи се Ема, очите й бяха насълзени.
	— Какво се е случило? — попита в недоумение Сова.
	— Прочетохте ли го?
	— Не. Какво е това?
	— От Прага. От съда.
	Сова все още не можеше да проумее за какво става дума.
	— Районен съд, Прага 6. За какво ли ми пишат от пражки съд? Сигурно за лекарска експертиза, но за кого?
	Ема не издържа, избухна:
	— Ама и вие ги приказвате — експертиза! Това е призовка.
	Сова изтръпна:
	— Как разбрахте?
	— Ще го отворите ли най-сетне?
	Сова разряза хартията и зачете:
	— „Районен съд, Прага 6: свидетелски показания. Ищец — Катержина Совова, Прага 6, «Коларова» 42, ответник Карел Сова, Тинище 39. Тринадесети март…“ — Не чете по-нататък. — Колко съм стар, наивен и глупав…
	Ема вече плачеше неудържимо.
	Сова недоумяваше: „Но защо мен вика за свидетел? За какво й е нужно?“


	Ина подреждаше на една малка масичка нещо като вечеря за двама. Две чинии, два прибора, две чашки, две салфетки, една ваза с роза. Всичко беше много красиво, дори трогателно, но най-хубава и най-трогателна беше самата Ина.
	За последен път се погледна в огледалото, брошката, която си беше окачила, й се стори излишна и тя я свали. В следния миг на вратата се почука. Ина отиде да отвори. В коридора стоеше госпожа Блажейова. Необикновено спокойна, самоуверена, хладнокръвна.
	— Госпожица Галушкова?
	Ина кимна.
	— Добър вечер! Познаваме се от разговорите по телефона, нали? Аз съм Блажейова.
	— Добър вечер!
	По лицето на Ина нямаше и следа от уплаха.
	— Мога ли да вляза?
	— Моля — и тя й направи път.
	Блажейова забеляза приготвената маса.
	— Виждам, че чакате гости, или по-скоро гост, и няма да ви задържам дълго.
	— Седнете!
	Личеше, че момичето е решено на всичко и така готово да понесе последствията, че нищо не можеше да го смути.
	Съпругата на лекаря измъкна от чантата си писмо в отворен плик.
	— Дойдох при вас, защото получих ето това писмо. Анонимно, разбира се. Накратко — съобщават ми, че ходите с моя мъж или по-точно казано, че мъжът ми ходи с вас. Искате ли да го прочетете?
	Ина поклати глава.
	Под погледа на момичето Блажейова започна да губи самообладанието и високомерието си. Въпреки това се опита да продължи със същия тон:
	— Бих искала да ви кажа, че не отдавам значение на писмото. Такива писма за мъжа си съм получавала и по-рано, а виждате, че не са навредили на брака ни.
	Ина дори не помръдна. Нито с поглед, нито по какъвто и да било друг начин показа, че е съгласна с нея или че й обещава нещо.
	Жената на Блажей повиши глас, все пак трябваше да разтърси това момиче:
	— Но в същото време, госпожице Галушкова, бих искала да ви обърна внимание: ако се окаже, че в писмото има нещо вярно, това ще ви донесе много неприятни последици — надявам се, че ми вярвате.
	Ина и този път не отговори.
	Блажейова повтори натъртено:
	— Вярвате или не?
	Най-сетне момичето отвърна:
	— Вярвам.
	И в отговора му не се долавяше особен страх, нито покорство.
	— Това поне е нещо. Довиждане, госпожице Галушкова.
	— Довиждане!
	Блажейова излезе. На вратата се обърна:
	— Мога ли да ви попитам какво работи баща ви, госпожице Галушкова?
	— Майстор-покривач.
	— И колко деца сте?
	— Три.
	Отговорът й донякъде извади отново Блажейова от равновесие. Все пак това момиче не е могло да даде на Арнощ пари назаем. Начинът, по който напусна стаята, не беше така въздействащ, както си го бе представяла.
	— Довиждане, или по-скоро сбогом!
	Ина и този път не отговори.
	Арнощ Блажей видя жена си, когато тя излизаше от сградата. Остана в „Хондата“ и объркан я проследи с поглед. Щом тя зави зад ъгъла, слезе забързан, заключи колата и изтича към входа.
	Вземаше по три стъпала наведнъж.
	Когато с тревога в очите отвори вратата на своята любима, видя Ина, която отново спокойно си закачаше брошката и проверяваше ефекта в огледалото.
	— Тук ли беше? — попита той, като едва си поемаше дъх.
	Ина кимна.
	— И какво искаше от теб?
	— Показа ми едно писмо — анонимно, че ходим с теб.
	— Тя сама си го е пратила, знам ги тия номера. А ти какво?
	— Нищо.
	Това спокойствие, което преди малко беше извадило от равновесие Блажейова, сега разстрои и Блажей.
	— Как така нищо? Ти никак ли не се разтревожи? Не се ли уплаши?
	— Не.
	— Възможно ли е? Нали си чакала всяка секунда вратата да се отвори и да вляза аз.
	Тогава момичето каза нещо, от което дъхът му секна:
	— Аз го исках.
	Лекарят беше изумен, дори уплашен. Целуна по бузата своето предано момиче, ала мозъкът му сигнализираше за голяма опасност.
	И опасността дойде по-скоро, отколкото я очакваше.
	Защото в същия миг вратата на гарсониерата се отвори и на прага отново застана жена му.
	Блажейова се вторачи в Ина и Арнощ и погледът й съвсем не беше поглед на победител. И думите, които произнесе, прозвучаха по-скоро тъжно:
	— Вие си мислите, че всички около вас са слепи?
	И отново затвори вратата подир себе си.
	Арнощ седна на дивана и дълбоко въздъхна.
	Ина остана права, опряна на етажерката.
	Мина доста време, докато го попита:
	— Не си ли гладен?
	Той поклати глава — не.
	— Искаш ли да си идеш у дома?
	— Мисля да си ида.
	Нищо повече, но и нищо по-малко.


	Силна настолна лампа осветяваше няколко големи карти, разтворени на масата. Сова внимателно ги разглеждаше. Ема му донесе кафе.
	— Засега намерих три Тинища, нито едно няма повече от десет хиляди жители.
	Ема му отговори с леко раздразнение:
	— Карел може да ви каже кое е неговото, нали?
	Сова продължаваше да се рови в картите.
	— Аха, вие обаче няма да го попитате, така ли?
	Отвърна й повече от уклончиво:
	— Ще потърся още.


	Арнощ се качи по стълбите на горния етаж на къщата, вали си палтото, изу си обувките и влезе в стаята. Жена му разглеждаше моден журнал.
	— Добър вечер!
	Тя не се обърна, но отговори на поздрава му:
	— Добър вечер!
	Арнощ седна в креслото, не знаеше какво да каже. Взе и той един от журналите, разтвори го, но при това положение му се стори абсолютно безсмислено и двамата да се преструват, че четат.
	— Тъкмо сега ли ще си устройваме читателска вечер?
	— Ти си представяше тази вечер по-иначе, нали?
	Трябваше да признае, че е съвършена в своя сарказъм.
	Но той нямаше да й се даде.
	— Да.
	— Какво друго ти остава, освен да си признаеш.
	— А ти какво повече искаш?
	— Аз ли какво искам? Че мен пита ли ме някой някога какво искам?
	— Сега те питам.
	У Блажейова се отприщиха всичката натрупана злоба, обидата, но и удовлетворението от днешния успешен лов и тя извика:
	— Какво си представяш? Какво изобщо си представяш? Ти ме лъжеш седмици и месеци наред, ти ме водиш за носа и сега, когато ви пипнах на местопрестъплението, си нетактичен дотолкова, че не знаеш как да се държиш. Или си мислиш, че можеш да говориш с мен като със сервитьор, който ти представя сметката, ти я плащаш и продължаваме нататък, а? Трябва да знаеш обаче…
	Арнощ Блажей нямаше намерение да слуша повече. Тази женска истерия не му беше по силите. Той изрева като звяр, който се кани да скочи върху жертвата си.
	— За последен път те питам какво искаш?
	Блажейова разбра, че той всеки момент ще избухне и изведнъж, най-неочаквано, изрече делово своите условия:
	— Първо — моментално слагаш край на тази връзка, второ — татко не бива да научи нищо и трето — момичето незабавно да напусне болницата.
	Арнощ тутакси отвърна:
	— Първите две ги приемам, но момичето остави на мира.
	Тя не можа да му възрази. Беше изненадана колко бързо той се предаде. Понечи да добави нещо, безспорно за Ина, но Арнощ вече бе станал и бързо излезе.
	Най-сетне го беше притиснала до стената.
	Блажейова се усмихна сама на себе си. И такова удовлетворение не беше за изхвърляне.


	Когато Алжбета нахълта в стаята, Кралова лежеше и четеше.
	— Здравей, Данинка!
	— Шопен май ти е подействал.
	Алжбета се засмя.
	— Изведнъж почувствах, че господин Шопен е страшно игрив композитор.
	— Не думай! И до този извод стигна само благодарение на няколко грамофонни плочи в клуба?
	На Алжбета й ставаше все по-забавно:
	— Докато слушах плочите — да, но не в клуба.
	— А къде, моля?
	— В тихата стаичка на хирурга Ржехорж.
	Кралова възкликна с любопитство:
	— Не може да бъде!
	— Може. Сега по очичките ти познавам какво си представяш, че е станало.
	— А всъщност не е станало нищо.
	— А всъщност не е станало нищо.
	Анестезиоложката притвори очи и каза недоверчиво:
	— Хайде, де…
	Девойката не се предаде:
	— Хайде, де…
	— Е-е, е-е…
	Алжбета се отпусна на колене пред нея и я обгърна с ръце:
	— Имаш ли нещо против съдовите хирурзи?
	Кралова отговори откровено:
	— Против хирурзите — да, и то много, но срещу доктор Ржехорж — абсолютно нищо.
	Момичето засия:
	— А знаеш ли, че и аз нямам абсолютно нищо против него?
	— В такъв случай почти ме е яд, че трябва да се преместя от тук — много ми се ще да получавам всеки ден сведения как се развива този роман.
	Алжбета беше страшно изненадана:
	— Ти ще се местиш? И кога?
	— В най-скоро време. Тъкмо ми съобщиха.
	— И как така изведнъж?
	Тогава лекарката каза със загадъчна усмивка:
	— Появиха се нови обстоятелства и те някак ускориха нещата.
	Алжбета наостри слух:
	— Какви обстоятелства?
	Кралова отговори просто и тихо:
	— Аз чакам дете, Бетушка.
	Момичето направо замръзна на мястото си.
	— Какво?!
	— Чу добре.
	— Но нали все пак аз… нали ти…
	Сега анестезиоложката се усмихна:
	— Казвах ти, че искам дете, не помниш ли?
	— Помня, но си мислех, че… че засега с никого не ходиш.
	— Но аз ти казах, че не държа да имам мъж, държа да имам дете и ще имам.
	Алжбета беше съвсем объркана:
	— Но всъщност как… всъщност кой е той?
	— Толкова ли е важно за теб? — попита Кралова.
	— Е, не е.
	— Добре, защото и за мен вече не е. И угаси лампата, бъдещите майки трябва много да спят. Лека нощ!


	Колата на Сова спря пред сградата на районния съд, която беше доста стара, но с размерите си будеше респект.
	Сова трудно намери място, за да паркира. От другата страна се приближи към него Катержина, сериозна както винаги.
	— Добър ден, татко!
	— Добър ден.
	Ръкуваха се.
	— Не ми ли се сърдите, че ви призовах за свидетел?
	Думите й силно го смутиха:
	— Не зная на какво се надяваш?
	— Не искам нищо друго, освен да потвърдите действителното положение.
	Той отвори пред нея вратата на сградата.
	Първия, когото срещнаха в коридора, беше Карел. Той видя, че идват заедно и в погледа му можеше да се прочете много. После ги поздрави тихо:
	— Добър ден!
	— Добър ден!
	Бащата се чувстваше така неловко, че дори не знаеше как да отговори на поздрава и дали трябва да се ръкуват. Но Карел вече бе седнал в края на дългата пейка, а Катержина се запъти към своята адвокатка, така че Сова остана съвсем сам.
	Той забеляза колко много се бе състарил синът му. Отиде и седна до него. С усилие скърпи първото нестройно изречение:
	— Карел, ти сега в Тинище ли работиш? — и в същия миг от високоговорителя над вратата се обади студен безизразен глас:
	— Делото Совова-Сова, моля, влезте!
	Щом чу това, Карел стана и тръгна към вратата. Там стори път на жена си и на нейната адвокатка, а после влезе и той. Вратата се затвори след него.
	Сова остана съвсем сам в коридора. Отново погледна към вратата, зад която тъкмо започваше мъчителната и вероятно последна глава от брака на Карел.
	Но гласът от високоговорителя го изтръгна от мислите или по-точно от дълбокия размисъл, в който бе потънал.
	— Доктор Сова, моля!
	Главният лекар влезе в съдебната зала с шапка в ръка.
	— Добър ден!
	Съдията беше мъж на около петдесет години.
	— Добър ден! Ако обичате, да ми дадете паспорта си?
	Сова му го подаде, съдията тихо започна да диктува на секретарката необходимите данни.
	Свидетелят погледна наляво, там седеше Катержина с адвокатката си, погледна надясно, там беше Карел — съвсем сам.
	Съдията му върна паспорта и разпитът започна.
	— Трябва да ви обърна внимание, че ваше задължение е да казвате истината, нищо да не премълчавате, иначе ще бъдете привлечен към отговорност за лъжесвидетелстване, което е наказуемо.
	Старият лекар кимна.
	— Господин Сова, може ли да ни кажете какъв беше според вас бракът на сина ви Карел с госпожа ищцата?
	Какво да отговори? Той започна колебливо:
	— Доколкото за това може да говори трето лице, смятам, че беше повече или по-малко нормален.
	— Вие самият никога ли не сте забелязвал между тях някакви конфликти?
	— Може би само такива, които произтичат от различието в характерите.
	— Следователно нищо, което да води към разстройство на брака?
	— Нищо.
	— Ищцата споделяла ли е някога с вас, че иска да напусне съпруга си?
	— Не.
	— Значи вие сте имал впечатлението, че тяхното дете живее в сравнително хармонична среда и че бракът като такъв изпълнява обществената си функция.
	— Да.
	Съдията, за когото това дело несъмнено беше петият или десетият съвсем банален случай през този ден или седмица, се обърна към адвокатката:
	— Имате ли въпроси към свидетеля?
	Юристката бодро взе думата:
	— Да, разбира се, имам. Господин свидетел, вие казахте, че никога не сте забелязвал каквито и да било конфликти между моята довереница и ответника. Господин свидетел, смятате ли, че алкохолът може да бъде предмет на такъв конфликт или на разпадане на семейството?
	Главният лекар усети, че сега настават най-тежките мигове.
	— Зависи до каква степен човек се поддава на влиянието му.
	— Да, тук съм съгласна с вас. Смятате ли, че степента, в която се е поддал на влиянието му вашият син, е достатъчна?
	— Не мога да кажа, не живея заедно с тях.
	— Но знаехте за това, нали?
	— Знаех.
	— От кого научихте?
	— Катержина ми каза.
	— Значи моята довереница специално е дошла при вас, за да ви уведоми.
	— Да.
	Ловката дама го водеше, накъдето си искаше.
	— Следователно не е съвсем вярно, че моята довереница не ви е уведомила за конфликтната ситуация.
	— Въпросът беше дали тя е споделила с мен, че иска да разтрогне брака си.
	— Така е — потвърди съдията.
	Адвокатката с готовност се извини:
	— Моля за извинение.
	— Приключихте ли? — попита съдията с едва доловимо нетърпение.
	— Още една дреболия — пренебрегна призива му адвокатката и отново се обърна към Сова: — Господин свидетел, вие самият се ползвате с репутацията на прочут хирург-главен лекар, строг и към себе си, и към околните.
	Личеше, че особено внимателно беше подготвила следващите си думи:
	— Смятате ли, че от всички професии, алкохолът действа най-пагубно върху лекарите?
	Тази демагогстваща дама ставаше все по-неприятна на Сова.
	— Това е въпрос, на който смятам, че не съм длъжен да отговоря.
	Тогава адвокатката невъздържано повиши тон:
	— На мен не сте, но на себе си — категорично! Какво направихте, когато моята довереница ви каза, че мъжът й пие и по време на работа?
	Битката беше изгубена. Толкова по-тягостно беше да се мине през безполезния й последен етап.
	— Отидох при него.
	— И какво разбрахте?
	— Че всичко е било малко по-различно.
	— И вие повярвахте на сина си?
	— Да.
	— Но вие — опитен лекар и психолог, сигурно знаете, че за да оправдаят своя порок, алкохолиците съумяват да си измислят историйки, които изглеждат невероятно правдоподобни.
	Сова мълчеше.
	Адвокатката го попита язвително:
	— Защо не ми отговаряте?
	Само с голямо усилие той успя да запази спокойствие:
	— Вие не ме питахте нищо.
	— Питам ви все за едно и също: вярвахте ли му?
	— Да.
	— А когато по-късно го изгониха от клиниката, пак ли му вярвахте?
	— Доколкото зная, той напусна по взаимно съгласие.
	— Което от страна на клиниката е било акт на милосърдие — и господин свидетелят знае това толкова добре, колкото и ние.
	Сова отново не каза нищо.
	— Приключихте ли? — сега вече направо я подкани съдията.
	— Още не, господин председател, това е единственият свидетел, когото призовахме, така че интересът ни към него е разбираем.
	— Моля — с въздишка й позволи да продължи съдията.
	— Господин свидетел — атакува отново адвокатката, — известно ли ви е, че ответникът е напуснал и следващото си работно място, и то по същата причина?
	— Да.
	— Попитахте ли го за това?
	— Да.
	— И отново ли му повярвахте?
	Оскърбен и засрамен, Сова отговори:
	— Не.
	— А мога ли да ви попитам дали вие, един толкова принципен и безкомпромисен човек, си направихте някакви изводи за своя син?
	— Да.
	— Можете ли да ни кажете какви?
	Сова се поколеба.
	Съдията го погледна и му помогна:
	— Ако не искате, не сте длъжен да отговаряте.
	Адвокатката викна разпалено:
	— Ще отговорите ли или не?
	— Няма.
	Тя направо сияеше:
	— Благодаря, това ми е достатъчно.
	Председателят на съда се обърна към Карел:
	— Вие имате ли някакви въпроси към свидетеля?
	Карел погледна баща си и отвърна тихо:
	— Не.
	Тогава председателят каза на Сова:
	— Благодаря ви, свободен сте.
	Сова се поклони леко и без да каже нито дума, излезе.


	Щросмайер дойде неочаквано при хокеиста Резек в стаята му и се обърна към него с думите:
	— Понеже болничните тамтами действат денонощно, сигурно е стигнало до вас, че се готвим да се заемем с крака ви.
	— Чух нещо такова.
	— Хубаво. Сега ще ви кажа какво всъщност ще ви направим, защото за това трябва да имаме и вашето съгласие.
	Младежът кимна.
	— Чакайте, по дяволите, не знаете още за какво става дума! Кракът ви е счупен тук, в бедрената кост. Ние го поставихме в тази бесилка и през това време костта отново е зараснала. Само че накриво. И сега ние ще я срежем, ще я изправим и ще я вклиним.
	— Как ще я вклините?
	Щросмайер извади от джоба си чертеж на операцията и му го показа:
	— Тук тази част от костта е в повече, затова ще я клъцнем, а отрязаното клинче ще пъхнем ей тук.
	— И всичко отново ще зарасне?
	— Сто на сто! — увери го Щросмайер. — Човешкото тяло много си се обича и веднага всмуква това, дето му е от полза. За съжаление е и доста глупаво, та приема и работи, дето го мъчат. Така… това е едното нещо. Естествено ще закрепим всичко с метална плака. Другото нещо, което ще опитаме да направим, се състои в това, че поради счупването кракът ви се е скъсил, та и след вклиняването ще ни липсват около три сантиметра. Така че искаме да го поудължим малко.
	— Как се прави това?
	Щросмайер отново прибягнало помощта на чертежа:
	— Тук и тук костта се срязва приблизително във формата на буквата Z, после се изтегля до необходимата дължина, а на мястото, което ще остане празно, ще напъхаме костици от нашата костна банка, ще стегнем всичко с плаки и ще си речем, че достатъчно сме се бъхтили, нека по-нататък младото тяло само се погрижи за себе си. Е — и това е всичко. След няколко месеца ще измъкнем плаките, ще ви махнем с ръка от прозореца и на всичко това един ден вие ще му викате две години ваканция. И така — ще подпишете или не?
	— Имам още един въпрос — отложи отговора си младежът.
	— И какъв е той?
	— Вие казахте, че ще опитате да направите и удължаване. Означава ли това, че може и да не го направите?
	— Ако условията са неблагоприятни, няма да го правим.
	Пршемисъл изтръпна:
	— И пак ще отложите?
	— Да.
	— Но аз не искам нищо да отлагам.
	— Ние също не искаме, повярвайте ни. За нас не е никакво развлечение постоянно да ви кълцаме крака…
	Щросмайер се опитваше да води разговора с лек тон, но за Пршемисъл това беше въпрос на живот и смърт.
	— Обещавате ли ми?
	Щросмайер попита смаян:
	— Какво?
	— Питам дали ми обещавате?
	По-късно Щросмайер разказа всичко на Алжбета, като искрено се ядосваше на себе си:
	— … и аз като последен бунак не издържах на тия негови урочасващи зъркели, или какво, и взех да му обещавам, че всичко ще бъде наред, като гимназист, преди да дефлорира своето момиче… Май започвам да старея.
	Алжбета се засмя.
	— Напротив, намирам ви подмладен…
	— Не си правете майтап с мен — не прие ласкателството й Щросмайер, — ако кажа на стария, че съм обещавал нещо на пациент, ще ме изгони…
	Три дни след този разговор и един час след операцията Щросмайер се чувстваше много по-зле.
	— Е, как спахте, млади господине? — опитваше се да се шегува той, като пляскаше Пршемисъл по бузите.
	Младежът се събуди бързо и също така бързо попита:
	— Как мина?
	Щросмайер, взрян във все още трескавите му очи, бавно процеди отговора:
	— Костта ли имате предвид? Изправихме я така, че по-права не е била никога през живота ви.
	Пршемисъл се засмя, Алжбета надзърна от вратата.
	— А освен че не е крива, достатъчно ли е дълга?
	Щросмайер промърмори колебливо:
	— Е… липсват й още около три сантиметра.
	Момъкът преглътна напразно. Щросмайер започна да го успокоява:
	— Слушай, момче, не можеше, костта беше много втвърдена. Ще го направим следващия път, разбираш ли?
	Алжбета наблюдаваше душевната борба, изписана на лицето на младежа. Пршемисъл каза тихо:
	— Няма значение, ще го наваксам с тренировки.
	Лекарите се спогледаха, бяха очаквали всичко друго, но не и това. Алжбета не се сдържа и погали Пршемисъл по лицето.


	Облечен за излизане, Арнощ Блажей вървеше по коридора към изхода. През полуотворената врата на сестринската стая зърна Ина, която седеше зад бюрото.
	За щастие момичето не го виждаше, погълнато изцяло от работата си. Той отмина вратата и продължи към изхода. Но след няколко крачки спря и бавно се върна. Влезе в стаята и затвори след себе си вратата.
	— Здравей!
	Ина го погледна, стана веднага и се запъти към него. Бързо, може би, за да я спре, преди да е стигнала до него, той й каза:
	— Исках да ти… трябва да ти кажа, че съм принуден да сложа край на всичко.
	Тя се закова на мястото си, не направи нито крачка повече. Блажей се чувстваше кошмарно:
	— Сигурно ще си помислиш за мен най-лошото, но аз… не ми се сърди, моля те…
	— Не се сърдя.
	— Парите ще ти върна в най-скоро време.
	— Не е спешно.
	Тя говореше с него така спокойно и мило, че женкарят Блажей щеше да полудее.
	Приближи се до нея, подаде й ръка, но не издържа и я привлече в прегръдките си.
	Целуваха се страстно и дълго, безкрайно, докато лекарят се опомни и прошепна по-скоро на себе си:
	— Боже господи!
	После избяга.


>	Глава шеста

	Ден за свиждания.
	Заедно с останалите посетители, които се стичаха към централната сграда, вървеше и един немного висок, по-скоро набит, около четиридесет и петгодишен мъж, с набраздено от бръчки лице и почти обръсната глава — по всяка вероятност трудов човек.
	Той не носеше никакъв багаж, и цветя не носеше. Отказа се от асансьора и бързо тръгна нагоре по стълбите. Появи се в коридора точно в момента, когато Арнощ Блажей мълниеносно се изплъзна от стремителната атака на някаква блондинка, която го беше заклещила в ъгъла и там го разпитваше.
	Блажей изчезна със смях зад вратата на банята. Там запали цигара, запуши спокойно и се загледа през прозореца. В същия миг чу как вратата се отвори. Помисли, че е някой от колегите и извика:
	— Моля, заповядайте!
	Иззад облицованата с кахлени плочки преграда се подаде обръснатата глава на ниския, набит мъж.
	— Господин доктор Блажей?
	— Трябва да ви обърна внимание — отвърна хирургът, — че за посетители входът тук е забранен.
	Мъжът сякаш не го чу:
	— Господин доктор Блажей?
	— Аз съм, но тук наистина…
	— Аз съм Галушка…
	На Блажей просто му се схвана челюстта.
	Мъжът се приближи:
	— И понеже нищо не мога да науча от нашата Иржинка, идвам да попитам вас.
	— Ина ли ви изпрати?
	Майсторът-покривач поклати глава:
	— Казвам ви не и цялата тая работа вече ми се вижда някак особена. На вас също, нали, господин докторе?
	Арнощ бързо се опомни и реши да говори с лек, успокояващ тон:
	— Не разбирам какво имате предвид.
	— Вие ще вземете ли нашата Иржинка или не?
	Директната му атака отново извади Арнощ от равновесие:
	— Ами… това… какво… кой ви каза?
	— Не е важно. Дойдох, за да съм наясно. Но както ви слушам да увъртате, разбирам, че сте женен, така ли е?
	— Да… разбира се.
	— Значи вие чисто и просто сте си кръшнал.
	— Бива ли да говорим за това по този начин?
	Галушка отри с ръка обръснатата си глава — в банята беше много топло.
	— Прав сте, не бива. Само че къде са четирийсетте хилядарки?
	Това беше третият удар, който докторът получи и реакцията му беше съвсем необмислена:
	— Какви четиридесет хилядарки?
	Майсторът-покривач се сгърби и протегна напред шия, сякаш не беше чул добре.
	— Ще отречете ли?
	Блажей заговори с остър, дори суров тон:
	— Нищо няма да отричам, но този въпрос засяга само нея и мен и бъдете така добър да не се месите.
	След тези думи се разрази истинска буря:
	— Какво рекохте? Нямало защо да се меся ли? Знаете ли що часове съм лазил по покривите и що керемиди са минали през ей тия ръце, и що цимент съм изнесъл догоре, докато ги изкарам тия четирийсет хиляди? А вие си позволявате да ми речете, че не бивало да се меся!
	Блажей видя, че с подхванал от лош край и веднага взе да се оправдава:
	— Не подценявам вашия труд, господин Галушка, само казвам, че взех назаем тези пари от дъщеря ви, а не от вас.
	Сега вече майсторът-покривач не можа да се сдържи:
	— Ти не си ги взел назаем, кучи сине, ти си ги измъкнал, щото си й обещал да се ожениш за нея — изтърси той всичко, заради което беше дошъл.
	Блажей беше безкрайно засегнат:
	— Как си позволявате! Това е най-голямата простащина, която съм чувал през живота си!
	— Значи аз съм простак — изрева Галушка, — щото съм дал тия пари, а ти, дето си им турил ръка, не си простак. Ще видим тая работа на друго място. — И отново мина на „ви“: — Къде е вашият главен лекар?
	Той сграбчи милия Арнощ за лекарската престилка и го задърпа навън. Хирургът беснееше.
	— Как си позволявате, моментално ме пуснете… чувате ли?
	При това той удряше ръката му, усукваше я, извиваше му пръстите — напразно! Лявата ръка на майстора-покривач, тази, която часове наред бе държала предпазното въже, не биваше да го изпусне и не го пусна. Галушка довлече Блажей до вратата, отвори я и наистина щеше да го замъкне през коридора, пълен с посетители, чак до кабинета на Сова.
	Но на вратата Блажей се запъна, там намери опора.
	Галушка пухтеше и ругаеше, заплашваше го, като отново му заговори на „ти“:
	— Ще те замъкна до там, па ако ще да изкъртя и вратата.
	— Приканвам ви за последен път, незабавно ме пуснете, инак ще извикам милиция.
	— Ти ли ще викаш милиция? — ревеше майсторът-покривач. — Аз ще извикам милиция…
	Тяхната разправия, разбира се, привлече всеобщото внимание. Хората спираха, оглеждаха ги, персоналът зарязваше работата си, в този момент в коридора бяха Цвах, Хункова, Яхимова, приближаваше се и синът на старшата сестра — Роман, всеки зяпаше, но с удоволствие оставяше нещата да се развиват от само себе си.
	— Къде е тук главният лекар? — викаше Галушка, като се обръщаше на всички страни.
	— Полудяхте ли?
	— Аз — не, но ти си откачил, ако си мислиш, че това ще ти се размине ей така. Отпървом наговаря на момичето какво ли не, сетне измъква от него мангизи…
	Неочаквано пред тях, кой знае откъде, се появи Ина и каза тихо, но настойчиво:
	— Татко!
	Той се обърна и пусна Блажей.
	— Ти ли си, Иржинка?
	— Вървете си у дома! — нареди му тя почти шепнешком.
	Мъжът забеляза как Блажей се втурна към вратата на лекарската стая.
	— Ама той ми беше в ръцете и нямаше да ми се измъкне.
	— Казвам ви, идете си у дома…
	Виж ти! С тихия си глас нежното красиво момиче за миг усмири баща си. Той прокара ръка по главата си и само пошепна:
	— Жалко, много жалко…
	Ина тръгна с него към асансьора — през това време в коридора животът се връщаше в нормалните си релси. Доктор Цвах особено внимателно я проследи с поглед. Той забеляза също, че младият Роман Яхим скочи в другия асансьор и потегли надолу след тях.
	Ина беше тръгнала да изпрати баща си до изхода. Майсторът-покривач явно не беше само успокоен, а и съкрушен.
	— Нищо лошо не исках, само да ти помогна. Щото виждах, че нещо те мъчи.
	— Знам.
	— Не се сърди!
	— Не се сърдя.
	— И в събота си ела у дома.
	— Ще си дойда.
	Не се ръкуваха, не се и целунаха и все пак това бе раздяла между двама души, които много се обичат. При остъклената врата татко Галушка се извърна и вдигна лявата си ръка за нерешителен поздрав.
	Когато се обърна. Ина се сблъска с Роман.
	— Това баща ви ли е?
	— Да.
	Тя поиска да го отмине, но младежът я спря:
	— Случило ли се е нещо?
	— Мина вече.
	— Имате ли нужда от помощ?
	— Не, благодаря.
	— Нали знаете, че с голямо удоволствие ще ви помогна — за каквото и да е.
	— Зная.


	Анестезиоложката Дана Кралова, на която вече й личеше, че е бременна, и доктор Алжбета Ченкова се качваха по стълбите, всяка носеше по два куфара. Настанал бе денят на отдавна обещаното преместване.
	— Спри, почини си! — нареди Алжбета.
	— Ние, спортистките, никога не се предаваме преди целта — отвърна бъдещата майка.
	Половин етаж по-нагоре по стълбите се качваше съдовият хирург Ржехорж. Той чу гласовете им, обърна се и видя двете жени. Спусна се бързо и понечи да вземе два от куфарите.
	— Може ли да ви помогна?
	Алжбета въздъхна, Кралова отговори вместо нея:
	— Разбира се, Владимире, иначе като нищо ще падне тук.
	— Къде се местите?
	— Един етаж по-нагоре, третата врата вляво.
	— Ти ще живееш в самостоятелна стая?
	— Не намираш ли, че е крайно време?
	Едва сега хирургът забеляза нейното състояние. Сепна се, облещи очи, но бързо се извърна и тръгна с куфарите нагоре.
	Двете млади жени си смигнаха.
	— Забеляза — подхвърли Дана.
	— Но му костваше доста да не се издаде.
	Кралова взе да излага на глас своя набран вече опит на бременна:
	— Щросмайер без много-много да се церемони, изрева: „Дано, луда главо, казвай от кого е детето?“
	— Наблюдавах Сова, той не каза нито дума — добави Алжбета.
	— Грешиш, той дойде при мен и на четири очи ми пожела много сили, за да се справя с всичко. А нашият главен лекар почна да заеква, извинявал се, че от много работа пропуснал да ми честити сватбата. А като му казах, че никаква сватба не е имало, май се обиди, помисли си, че го поднасям.
	Така стигнаха до затворената врата — третата вляво.
	— Заповядайте в моята майчинска и същевременно детска стая.
	Тя погледна към Алжбета — да видим как ще реагира Ржехорж.
	Лекарят се смути, остави куфарите.
	— Благодаря… да… пожелавам ти всичко най-хубаво тук…
	— Но вие не честитихте на Дана бъдещото майчинство.
	Двете с наслаждение продължаваха да му вадят душата.
	Ржехорж смутено огледа Дана.
	— Извинете, вероятно съм последният, който го забелязва. Разбира се, че ти честитя.
	Алжбета обаче не мирясваше:
	— А сега следва да попитате за сватбата, нали?
	— Сватба изглежда не е имало — отвърна Ржехорж, вече започваше да му става ясно.
	— Правилно отгатнахте. А сега за името на бащата — каза Дана.
	Хирургът се замисли:
	— Смятам… не знам. Само ми се струва, че няма никакъв баща.
	— Как така няма, някакъв все трябва да е имало.
	— Лошо се изразих — исках да кажа, че е имало, но вече няма, защото в случая не е важен…
	Кралова шумно го похвали:
	— Страшен си, имаш от мен една майчинска целувка. — И тя го целуна по бузата весела и непринудена. — А сега ще трябва да ви налея от оная гадост, дето е забранена за бъдещи майки, която никога не съм обичала, но откакто забременях, ужасно ми се пие. Момент, ей сега ще измия чашките!
	Тя нахълта в банята, двамата останаха сами.
	Алжбета каза шепнешком:
	— В чудесно настроение е. И никога не е била толкова красива, не намирате ли?
	— И аз имам същото усещане.
	— Без нея ще ми бъде мъчно.
	— Тогава идвайте при господин Шопен. И без това обещахте, а не дойдохте нито веднъж.
	— Страхувах се, че в Бор ще скучая, а неочаквано се оказа, че имам толкова много работа, та не ми остава нито една свободна вечер.
	Хирургът тъжно отбеляза:
	— И никога ли не ви се иска поне за минутка да поспрете и да се заслушате?
	Той не дочака отговор, защото Кралова се върна с три чашки:
	— Двете са пълни, а третата до средата, това дете трябва да разбере какво го чака тук и какво няма да му се размине.


	Големият салон беше пълен със странни велосипеди без колела, но със седалки и педали. Само един човек имаше тук, тренираше упорито, с пълно себеотдаване — Пршемисъл Резек. От вратата надникна Алжбета, явно търсеше някого. Хокеистът не я видя. Момичето понечи да затвори вратата, но се спря — младежът беше възхитителен в своето упорство. След миг Резек я зърна и незабавно престана да тренира.
	— Добър ден!
	— Добър ден! Продължавайте, не спирайте!
	— Няма страшно, всеки ден увеличавам натоварването.
	— И не прекалявате ли?
	— Вече не. С доктор Блажей се уговорих точно какво мога и докъде. Впрочем, аз не съм обикновен пациент, аз съм професионалист.
	Алжбета изтръпна.
	— Вие наистина ли се каните да се върнете на леда?
	— Ами че то е ясно, не само се каня, а и ще се върна.
	Момичето не отговори.
	— Вие не ми вярвате, нали? То е, защото не ме познавате — аз имам страшно силна воля. На нея дължа всичко, във всеки мач.
	И той отново се зае с тренировката, започна ново упражнение. Алжбета се опря на стената, изумена от упорството, което се излъчваше от всяко негово движение. Изведнъж, без какъвто и да било повод или знак, Пршемисъл спря и с лице, окъпано в пот, попита:
	— Искате да ми кажете нещо, нали?
	— Аз? Всъщност — да. Знаете ли, мисля, че би трябвало да вложите силната си воля и целия си устрем… някъде… в нещо друго.
	Хокеистът я слушаше, дишайки дълбоко.
	— Защо в друго? Аз знам да играя хокей и не умея нищо друго.
	Лекарката усърдно взе да обяснява:
	— Но вие ще съумеете да превъзмогнете и други препятствия, не само в хокея.
	Той не я разбираше:
	— Защо трябва да превъзмогвам нещо друго, какво искате да кажете? Че никакви тренировки няма да помогнат на крака ми така, че отново да играя?
	Алжбета продължи да обяснява трескаво:
	— Не, не, вие ще ходите нормално, може би даже няма да се познава…
	Тя не успя да довърши — погледът на Пршемисъл я възпря.
	— Значи всичко, което правя, е напразно?
	Тя вече не знаеше как да му обясни.
	— Не, изобщо не! Тъкмо напротив, нужно ви е, за да можете да поемете по нов жизнен път и да бъдете абсолютно здрав.
	Младежът грабна патериците и излезе, без да каже дума.
	След по-малко от час персоналът и пациентите, които бяха в коридора, видяха как главният лекар изскочи от „двойката“ — стаята с двете легла — почти тичайки. Лицето му беше пламнало от гняв. Той подминаваше хората от персонала и пациентите, без да отговори на поздравите — нещо невиждано и нечувано досега. Почука на вратата на лекарската стая така, сякаш се готвеше да хвърли камък, и без да дочака отговор, я отвори широко. И тутакси се обърна към Алжбета с глас, какъвто никой досега не беше чувал у него:
	— Колежке, ще бъдете ли така любезна да ми обясните кой ви е възложил да давате сведения на отделни пациенти?
	Начинът, по който нахълта, неговият глас и това обръщение, разбира се, смразиха всички. Щросмайер и Блажей, както дъвчеха, застинаха с пълна уста, Цвах за малко не изпусна чашката с кафе, Алжбета остана в недоумение с какво се бе провинила.
	— Но аз не съм давала сведения на никого!
	— Не сте ли? — почти изкрещя главният лекар. — А какво сте казала на младия пациент от „двойката“, какво?
	Момичето беше пребледняло като мъртвец.
	— Аз… аз исках само да му помогна…
	— Хубава помощ, великолепна помощ, няма що! Ние тук се стремим да постигнем при него максимално възстановяване, а вие му обяснявате, че така или иначе през живота си вече няма да играе хокей.
	— Мислех, че е… че трябва да бъде подготвен за това.
	— За кое да бъде подготвен, за кое?
	— За това, че няма да се занимава със състезателен спорт.
	— А откъде знаете, колежке, откъде знаете?
	— Но… нали ние всички тук го знаем.
	— Всички — не. Аз например не знам. Не съм такъв ясновидец.
	Алжбета се обърна към останалите колеги — дали някой няма да й помогне, ала никой не се и помръдна.
	— Знаете ли как се постъпва с лекарите, които разстройват работата на своите колеги, знаете ли?
	— Не зная.
	— По категоричен начин им се дава да разберат, не трябва да напуснат отделението.
	Той произнесе присъдата, обърна се и излезе, вратата подир него изтрещя. Преди останалите да се опомнят, тя се отвори отново и главният лекар добави с леден глас:
	— Надявам се, че сега няма да ви хрумне да идете при него и да започнете да го утешавате.
	След като окончателно си отиде, в стаята доста дълго цари бездънна тишина. Наруши я Цвах и, разбира се, по особено неподходящ начин:
	— Извинете, че не ви подкрепихме, но наистина не помня някога да сме говорили, че Резек вече няма да играе.
	При тези думи Алжбета стана и избяга от стаята.
	Арнощ продължаваше да мълчи намръщен, Щросмайер изръмжа:
	— Цвах, ти имаш забележителен талант: винаги безпогрешно откриваш къде е нацвъкано и го нацвъкваш още повече.


	Същата вечер Щросмайер навести главния лекар в дома му.
	— Не ми се сърдете, че без предварително да се обадя, потропах на вашата врата, честна дума — нямах намерение. Ама минавам оттук, отивам да играя мариаш*…
	[* Игра на карти. — Б.пр.]
	— Още ли играете? — попита не особено любезно Ема.
	И научихте ли го най-сетне?
	— Играя, но все по-зле и по-зле — отвърна Щросмайер — и понеже от главата ми не излиза нашето момиче, взех, че се отбих при вас.
	— Кое момиче? — попита предпазливо Ема.
	— Имаме в отделението една млада лекарка, страшно добро същество… съгласен ли сте с мен?
	Сова отклони отговора, като се обърна към възрастната жена:
	— Ема, няма ли да предложите нещо на госта?
	— Там има щрудел, но той щрудел не яде.
	— А, ям, вече ям — усърдно викна ортопедът.
	Ема тръгна да излиза, като си говореше сама:
	— Да се побърка човек, като гледа какво става с докторите, щом минат петдесетте.
	— На това му викат докторски плюскащ климактериум. Секс вече няма, та се нахвърляме на ядене.
	После двамата влязоха в стаята, Сова предложи на Щросмайер да седне и сам се настани срещу него.
	— Вие сериозно ли говорехте за напускане? — отново попита Щросмайер.
	Сова не бързаше да отговори.
	— Колега, случвало ли ви се е някога във вашата практика някой лекар така да ви подхлъзне?
	— Да, веднъж.
	— Но това е било доста отдавна — побърза да уточни главният лекар.
	— Преди около четвърт век. Каза на близките на пациента, когото в момента лекувах, че все едно, нищо няма да излезе.
	— И как свърши всичко?
	— За пациента добре, но за оня доктор зле: хванах го за гушата. Та после и за мен свърши зле.
	Сова слушаше мълчаливо. Щросмайер отново се върна на темата:
	— Само че тогава случаят беше съвсем различен. Оня колега го направи със зла умисъл, докато нашата Бети — от добро сърце.
	— Момчето изпадна в такава страшна депресия, че финалният ефект е същият.
	Влезе Ема, носеше щрудел.
	— Ето ви остатъците. Ако се бяхте обадил предварително, щеше да има нещо по-добро.
	— И тъй си го бива! Откакто на докторите вече не се носи домашно свинско и гъски, и буци масло, и бохчи със сладки, а все бонбониери и бонбониери, човек не може да си хапне нещо свястно.
	— Вечно се оплаквате — отсече Ема. — Преструвате се всичките, че ви е все едно какво ви слагат в чинията, че стоите над тия неща, а пък сте такива чревоугодници, че бог да ви е на помощ.
	— Ема пак хвърля камъни в моята градина — отбеляза главният лекар.
	Ема не каза нищо и излезе.
	Щросмайер отново атакува Сова:
	— На мен ми е ясно, че това момиче никога през живота си вече няма да го направи, не сте ли съгласен?
	— Вие сега сте неин ангел-хранител и адвокат същевременно — така ли?
	— Не знам защо го правя. Може би защото съм ядосан на съдбата, че не ме е дарила с такава дъщеря.
	От неговата уста тези думи прозвучаха неочаквано тъжно.
	Сова го погледна удивен, после, май повече от смущение, попита:
	— Тя ли ви изпрати?
	— Как може да си помислите за нея такова нещо?
	— Мисля, че не ви е изпратила.
	— Има си хас!
	— Знаете ли, в първия момент страшно се ядосах.
	— Разбирам ви, аз тогава така щях да светна оня лекар със запалената електрическа печка. — Сова се засмя, а Щросмайер продължи: — Една циганка ми гледа на ръка и ми каза, че два пъти в живота си ще се ядосам толкова. Значи, имам още един път.
	На Сова му ставаше все по-забавно.
	— Какво ще й обадим? Че не трябва да напуска — атакува за трети път Щросмайер.
	— Както виждам, не си поплювате — стъписа го Сова.
	— И да ви кажа — ще ми бъде неприятно, ако тя научи, че съм бил тук.
	— Тоест, искате аз да й кажа.
	— Мисля, че така ще бъде най-добре.
	— Колега, вие изхождате от това, че всеки друг начин ще засегне някого и затова предлагате такъв, който ще засегне единствено мен.
	Заместникът му отговори, без да се поколебае.
	— Точно така.
	Енергично позвъняване прекъсна искрения смях на главния лекар.
	— При вас е доста оживено.
	На вратата се показа Ема.
	— От болницата ли ме търсят?
	Тя искаше да отиде да види, но Сова я спря:
	— Чакайте, ще ида аз.
	На улицата беше спряла голяма тъмна лека кола, при портичката стоеше бившата съпруга на Карел — Катержина.
	— Добър вечер, татко!
	Беше изненадан — откъде се е взела тук?
	— Добър вечер!
	Той й отключи, забеляза, че в колата зад кормилото седеше някакъв мъж с очила.
	Катержина беше много възбудена.
	— Татко, вашият син отвлече Ханка.
	— Как така я е отвлякъл?
	— Когато съдът я присъди на мен, той я причакал пред жилището и я закарал в Тинище.
	Зад Сова стояха Ема и Щросмайер и слушаха, без да помръднат.
	— Много бих искала да дойдете с мен.
	— При него ли?
	— Той трябва да ми върне Ханка и то с добро, за да не му се случи пак нещо неприятно.
	Сова се замисли за секунда, после каза тихо:
	— Момент, само да облека нещо.
	Щросмайер се обърна към Ема:
	— Смятам да си вървя. В тези неща всички останали сме излишни. Предайте на главния лекар, че му пожелавам случаят да се уреди щастливо.
	— Вече го виждам това щастие — отвърна Ема и стрелна с възможно най-враждебен поглед колата с пражки номер.
	Когато главният лекар се качи и седна на задната седалка, Катержина каза:
	— Татко, това е доктор Коварж, който е в течение на цялото дело.
	Мъжът се обърна:
	— Приятно ми е.
	— Приятно ми е.


	Тинище е планинско градче, пръснато по скатовете, здравният му пункт се помещава в къща малко настрани от главния път.
	Нощта беше ясна, грееше луна. Коварж спря колата пред главния вход и каза:
	— На партера и на първия етаж са амбулаториите, горе са стаите на лекарите. Ще позвъним ли?
	Сова не отговори, Катержина слезе от колата и тръгна към входа, над който светеше лампа. Натисна звънеца.
	Никой не се обади.
	Коварж също слезе от колата. Приближи се до звънеца и го натисна енергично три пъти. Звънът още не беше заглъхнал, когато на стълбището светна лампа. И тогава тримата видяха Карел, който се спущаше надолу.
	Той отключи вратата. Беше облечен, явно още не си беше лягал. Изглеждаше, че не е изненадан от пристигането им.
	— Карел, дошли сме за Ханичка — съобщи бившата му жена.
	— Защо?
	— Защото е моя.
	— Тя е на двама ни.
	— Съдът я даде на мен.
	— Аз обжалвах.
	Тук вече се намеси Коварж:
	— Решението на съда влезе в сила и докато не мине новото дело, нищо не може да го промени.
	Карел хич и не се обърна към него и не му отговори, сякаш изобщо го нямаше.
	— Ханичка е много добре.
	— Искам да я видя — настоя Катержина.
	— Само да я видиш?
	В разговора отново се намеси Коварж:
	— В случай че откажете, ще се обърнем към местните власти, а като се прибави и употребата на алкохол, тук ще бъдете свършен. И не само тук.
	Карел все така не го забелязваше, сякаш Коварж беше празно пространство.
	— Ще ме пуснеш ли при нея? — попита жената.
	— Да, но само теб.
	Катержина се замисли:
	— Мен и татко.
	— Кой татко?
	Жената се обърна към автомобила. Сова слезе. Карел срещна погледа му и се стъписа. Не го очакваше.
	После се отдръпна от вратата.
	Тримата се заизкачваха по стълбите мълчаливи и потиснати.
	На най-горния етаж имаше цяла редица врати, две, от които бяха полуотворени, от едната надничаше някаква съпружеска двойка, а от другата — някакъв млад дангалак. Карел се запъти към третата врата и тихичко я отвори.
	Стаичката беше хубава, макар че едната й стена беше скосена. Естественото дърво на ламперията и мебелите правеше обстановката приветлива. Имаше само едно легло и на него спеше Ханичка. Около нея бяха наредени играчки и картинки. Явно Карел се бе постарал да й създаде детски свят.
	За себе си той беше сложил на пода надуваем дюшек.
	Малка лампичка осветяваше цялата тази спокойна картина. Сова беше дълбоко покъртен от всичко това, личеше, че и Катержина се трогна. Но това трая само първите няколко секунди. После тя бързо се опомни:
	— Съжалявам, Карел, но аз държа на решението на съда.
	Карел разбираше, че спорът е излишен, че и цялата акция бе безполезна, но все пак каза:
	— Аз обжалвах.
	— Това не значи нищо, доброто й възпитание ще бъде гарантирано само при мен.
	Разменяха си тези реплики шепнешком, което правеше тяхната разправия още по-тягостна.
	— А при мен няма да бъде гарантирано, така ли? Аз не я ли обичам? Няма ли да й дам всичко, което й е нужно? Тук от всяка гледна точка ще й бъде по-добре, отколкото в Прага. При това ти имаш много други интереси, аз вече имам само нея.
	Беше отчаян, едновременно заплашваше и умоляваше.
	— Ще ми я дадеш ли с добро или не?
	Карел не отговори.
	Катержина се обърна към Сова:
	— Татко, кажете нещо и вие!
	Главният лекар не знаеше какво да каже, беше абсолютно безпомощен:
	— Карел, моля те, разбери цялото положение и не го утежнявай, нито за себе си, нито за другите.
	Карел спря да шепне и процеди през зъби:
	— Ти моментално разбираш всичко абсолютно правилно.
	Тези думи разбудиха момиченцето. То отвори очи и видя и тримата.
	— Здравей, мамо, аз съм на екскурзия.
	— Виждам, Ханичка — отвърна бързо Катержина, — но сега трябва да се върнеш у дома.
	— Защо? — не разбираше Ханка. — Нали нямаме училище.
	— Казах трябва, значи трябва. — И тя започна да облича пуловерчето.
	Дъщерята се разхленчи:
	— Но аз не искам, татко, помоли се на мама.
	Карел седна на своя дюшек, притисна с длани главата си и не отрони дума.
	— Татко, защо не казваш нищо?
	Сова не можа да издържи повече и тръгна да излиза.
	С нервни, припрени движения Катержина обличаше детето и съскаше на Карел:
	— Ето, това ли целеше да предизвикаш, това ли?
	Сова излезе от стаята, затвори след себе си вратата и се опря на парапета на стълбището. Чакаше.
	След няколко дълги секунди вратата на другото жилище или стая се отвори и на прага застана младият дангалак, който преди това ги беше наблюдавал.
	— Добър вечер, господин докторе!
	— Добър вечер!
	— Вие сте лекар, ако не се лъжа, нали?
	— Да. Защо питате?
	— Не знам какво става тук, обаче се досещам, макар че хич не ми влиза в работата, знаете ли, аз съм тук нещо като техник, и шофьор, и домоуправител, ама чух от прозореца онова, дето го рече господинът на нашия доктор, какво имаше на ум, като спомена за алкохола?
	Сова го огледа, после отговори кратко:
	— Имате някаква забележка по този въпрос?
	— Имам. На мен това ми прозвуча така, като че ли нашият доктор е някакво пиянде, а на вас?
	Сова отвърна:
	— На мен също.
	— Тогава такъв яд ме хваща, защото през всичките месеци, откакто е тук, докторът не е близнал нито капка. Главата си залагам…
	— Откъде знаете?
	— Господине, аз го возя по тия баири, а там във всяка къща варят сливова, господине, там да издържиш и да не близнеш — за такова нещо се иска голямо самообладание. И всичките доктори, дето бяха тук преди него, не чакаха много да ги канят. Но той има някакво отвращение към алкохола или кой знае какво.
	Главният лекар отговори с въздишка:
	— Вероятно.


	У дома Ема все още го чакаше:
	— Взеха ли му я?
	— Взеха я.
	— А какво прави Карел, пие ли?
	— Не.
	Жената недоверчиво попита:
	— Сигурен ли сте?
	— Като че ли.
	— И какво ще правите сега?
	Този въпрос най-много измъчваше Сова.
	— Не знам.
	— Как така не знаете? — ядоса се Ема. — Вие, дето всеки ден на операционната маса решавате толкова неща, сега не можете да се решите?
	Той се обърна към нея и тежко, бавно заговори:
	— Ема, моля ви, не ме мъчете повече, отколкото се мъча аз самият. На никого не държа толкова много, както на него и въпреки това всичко, което съм правил за Карел през последната година, де факто… де факто е било против него. Пред очите ми това момче се срива в пропастта, а мен все ме викат да бъда свидетел на следващата катастрофа. Честна дума, не знам как да го измъкна…
	Ема отбеляза с насълзени очи:
	— Но нали сте чул, че вече не пие.
	— Само че неговата болест не е алкохолът, той е прояден от страшен скептицизъм, от мисълта, че с него наистина е свършено, че не може никому да вярва и че никой няма да му помогне — дори собственият му баща. И как да оперирам този злокачествен тумор, можете ли да ми кажете как?
	Никой никога не бе виждал Сова в такова състояние, никога той не беше позволявал да надникнат в душата му.
	Ема, без да откъсва очи от него, промълви тихо:
	— Точно това трябва да му кажете.
	Сова поклати глава:
	— Тъкмо това не мога.
	— Защо?
	— Никога не сме говорили така помежду си.


	Една сутрин тъстът на Блажей изчака своя зет и мълчаливо му подаде малко пакетче. Арнощ недоумяваше:
	— Какво има тук?
	— Пари. Не е нужно да казвам колко са.
	Арнощ пребледня.
	— Не.
	— Няма да ти чета проповеди — каза тъстът, — достатъчно ни ги сервират жените, но затова пък искам да обещаеш.
	— Какво да обещая?
	— Че ще приключиш онова нещо.
	— Вече го приключих.
	Тъстът го погледна изпитателно в очите:
	— Наистина ли?
	— Да. — Арнощ се чувстваше като малко момче: — Благодаря! Много!
	— На Алена нито дума за това!
	— За същото исках да помоля и вас.


	Алжбета прегледа крачетата на една шестмесечна госпожица, внимателно раздвижи ставите, после каза на майката:
	— По всичко личи, че вече е наред.
	В амбулаторията влезе Блажей. Алжбета веднага го помоли и той да потвърди:
	— Какво ще кажете, колега, ето снимката.
	Арнощ я погледна, видя и предишните снимки, които лежаха на масата пред сестра Ярмила, и кимна:
	— Добре е. Можете да бъдете спокойна.
	Едва сега майката си отдъхна.
	— Благодаря, господин докторе. — И веднага се сепна: — И на вас, доктор Ченкова.
	Взе детето и излезе. Блажей изчака да излезе и сестрата и каза на Алжбета:
	— Имам една молба към вас.
	Гласът му я накара да застане нащрек:
	— Към мен?
	— Можете ли да предадете това пакетче на сестра Ина и да й кажете, че я моля да не се сърди.
	Алжбета не го разбра веднага:
	— Но вие можете да й го предадете сам, тя е дежурна.
	— Знам, че е дежурна.
	Сега вече тя съвсем се обърка.
	— Ще го направя с удоволствие, но…
	Блажей я прекъсна:
	— Изтълкувайте го като израз на моето необикновено малодушие. Благодаря ви.
	Ина прие пакетчето мълчалива и бледа.
	— Благодаря.
	Алжбета искаше да я утеши, но не знаеше как.
	— Ако ви е много тъжно, елате довечера при мен, искате ли?
	Момичето моментално се възпротиви:
	— Няма да ми бъде тъжно.
	В същия момент се почука и на вратата застана Роман Яхим.
	— Здравейте, Ина, добър ден, доктор Ченкова!
	— Здравей! — отговори Ина, докато Алжбета тихо се измъкваше.
	Роман беше доволен, че останаха сами.
	— Ина, в неделя съм канен на събор. Искате ли да дойдете с мен?
	— Не мога. Ще си ида у дома.
	— Ще бъда с колата. Може да се отбием и при вашите.
	— Не мога. Не се сърдете.
	Тя стана и се запъти към вратата.
	Когато Роман остана сам, от съседното помещение надникна Хункова.
	— Вземи мен, аз ще дойда.
	Роман трепна, после бързо отговори:
	— Май никъде няма да ходя.
	Преди да затвори вратата, чу още:
	— Не се опитвай да сваляш Ина, няма да те огрее.


>	Глава седма

	Алжбета и Ржехорж влязоха в стаята, където лежаха четири родилки. Едната от тях беше Дана Кралова.
	Алжбета и носеше бонбониера, а хирургът — рози. И двамата бяха по бели лекарски престилки.
	— Охо, гледай ти, какви гости са ни дошли!
	— Мила Данушка — подхвана тържествено Алжбета, — вече знаем всичко, дъщеря Елишка, три килограма и петдесет, четиридесет и девет сантиметра — остава ни само да честитим. А тази бонбониера не съм я получила от пациентка, както би могло да ти се стори на пръв поглед, днес никой нищо не ни е носил. И розите не са крадени… — Тя се обърна към Ржехорж: — или може би са крадени?
	Ржехорж поклати глава.
	— Честито! Какво чувство изпитваш като майка — дарителка на живот?
	Кралова беше истински трогната:
	— Благодаря ви, толкова сте мили, аз, дето съм плакала за последен път на четиринайсет години, сега едва си удържам сълзите, не знам от какво е.
	Алжбета я целуна, Ржехорж й подаде ръка.
	— Ще ти пратим психолог да ти обясни. Но все още не си ни казала за чувството.
	— В началото беше направо неприятно, дори когато за пръв път ми показаха Елишка, не ме обзе каквато и да било майчинска страст, но щом отворят вратата към детската стая, вече ми се струва, че разпознавам гласчето й между останалите, а като ми я донесат, за да я кърмя, тогава… е, с две думи, стига сте ме изповядвали, ами по-добре ми дайте носна кърпа.
	В същия миг вратата се отвори широко и в стаята вкараха количката с бебетата. Те лежаха в нея едно до друго като малки бели франзелки.
	— Е, аз тръгвам — каза бързо Ржехорж — радвам се, че те намерих в толкова добро настроение и — довиждане в операционната.
	Но Кралова го хвана за престилката:
	— Къде бързаш, нали трябва да ти покажа Елишка.
	Лекарят беше силно смутен:
	— Не бих искал пред мен…
	— Възможно ли е лекар да се срамува така?
	Възрастната медицинска сестра й подаде детето:
	— Това е най-доброто момиченце в цялата люпилня…
	Щом видя бебето, Алжбета викна възторжено:
	— Значи това е дългоочакваната Елишка. Прекрасна е!
	— … и нежна… — присъедини се Ржехорж.
	Сестрата усърдно добави:
	— И оченцата й са като на таткото, нали доктор Кралова?
	— Сто на сто! — отвърна Кралова, без да й мигне окото.
	— Страшно сте наблюдателна.
	— Нали знаете, дългогодишна практика…
	Тя продължи да разнася децата и на всяка майка казваше по някоя добра дума.
	Алжбета попита шепнешком:
	— Как й хрумна това за таткото, идвал ли е някой?
	— Моля ти се, кой? — сопна се Кралова. — Тук има такъв обичай — да казват на майките, че детето прилича на таткото, това винаги ги радва. И аз не възразявам.
	Ржехорж се реши:
	— Сега вече наистина си тръгвам. Довиждане, Дана!
	— Чао!
	Щом той излезе, Кралова веднага попита Алжбета:
	— Как вървят работите между вас?
	— Ами… май че добре… — малко смутена отвърна Алжбета, — макар и да не мога да твърдя, че ме е обзела някаква страст, както казваш ти.
	— Аз говорех за майчинска страст.
	Алжбета се загледа в бебето:
	— Майчинската май ще ме обземе много по-скоро.
	— Имаш време. Дай ми я.
	Момичето я попита внимателно:
	— Дана, не трябва ли да вдигна телефона и да набера някакъв номер или пък да пратя телеграма?
	В първия момент Кралова не разбра за какво става дума:
	— На кого?
	— На някого, който може би ще се радва да види дъщеря си.
	— Ти да не си превъртяла? — ядоса се Кралова. — Нали ти казах, че е моя и само моя. И с никого няма да я деля.
	Алжбета искаше още веднъж да се убеди:
	— Значи не съжаляваш? И не се чувстваш самотна?
	— Как така самотна? Че ние сме две — аз и Елишка.
	Думите й излъчваха голяма доза самочувствие.


	Арнощ Блажей седеше в своята „Хонда“ недалеч от входа на болницата и внимателно наблюдаваше кой влиза и кой излиза.
	Най-сетне дочака — на вратата се появи Ина.
	Той я остави да мине край него по тротоара и когато тя вече се отдалечаваше, запали мотора, включи на скорост и потегли подир момичето.
	Настигна го, отвори отсрещната врата и помоли:
	— Ина, може ли да те закарам?
	Тя се изплаши много. Огледа се, но явно наоколо нямаше никакъв познат. Бързо се качи в колата.
	— Ти си ме чакал?
	Арнощ разбра, че момичето си обяснява тази среща посвоему. Каза колебливо:
	— Няма да стоим тук, нали?
	Подкара колата и след миг вече бяха далеч. Спря чак в началото на гората. През всичкото време, докато пътуваха. Блажей мълчеше. Сега в смущението си извади цигара и й предложи:
	— Още ли не пушиш?
	Тя поклати глава. Започна да се досеща, че срещата в никакъв случай няма да бъде любовна.
	— С парите всичко ли е наред, получи ги, нали?
	Тя кимна.
	— Още веднъж ти благодаря. Много.
	Тя мълчеше.
	— Имам към теб една молба. Научих, че дирекцията на болницата оказва голям натиск върху Сова да не работим на едно и също място… ние двамата. Засега не съм се съгласил, но все пак си мисля, че положението не е добро. По-специално моето. — Той я погледна. Ина не отговори. — Ето защо искам да ти предложа: не би ли помолила да те преместят.
	Сега предпочиташе да не я гледа.
	— Навсякъде ще те вземат. Пък ако искаш, лесно ще го уредя. Можеш ли да го направиш заради мен?
	Момичето се стараеше с все сила да остане външно спокойно.
	— Да, ще се преместя.
	В следващия миг обаче отвори вратата и бързо слезе.
	Арнощ беше смаян.
	— Ина!
	Но момичето дори не се обърна и стремглаво пое към града.
	Блажей изскочи от колата и забърза подир нея.
	— Защо бягаш? Не исках да те обидя. Само те помолих. Това в края на краищата е в интерес на двама ни. Ина, поне да те закарам до вас.
	Напразно!
	Ина все по-бързо се отдалечаваше. Арнощ постепенно забавяше крачки, докато изостана безнадеждно, после се обърна и тръгна към колата си.
	Същата привечер, когато се връщаше с линейката към болницата. Роман Яхим забеляза на шосето Ина, която вървеше към града. Това много го изненада.
	— Здравейте, Ина, откъде идвате? — попита я, когато спря.
	— А, аз само така се разхождам — отговори момичето, но Роман забеляза, че е разплакано.
	— Случило ли се е нещо?
	— Не. Вече свършвате ли работа?
	— Да. Тъкмо откарах в Петровице едни близначета.
	Ина изведнъж се реши:
	— Романе, искате ли да идем тази вечер на кино?
	Роман не можеше да повярва:
	— Аз? Ние двамата? С огромно удоволствие. Какво дават?
	— Не знам. Може ли да се кача?
	Роман бързо отвори вратичката, струваше му се, че сънува.


	Нощ.
	Заместник главният лекар — доктор Щросмайер спеше облечен — с белите дрехи и със сандали.
	Вратата се отвори и в стаята влезе дъщеря му Ирена. Тя се изкашля и каза тихо:
	— Татко! Татко, събуди се!
	Не беше така лесно да се събуди доктор Щросмайер.
	Ирена се огледа, понечи да запали нощната лампа, но бутна канчето, оставено на масата, то падна на пода и издрънча.
	Щросмайер тутакси скочи на крака, грабна слушалката на телефона и каза:
	— Щросмайер… докарали ли са някого?
	Ирена най-сетне намери ключа на лампата и я запали.
	— Аз съм, татко, здравей!
	Беше в дълга вечерна рокля, по-скоро ефектна, отколкото хубава. И ужасно неуместна за обстановката тук.
	— Здравей! Колко е часът?
	— Два и половина.
	— Какво е станало? Откъде идваш?
	— Нищо не е станало, имахме концерт и после малък банкет, дойдоха да ни видят от Прага.
	Щросмайер все още не разбираше защо беше дошла.
	— Аха, ами чудесно! Как мина?
	— Отлично, колосално, Бохун каза, че най-сетне ще се измъкнем от тази дупка и ще бъдем независими.
	— Е, радвам се. Доста дълго не си идвала да видиш майка си…
	Дъщерята с готовност обеща:
	— Още утре ще прескоча…
	— Е, не е речено още утре…
	— Непременно ще прескоча, ужасно е от моя страна, имахме адски репетиции на новата програма, но това не ме оправдава.
	Щросмайер слушаше този изблик на самокритичност и не знаеше какво да мисли. Затова мълчеше и чакаше.
	Подир малко Ирена изтърси:
	— Татко, трябват ми пари.
	— Колко?
	— Колко имаш у себе си?
	— Сега ли?
	— Долу ме чака такси.
	Най-сетне хирургът загря:
	— Банкетчето не е платено, а?
	— Платено е, но после Бохун поръча за всички няколко рунда коняк…
	— … а не е имал пари за тях…
	— Той казва, че да инвестираш навреме е най-голямото изкуство, разбираш ли?
	Щросмайер си измъкна портфейла.
	— За щастие не ми се налага да го разбирам. Тук имам петстотин, шестстотин, шестстотин и трийсет крони.
	— Ами тогава ми дай петте стотака, можеш ли?
	— Е, мога, няма да умра от глад, я.
	Дъщерята грабна банкнотата от петстотин крони и стана. Видя, че баща й си затваря портфейла и бързо реши:
	— Или, знаеш ли какво, услужи ми с шестстотин, за по-сигурно. А трийсетте ми ги дай за таксито.
	Щросмайер се възпротиви:
	— Но на сутринта няма да имам дори за кифла.
	Ирена му възрази със смях. Целуна баща си по бузата:
	— Кифла ще си купиш с дребните, джобът ти сигурно е пълен. Довиждане! И благодаря!
	И тя в своя вечерен тоалет се шмугна през вратата навън.
	Щросмайер пъхна празния си портфейл в джоба, угаси лампата и легна, за да поспи още.


	И отново караха Пршемисъл Резек на операция — този път самият той се шегуваше с „белите“ санитари:
	— Е, господа, това е последното ми пътешествие, отдайте му заслуженото.
	Операционната още тънеше в полумрак, предметите лъщяха със студен блясък. Из залата шетаха сестри и подготвяха всичко за предстоящата операция. Количката се приближи до масата с хидравлично устройство, което позволяваше да се манипулира свободно с нея.
	Анестезиологът се зае с Пршемисъл. Не беше Кралова, а непознат лекар, който действаше чисто професионално:
	— Името ви, моля?
	— Господин докторе, мен тук ме знаят всички от Шумава до Татрите.
	Лекарят не беше настроен за такива приказки, а освен това правилникът го задължаваше да попита.
	— Трябва да сверя името и презимето ви.
	— Пршемисъл Резек.
	Колкото и да беше учудващо, това не направи никакво впечатление на анестезиолога. Той погледна картона и кимна:
	— Съответства. Имате ли изкуствена челюст?
	— На моите години?
	— Имате ли или не?
	— Нямам.
	— И така, започваме.
	Той се готвеше да го упои, но Пршемисъл изведнъж се възпротиви, сякаш от това зависеше животът му.
	— Моля ви, не знаете ли дали доктор Ченкова е тук?
	— Да, тук е и се мие.
	— Моля ви, моля ви, може ли да поговоря с нея?
	— Ще ни забавите.
	— Само три думи.
	Анестезиологът се поколеба, но после отиде при Алжбета.
	— Колежке, пациентът иска да говори с вас.
	Алжбета усети погледите на всички останали и се изчерви:
	— С мен?
	— Да му кажа ли, че нямате време?
	— Не, отивам.
	И бързо, за да избяга от погледите, влезе в операционната. Пршемисъл се обърна към нея и направи опит да се пошегува:
	— Добър ден ви пожелава вашият пациент-рицар без страх и свян.
	— Добър ден! Случило ли се е нещо?
	— Аз самият не мога да си го обясня, но изведнъж се разтреперах като заек и страшно ми е нужно някой да ми каже, че всичко ще мине добре.
	Момичето виждаше, че той наистина трепери и се постара да каже с най-спокоен глас:
	— А защо да не мине добре? Ние тук сме в пълен състав заедно с главния лекар, след час всичко ще свърши.
	Резек й благодари с поглед.
	— Това ми е напълно достатъчно. Мисля, че междувременно бих могъл да подремна, какво ще кажете?
	Беше направо трогателен.
	— И аз мисля, че така ще бъде най-добре. Лека нощ!
	— Лека!
	Алжбета му махна с ръка и даде знак на анестезиолога, че може да продължи. А самата тя се върна в умивалнята. Връщането й, разбира се, не мина без коментара на Щросмайер:
	— Бети, не отричайте — между вас и оня младеж започва нещо неизказано красиво.
	— Ама че сте, той чисто и просто се страхуваше.
	— Ние покоряваме женските сърца, като се преструваме на безумно смели или пък — а то е много по-рафинирано — като се правим на бъзливи момчета, които при вас търсят закрила.
	Алжбета понечи да му отговори нещо, ала Сова обяви със спокоен, но повелителен тон:
	— Моля, започваме!


	Вечер.
	Съдовият хирург Ржехорж, облечен в тъмен костюм, с букет цветя, увит в целофан, се запъти към вратата на Дана Кралова. Похлопа и зачака.
	Лекарката отвори и се показа с пръст на устата — детето спи и трябваше да внимават да не го събудят.
	— Добър вечер! Извинявай, Алжбета не е ли тук?
	— Не. Днес изобщо не е идвала. Заповядай, влез!
	— Не искам да те безпокоя.
	— Разговорите не пречат на Елишка, пречи й отварянето и затварянето на вратата. Ела!
	Ржехорж влезе и видя детето в кошчето — беше очарователно.
	— Прекрасна е.
	Дана забеляза колко е официален.
	— Знам, цялата се е метнала на татко си. Хей, слушай, те днес изглеждаш така, сякаш си тръгнал да предлагаш на някоя ръката си.
	За нейно голямо удивление той кимна.
	— Имам чувството, че наистина съм тръгнал.
	— Тоест, на Алжбета.
	— Тоест, на Алжбета — повтори Ржехорж.
	— И тя знае, че ще дойдеш да й направиш съдбовно предложение, а си позволява да не бъде вкъщи?
	— Тя не знае.
	— Но навярно се досеща.
	— Тя и не предполага.
	— Искаш да кажеш, че дори не сте говорили за това?
	— Не. Мен не ме бива да говоря за такива работи, а на Алжбета сигурно и през ум не й минава.
	Кралова разпитваше все по-настойчиво:
	— Сега ако ми кажеш и че вие двамата дори не ходите, ще падна.
	Хирургът все повече се притесняваше.
	— Ами то, нашето ходене е — как да кажа, някак официално. Слушаме заедно музика, ходим на кино и в клуба, но иначе — нищо.
	— Все още не разбирам, затова ще премина към детайлите. Вие целували ли сте се вече?
	— Не.
	— Не сте се целували, а ти идваш да й искаш ръката?
	— Доста странно е, нали? — притеснен попита Ржехорж.
	— Ами още не съм чувала за такива случаи. А ти?
	— И аз не съм — призна си хирургът. — Но ние двамата отлично се разбираме, така че си казвах… Ще оставя тук тези цветя и…
	В същия миг на вратата се почука и в стаята влезе Алжбета. Тя погледна Дана, после Ржехорж.
	— Здравейте, добър вечер! Какво прави Елишка?
	— Чакаше те, но ти не дойде и тя взе, че заспа. Но щом си тук, ще прескоча да купя „Феминар“*.
	[* Вид бебешка храна. — Б.пр.]
	И без да чака съгласието на Алжбета, незабавно стана и излезе, като при това с поглед заповяда на Ржехорж да действа. Алжбета се любуваше на Елишка.
	— Страшно е чаровна.
	Ржехорж малко нервно се съгласи:
	— Страшно — тоест много.
	Алжбета едва сега го огледа.
	— Отивате ли някъде?
	Той се уплаши.
	— Да… отивам… — после събра смелост: — тоест при вас.
	— При мен?
	— Алжбета, извинете, наумил съм си го и сега ще го направя, пък да става каквото ще: дошъл съм да ви поискам ръката…
	Тя не изглеждаше шокирана, нито много изненадана.
	— Знам, вие ще възразите, че не сме отишли нито толкова далеч, нито сме толкова близки, но аз съм убеден, че никога няма да срещна друг човек, с когото без задръжки и с такава радост бих прекарал целия си живот.
	Понечи да каже още нещо, но трепна, запъна се и зачака мълчаливо.
	След малко момичето разбра, че трябва да отговори нещо.
	— Благодаря ви за това признание. Аз също мисля, че ще се разбираме, дори съм убедена. Но някак си не съм достатъчно подготвена или настроена за такова нещо. Никак, никак не ми се ще да ви загубя, но и не искам да се омъжвам. Сигурно си противореча, като казвам това, нали?
	— Разбирам ви — увери я Ржехорж.
	— Вие сте страшно добър към мен, Владимире — и за всичко това много ви обичам.
	После тя обхвана с две ръце главата му, привлече го към себе си и нежно го целуна по челото.
	Ржехорж въздъхна:
	— Алжбета, ще ви чакам толкова, колкото искате.


	Тази вечер главният лекар беше сам и затова сам си свари кафето. Сложи на масичката салфетка, постави чашата върху нея й седна с книга в ръка.
	В бравата на външната врата се превъртя ключ — безпогрешен знак, че си пристигаше Ема.
	Сова чу стъпки в хола и извика весело:
	— Добър вечер, Ема! Добре дошла, как прекарахте при племенницата?
	В същия миг вратата се отвори, появи се Карел, наметнат с мокър дъждобран, и каза:
	— Добър вечер, татко! Ема е зле.
	Сова очакваше всеки друг, но не и него.
	— Как така зле? Какво правиш тук?
	— Аз я докарах. Тя не беше при племенницата си, а при мен, и там й прилоша.
	Сова бързо стана.
	— И къде е сега?
	— В колата, мисля, че трябва да я откараме в болницата.
	Главният лекар реши моментално:
	— Да вървим.
	По пътя към колата Карел му обясни:
	— Прилича на перитонит, но нещо ме смущава. В Тинище започна като банално неразположение, но тук вече се влоши, тя непрекъснато казва, че нищо й няма, не дава да я прегледам, както трябва, но при докосване коремът е страшно чувствителен…
	— Никога не се е оплаквала от подобно нещо, познаваш я добре. Лекували сме я за сърцето, за разширени вени и за склероза, но коремът никога…
	Стигнаха до колата. Карел отвори вратата, лампичката в купето светна и Сова видя Ема полулегнала и мъртво бледа. Той надникна вътре:
	— Ема, какви ги вършите?
	Но дори и в този труден за нея момент тя остана вярна на себе си:
	— Карел пак ви е уплашил. Просто тая бричка ме разнебити. Щом си легна, утре вече нищо няма да ми има.
	— Радвам се да го чуя. И така — отиваме в болницата.
	Каза го с тон, нетърпящ възражение.
	Седна до Карел и потеглиха.
	Дежурният лекар ги попита:
	— Къде да я настаним, господин главен лекар?
	Сова се замисли за миг, погледна въпросително Карел.
	— В хирургията.
	Вече бяха тръгнали нататък, когато Сова изведнъж спря:
	— Ако не ви затруднява, бихте ли изпратили кола за доктор Въртишка? Да му кажат, че го моля…
	Сова и Карел вървяха подир количката, на която лежеше Ема. И това приличаше донякъде на траурно шествие.
	Жената беше затворила очи, личеше, че й е много зле.
	Преди да стигнат в хирургията, Карел попита тихо:
	— Въртишка не е ли вече пенсионер?
	— Да, пенсионер е.
	— И тук няма ли да се обидят?
	— Аз няма да искам той да прави нещо вместо тях, искам само да я види.
	Вкараха количката в амбулаторията на хирургията. Младият лекар видя Сова и с жест го покани да влезе. Сова се обърна към Карел — да дойде и той. Но Карел отказа:
	— Ще почакам тук.
	Седна на пейката в безлюдния, слабо осветен коридор. Чувстваше се уморен. Огледа се, прочете табелките на отсрещните врати, хирургията — това беше някога неговото царство.
	После вратата отново се отвори, излязоха Сова и дежурният хирург.
	— Доктор Диас, това е моят син, хирург.
	Синът подаде ръка на дежурния лекар и лаконично поправи баща си:
	— Участъков лекар.
	— Изглежда доста зле — каза Диас. — Има нещо там, нещо, което я мъчи, предлагам морфин, а ако не помогне — да я отворим.
	Карел само кимна, но Сова каза:
	— Имам една молба: преди да даваме каквото и да било, много бих искал да я види бившият главен лекар Въртишка. За мен той е един от най-добрите диагностици.
	Почти незабележима сянка на недоволство пробяга по лицето на хирурга, но тутакси изчезна.
	— Ако нямате нищо против — добави Сова.
	— Изобщо не, само не зная къде да го намеря.
	— Вече изпратих за него.
	В този момент вратата на асансьора се отвори и от него излезе споменатият Въртишка.
	Сова се запъти към него.
	— Много мило, че дойде.
	— За теб винаги — каза старият хирург.
	Той се ръкува с всички и веднага влезе в амбулаторията.
	Карел остана отвън. Беше много уморен. Изтри лицето си с голяма носна кърпа и зачака.
	След време облеченият в бяла престилка Въртишка и останалите излязоха от отсрещното помещение, където зад полуотворената врата лежеше Ема.
	— Има нещо, но какво — не се осмелявам да определя категорично. Обадете се да изпратят някого от вътрешното отделение, иначе за морфина съм съгласен, но в същото време бих взел кръв за изследване, бих направил рентгенова снимка и… и бих приготвил операционната.
	Всички го слушаха. Хирургът Диас беше човек на действието:
	— Аз да отида да се разпоредя, нали?
	— Бъдете така любезен, колега — помоли го Въртишка, опря се с ръка на рамото на Сова и въздъхна: — Това са единствените мигове, когато старите хирурзи се срещат.
	— За съжаление.


	След операцията Пршемисъл спеше — въпреки че лампата светеше.
	Алжбета влезе, отиде до леглото, сложи ръка на челото му, после хвана леко китката на ръката му, нямаше причини за тревога. Тръгна си, от вратата угаси лампата и колкото и да беше странно, това събуди младежа.
	— Кой е?
	— Аз.
	Хокеистът видя, че лекарката е в цивилни дрехи:
	— Не сте ли дежурна?
	— Не.
	— Не сте дежурна и въпреки това дойдохте?
	— Няма нищо особено, живея съвсем наблизо.
	— Чака ли ви някъде някой?
	— Не, защо питате?
	— Седнете за малко.
	Тя виждаше, че не може да му откаже.
	— Ето, сядам.
	— Не се страхувайте, няма да се опитвам да разбера как е минала операцията.
	— В ортопедията това се разбира след доста време.
	Устните на младежа бяха напукани от температурата, очите му блестяха. И все пак той се усмихваше.
	— Може да си помислите, че съм глупав хлапак, но съм сигурен, че е минала успешно… И искам да ви кажа, освен това, че заслугата е ваша.
	— Моя ли? — възрази Алжбета. — Не, не е вярно. Аз само заших раната.
	— Няма значение кой какво е правил. Оня, който забива гол, невинаги има най-голямата заслуга за него. Но вие ме направихте.
	— В какъв смисъл съм ви „направила“?
	— Знаете ли, така се казва за треньор, успял да направи отбор, който играе не като другите, който впечатлява, по друг начин печели и по друг понася пораженията. Ето това направихте с мен вие. И аз никога няма да го забравя.
	Алжбета приемаше думите му със смесени чувства — те я радваха и я смущаваха.
	— Благодаря ви, но сега вече трябва да спите.
	Младежът каза обезсърчен:
	— Не ме пращайте да спя, когато ви правя любовно признание. Обаче лекарките в болниците са се наслушали на такива неща. И ги приемат като излияния на приковани към леглото сакати хора, с които трябва да се държат снизходително.
	Момичето отговори тихо:
	— Не ви смятам за сакат. Лека нощ. — И тя стана, за да си тръгне.
	— Не ми се сърдете. Наистина съм жалък, щом като говоря така с вас.
	— Няма нищо.
	Младежът отново избухна:
	— Не ми казвайте постоянно, че няма нищо, щом като има. И не ми прощавайте всичко като на малко момче.
	Тя мълчеше.
	Мълчаха и двамата.
	После Пршемисъл започна съвсем спокойно:
	— В живота си имах лошия късмет, че винаги всичко ми вървеше. Когато бях малък, майка ми ме показваше като най-хубавото хлапе, което го взеха дори в телевизията; другите момчета едва почваха да припечелват първите си крони, а у нас се надпреварваха да идват агенти, които даваха и наддаваха, само и само да мина в техния клуб; докато другите момчета щурмуваха първите си момичета, аз не смогвах да ги отблъсквам и докато другите за пръв път излизаха зад граница, аз за един сезон сменях Монреал, Стокхолм, Москва, Давос, понякога в Прага едва успявахме да се прехвърлим от един самолет в друг. И после изведнъж всичко рухна — на едно право шосе със скорост сто и трийсет километра в час.
	И с почти същата скорост от мен се отдръпнаха и агентите с парите, и момичетата, които се въртят около стадионите, и самолетите, които ви откарват, където пожелаете. И вече не съм хубавото момче, нито дяволски бързият център-нападател, сега съм само пациент с изпотрошени кости и с глава, която бучи. Мен тия шарлатани не ме интересуваха, пътуванията ми бяха досадни, плюех на кресливите трибуни, както и на момичетата и изобщо презирах всичко това, но когато се лиших от него, изведнъж се почувствах като наркоман, на когото са отнели наркотика. Презирах всичко това, а когато го нямаше вече, си мислех, че ще полудея. Защото от всичките ми десетки и стотици познати и от хилядите по трибуните останахте само вие — всъщност не останахте, тъй като там, в предишния ми живот, вас изобщо ви нямаше.
	И изведнъж се лепнах за вас, не ви попитах дали ви е приятно или не, присвоих си над вас някакво право, което нямам — така че не ми се сърдете, вече няма да се повтори.
	Беше тих и смирен, а Алжбета не можеше да откъсне поглед от него.
	— Лека нощ! Всичко хубаво!
	В следващия миг той не можа да повярва на ушите си — младата лекарка каза тихо, дори нежно:
	— Не ме пращайте да си вървя, когато искам да остана тук, при вас.


	Вратата на операционната се отвори и оттам излязох! Въртишка и Диас, и двамата в зелени престилки, опръскани в кръв и с маски, увиснали на врата.
	— Мезентериална тромбоза — съобщи Въртишка на Сова, — запушен кръвоносен съд, който храни червото — на доста голям участък, изрязахме почти седемдесет сантиметра, засега всичко е наред. Ще я пратим в реанимацията и ще видим какво ще стане по-нататък.
	— Страхувате се от усложнения?
	— В такива случаи се появяват — почти винаги. И се страхувам, че с тях вече трудно ще се оправим.
	Показа се количката с Ема, която спеше бледа, толкова безжизнена и толкова неприличаща на себе си.
	Направиха й път и гледаха след нея, докато количката се скри зад ъгъла.
	После Сова каза бавно на Въртишка:
	— Благодаря ти, че остана.
	Той му подаде ръка, после и на Диас.
	— Благодаря ви.
	След това с тях се ръкува и Карел.
	Нищо не трябваше да си казват, всичко беше ясно.
	Излязоха вън в нощта, улиците бяха безлюдни, пусти, никъде ни жива душа.
	И все пак — не! От главния вход изтича Алжбета. Беше малко изненадана, че среща тук своя главен лекар, той изглежда — също.
	— Добър вечер! — Алжбета бързаше да се прибере.
	Сова обясни на сина си:
	— Това е доктор Ченкова, работи при нас.
	Карел дори не погледна подире й. Зае се да отключва колата.
	— Ще те закарам.
	Когато пристигнаха. Сова предложи:
	— Не искаш ли да преспиш тук? Къде ще вървиш нощем?
	Карел трябваше да откаже:
	— Започвам работа в шест сутринта. Няма смисъл да оставам.
	— Ами ще се обадим по телефона някой да те замести…
	— Няма кой. Там съм сам на два участъка.
	Сова го погледна изненадан. После каза отстъпчиво:
	— Тогава — лека нощ! И карай внимателно.
	— Лека нощ!
	Подадоха си ръце. Сова слезе.
	Колата потегли. Бащата замислен проследи с поглед нейните светлинки.


	Пред вратата на болницата спря колона от сватбарски украсени автомобили. От тях слязоха младоженецът Роман, майка му — старшата сестра Яхимова, бащата Галушка и младоженката Ина.
	Изглеждаха прекрасно.
	Яхимова започна да вади от колата подноси, покрити със снежнобели салфетки, после всички влязоха в болницата.
	Щом слязоха от асансьора, свърнаха в радостно оживление по познатия им до болка коридор.
	Роман, младоженецът, почука на вратата на амбулаторията, после широко я отвори. Там бяха всички дежурни сестри и всички лекари. Роман провъзгласи сияещ:
	— Многоуважаеми господа и дами, позволихме си да ви донесем от нашите сватбени сладкиши, за да ни помните с добро.
	После в стаята влезе Ина в булчинската си рокля и сестрите ахнаха:
	— Ина, колко си хубава!
	Всички се изредиха да я прегръщат и целуват. Когато дойде ред на Щросмайер, той викна:
	— Ето в това момиче можех да се влюбя, ама остава ли ми време за такива неща?! Романе, погледни ме, за да видиш какво значи неподправена човешка завист!
	Главният лекар Сова се обърна към младоженците:
	— Ина, Романе, моите поздравления, пожелавам на вашия брак много хубави чувства, уважение и толерантност.
	Ина и Роман продължаваха да приемат благопожеланията. Галушка наливаше вино.
	— За днес край на фелдшеруването, нали? Тъй че, който може, да пие за дъщеря ми.
	Яхимова предлагаше на всички чудесни сладкиши, от които на човек можеха да му потекат лигите. Когато дойде при Щросмайер, тя го попита угрижена:
	— Не мислите ли, че са чудесна двойка?
	— Разбира се — отвърна хирургът, — но вие го казвате така, сякаш става дума за някаква болест.
	— Само дано потръгне — въздъхна Яхимова. — Стана така изведнъж, толкова неочаквано.
	Ина и Роман стигнаха до Арнощ Блажей и той, съзнавайки, че е под силно наблюдение, каза:
	— Ина, желая ви всичко най-хубаво в бъдещия живот, от сърце ви го желая, на никого не го желая толкова, както на вас… и на вас, Романе, разбира се. Бъдете щастливи!
	Ина отговори тихо, но решително:
	— Благодаря ви, господин докторе, ще бъдем!
	И тя целуна мъжа си по бузата.
	Алжбета дръпна Ина настрана и й прошепна:
	— Ина, пожелавам ти не само добър мъж и куп деца, но и всичко, което ти самата желаеш.
	Младоженката смотолеви:
	— Благодаря!
	Алжбета си помисли, че не прозвуча твърде пламенно.
	— Сигурно е много хубаво, когато се жениш… искам да кажа — нали си щастлива?
	Ина и този път отговори повече от уклончиво:
	— Хубаво беше, дойдоха страшно много хора.
	Алжбета за трети път наивно попита:
	— Но аз искам да знам дали се радваш, дали си щастлива?
	Ина се огледа и забеляза, че Яхимова събира подносите.
	— Трябва вече да вървим, там ни чакат.
	И този отговор вече потресе Алжбета.


>	Глава осма

	Двама санитари внесоха в стаята на Пршемисъл Резек някакво платнище и в него, както моряците в хамак, висеше нов пациент. Окачиха го на специална конструкция над леглото.
	— Ей, мой човек, в това гнездо ще престоиш шест седмици, та гледай да свикнеш с него — обясни му един от санитарите.
	— На това гнездо ли му викате? — попита младият мъж. — Тъкмо за мен.
	— Защо?
	— Ами щото се казвам Пйенкава*, та ето че най-сетне си имам свое гнезденце. Защо ме сложиха в него?
	[* Сипка (чешки). — Б.пр.]
	— Щото като се е стоварила върху теб оная стена или каквото е било там, ти е строшила таза, а в гнездото той най-добре ще зарасне.
	Младият мъж се усмихна:
	— А, значи затова задникът ми е като натъртен, като че ли яката съм се издънил на пързалка.
	Докато говореше, на вратата се появи Пршемисъл Резек, беше дошъл сам, макар и с бастуни.
	— Такава пързалка е била, че си можел да се хлъзнеш направо в гроба — обясняваше санитарят. — А сега ще ти пратим сестрата да се погрижи за теб. Хайде, всичко хубаво!
	Пршемисъл отиде до Вацлав и му подаде ръка:
	— Добре дошъл, аз съм Резек.
	Пйенкава засия:
	— Пршемисъл Резек, нали? Най-техничният стик и най-точната ръка.
	— Беше някога.
	— Как така беше? Който може — може. Няма да мине много, ще хвърлите бастунчетата и — защитници, дръжте се! — Той му подаде ръка: — Вашек Пйенкава, понастоящем в гнездо.
	Този добросърдечен млад човек веднага стана симпатичен на Пршемисъл.
	— А как пострадахте?
	— Във фабриката гръмна кислородът, всичко почна да гори, а аз, бунакът му с бунак, влязох да си взема транзисторчето. И покривът се срути върху мен, част от панела, по-голямата…
	— Ама че късмет!
	В стаята влезе сестра Хункова, важна и служебно сдържана, както винаги.
	— Добър ден, вие сте новият пациент, нали?
	— Добър ден, аз съм Пйенкава, но можете да ми викате Вашек.
	Хункова се стъписа, не можа да реши дали този човек я занася или не. Ето защо каза строго:
	— Никакви посещения извън часовете за свиждания, никакво пушене, нито внасяне на алкохол, телевизорът се пуска само от… аха, това не се отнася за вас.
	— Останаха ли от мен някакви дрехи?
	— Донесоха някакви, но са в окаян виц.
	— Спокойно ги хвърлете, само че нямаше ли там някъде едно транзисторче? Не си спомням, когато покривът падна дали беше в ръката ми, или не.
	— Има радио, но в стаите не е позволено.
	Пйенкава попита недоумяващ:
	— Защо? Че нали тук ще стане по-весело.
	— Защото ще пречи на другите пациенти, а освен това за рехабилитационните упражнения пускаме наша музика.
	Резек се ухили подигравателно:
	— Отлична, от началото на века.
	— Казах вече.
	И тя зачака дали новият пациент няма да си покаже рогата.
	Но Вашек Пйенкава рече необикновено добросърдечно:
	— Е, знам, че ако поне мъничко можехте, щяхте да ми го донесете.
	На Хункова просто дъхът й секна:
	— Какво? А, да. Ще видим.
	И излезе.
	— Ама я размекнахте, както никой досега.
	А Пйенкава каза простичко:
	— Тя е много добро момиче.
	Пршемисъл възкликна изумен:
	— Кой? Хункова ли, дето й викат Рижавата кучка, тя ли е добра? Тя минава за най-лошата от целия персонал.
	Но младият мъж отвърна спокойно:
	— Ами! Грешите нещо. Познавам от пръв поглед, че е много добро момиче.


	Сова се приближи до леглото, на което под контрола на апаратите лежеше Ема.
	— Добър ден!
	Сега тя изглеждаше по-добре, макар и да личеше, че е прекарала сериозна операция.
	— Добро утро! Ох, горкичкият, как се оправяте с домакинството?
	Сова неволно се усмихна.
	— Оставете домакинството, вие как сте, как се чувствате?
	— Вече съм добре. Казвах ви, че ми няма нищо. Отрязали са ми половин метър черва и толкоз. А как сте с храната? Ами с разтребването? Бельото още няма нужда да се сменя, нали?
	— Съседката ще се погрижи за всичко през тия няколко дни.
	— Студничкова ли?
	— Да, беше така любезна…
	Новината изобщо не зарадва Ема.
	— Ами да, мога да си представя каква кочина ще остави. Знам, че цялата къща вече мирише на загоряло мляко и препържена мазнина.
	— Не мирише, аз поне нищо не усещам. А вие наистина ли сте добре?
	— Е, след операцията бях малко като пребита, а и тия машини тук ме ядосват, ама, надявам се, че не сте ме оперирал вие.
	— Не, аз не.
	— Слава богу! И нито един от познатите доктори, дето идват у нас?
	— Главният лекар Въртишка беше там.
	На Ема й стана неприятно:
	— Не бива да правите такива… такива неща. По-добре вече не го канете у нас.
	Сова я успокои:
	— Няма да го каня. Е, радвам се, че ви намирам в такава форма, слушайте ги тук търпеливо още малко. Довиждане!
	— Как така довиждане? Кажете как е Карел?
	— Замина си още същата вечер.
	— Вие не го ли задържахте?
	— Каза, че рано сутринта е на работа, че има два участъка.
	— Това момче ще се съсипе там.
	— Защо не ми казахте, че отивате при него?
	— Не е задължително да знаете всичко. Само дето се ядосах в това Тинище. Нали там ми почнаха и болките.
	Сова внимателно взе да я пита:
	— Ядосала сте се? И защо?
	— Щото Карел е като овен. С него не може да се приказва.
	Сова я слушаше замислен.
	— Там вече никакви приказки и увещания няма да помогнат.
	— Тогава какво ще помогне, какво?
	Сова само дълбоко въздъхна.
	— Ако знаех само…


	Лекарският екип излизаше от операционната. Всички бяха в зелено облекло, изцапани, опръскани с кръв, преуморени. И единствено Щросмайер разясняваше:
	— Бети, не бива така да преживявате, ще се съсипете!
	— Какво да правя, като винаги съм толкова напрегната.
	— Малко напрегната трябва да бъдете, но не докрай. Това е все едно да изживявате всяко влюбване на сто процента. Някое трябва да е на петдесет, някое на седемдесет и пет — и едва когато дойде истинският, той с голямо Т, тогава вече хлътвате за цял живот.
	Влязоха в кабинките, за да се преоблекат.
	Щросмайер продължи:
	— Размишлявате ли над моите думи, Елизабет?
	— Размишлявам, но при мен е или на сто процента, или нищо.
	— И таз хубава! Ами че на трийсет години вие вече ще бъдете бабичка. Докато аз — погледнете ме! — на петдесет съм все така жаден за живот.
	Когато излезе в коридора, Алжбета тутакси зърна Пршемисъл.
	— Накъде сте се запътил така достолепно, господине?
	— Този ден е исторически за мен, мадам — отвърна хокеистът.
	— И с какво е исторически?
	— С това, че за пръв път излизам сам на разходка.
	— Сериозно? В градината?
	— Да. Не искате ли да дойдете с мен?
	— Знаете ли, бих дошла. И то с далеч по-голямо удоволствие, отколкото на събранието, което ме чака.
	— Значи няма да дойдете?
	— Не мога. Друг път.
	И двамата съжаляваха, и двамата го съзнаваха.
	Разделиха се. Младежът излезе сам навън.
	Слънцето ярко грееше и в това преходно време от апогея на пролетта към лятото природата просто кипеше.
	Пршемисъл погледна към небето, пое дълбоко въздух и му се стори, че досега не беше преживявал нещо толкова хубаво и опияняващо. Вървеше бавно по пясъчната алея, опрян на бастуните, после опита и без тях, можеше и така. Отдалечаваше се все повече и повече и навлезе между дърветата, а когато се почувства уморен, потърси пейка. Откри я след първия завой — и на нея седеше Алжбета.
	Той имаше чувството, че сетивата му го лъжат, че слънцето и въздухът, и дърветата, и неотдавнашната им раздяла, всичко това бе станало причина да я види тук.
	Но Алжбета се засмя на удивлението му и извика:
	— Добър ден, господине, как се чувствате, господине?
	— Какво правите тук, мадам?
	— Изпреварих ви. — После обясни: — Видях от прозореца накъде отивате и понеже събранието, поради недостиг на присъстващи и излишък от слънце се отложи, изтичах през другия вход и ето ме тук… — С престорена небрежност тя додаде: — Мисля, че доста отдавна вече седя на тази пейка.
	— Извинете ме, че дойдох на срещата толкова късно. Той се отпусна до нея.
	Алжбета се радваше като малко момиче.
	— За днес ви прощавам.
	Наоколо минаваха самотни пациенти и оглеждаха младата двойка.
	— Тук е чудесно, нали? — каза малко неуверено лекарката.
	— Страшно хубаво.
	— Сякаш не сте в болница.
	Младежът я погледна отстрани, беше хубава, весела, сияеща.
	— Точно това не — непрекъснато се чувствам в болница.
	Тя се обърна към него с недоумяващ поглед.
	След малко Пршемисъл продължи:
	— В сегашното положение се чувствам неравноправен.
	— А когато сте се запознавал с момичета в качеството си на голяма хокейна звезда, равноправно ли е било?
	— Изглежда, че не.
	— Мисля, че е било още по-неравноправно.
	Пршемисъл взе да се вайка:
	— Защо ние двамата не се срещнахме някъде другаде, например… например във влака.
	Алжбета се разсмя:
	— Обръщам ви внимание, че във влак много трудно се запознавам с мъже. Примерът, който посочихте, не беше сполучлив.
	— Не беше. Просто трябва да изляза от болницата и да ви чакам някъде навън, като че ли никога не съм бил тук. Тук дори… — той я погледна — тук дори не мога да ви хвана за ръката.
	Алжбета се разсмя на сериозния тон, с който той говореше:
	— Освен да се престоря, че ви меря пулса.
	И сякаш на шега тя го хвана за китката. Пршемисъл сложи ръка върху нейната, после бавно я поднесе към устните си, за да я целуне.


	Дана Кралова започна тихо, а после викна ужасена:
	— Ти явно си полудяла!
	Разбира се, казваше го на Алжбета.
	— Ти явно си права.
	— Най-добрият човек, когото някога съм срещала сред лекарите! Още повече лекар, към когото ти очевидно изпитваш симпатия, а сега спокойно го отблъскваш, само защото в парка си се държала с някого за ръчичка.
	— Не беше само държане за ръчичка.
	— Не ми разправяй, че сте устройвали там някаква оргия.
	— Не, разбира се. В този смисъл наистина само се държахме за ръчичка, но иначе…
	— Иначе какво?
	— Иначе всичко.
	— Значи ли това, че ще се жените?
	— Изобщо не. Когато той излезе от болницата, ще трябва да си потърси някаква работа, макар и да си е наумил, че пак ще играе хокей…
	— Това само стига, за да видиш колко е зрял душевно, какъв е жизненият му кръгозор. Дори не допуска мисълта, че би могъл да се занимава с нещо като хората.
	— Само че той смята, че щом се играе както трябва, хокеят е също почтен занаят, като всеки друг.
	— Благословени са бедните духом. И тая негова мания, която просто ме вбесява. Имам към теб само една молба, или съвет, или искане. За нищо на света не казвай на Ржехорж, такива налудничави отношения бързо се разпалват до бяло и подир тях не остава дори и пепел. А така ще проиграеш най-добрия шанс в живота си.
	Алжбета отвърна решително:
	— Напротив, трябва да кажа незабавно на Ржехорж.
	Кралова наистина се ядоса:
	— Ако го направиш, ще те провъзглася за невменяема.
	— Дана, моля те, мисли за мен, каквото искаш, но в никакъв случай няма да понеса такива полуотношения и получувства…
	Сега вече Дана й крясна:
	— Но аз не го искам от теб до живот. Искам само да не съсипваш това, което имаш. Защото недей да мислиш, че като си сама, си силна. Това чувство бързо ще отмине и тогава ще остане единствено самотата.
	Алжбета я погледна, тонът, с който Дана й говореше, беше за нея нов и необичаен.
	— Не те разбирам.
	— Нищо не разбираш. То не може да се разбере. То трябва да се изпита. — И поиска да смени темата: — Ах, този Ржехорж, къде ли е с детето?
	За щастие вратата се отвори, влезе Ржехорж с Елишка, седнала в нещо като количка.
	— Здравейте, уведомяваме ви, че сме гладни.
	— Очаквахме ви вече с нетърпение.
	Кралова взе да сваля презрамките и палтенцето на детето.
	Ржехорж каза:
	— Тръгнеш ли покрай болницата, поне сто и петдесет сестри ще поискат да видят какво возиш в количката.
	— От което ти съответно си много горд — отгатна Алжбета.
	Кралова обаче си го обясняваше по съвсем друг начин:
	— Само че тези сто и петдесет сестри са по-скоро любопитни да видят детето на една неомъжена лекарка.
	Когато Алжбета и Ржехорж излязоха от стаята на Дана Кралова, изведнъж се почувстваха някак притеснени. Бяха вече пред неговата врата и хирургът попита: — Днес май нямаш време за мен, нали?
	За негово учудване момичето отговори:
	— Имам.
	— Сега, веднага?
	— Сега, веднага.
	Влязоха, хирургът се зае да прибира някои разхвърляни вещи.
	— Седни, не предполагах, че ще дойдеш, не си ли жадна?
	— Не.
	— Ами… да пусна някаква музика, може ли?
	— Пусни, само че през това време аз ще говоря.
	— Разбира се. Имам нова плоча на Бах. Прелюдии. — Ржехорж измъкна плочата от обложката, сложи я на грамофона и го пусна: — Ще намаля звука, за да не ти пречи.
	Колкото повече говореше той, колкото по-внимателен беше към нея, толкова по-зле се чувстваше тя.
	Музиката издигаше все по-високо своя свод — неефектно, просто, затова пък толкова по-въздействащо.
	Странно, тя успокои Алжбета, подкрепи я и я оправда:
	— Искам да ти кажа, трябва да ти кажа, че се появи един човек, който влезе в моя живот. А по този начин и в твоя. Нищо не се е случило между нас, но мисля за него, а не за теб. Трябва да ти го кажа, защото много бих искала още дълги години да бъдем приятели. Ако, разбира се, след всичко това смяташ, че е възможно.
	Ржехорж я изслуша с наведена глава, после само кимна. Нищо повече.
	Алжбета предпочиташе той да каже нещо, но усещаше, че мъжът не е в състояние, че ако започне, вероятно ще се разплаче. И затова тя прошепна едва чуто:
	— Благодаря ти.


	Днес „двойката“ изглеждаше просто невероятно. Мъже стояха притиснати до стената, подаваха се изпод креватите, седяха на масата и на прозореца — всеобщо удоволствие и глъч.
	Пйенкава сияеше, а гласът му се носеше над всички:
	— Момчета, ама че ме зарадвахте, само гледайте да не съборите стените, щото такъв панел да ви фрасне по задника, е все едно да те цапардосат с траверса зад ухото.
	Шефът на бригадата, дебел и космат, взе да обяснява:
	— Мили Вашек, ние толкова дълго се карахме кой да дойде при тебе на свиждане, че накрая пристигнахме всички.
	— Много сте ми добрички, така поне ще мога да проверя кого е настигнала оная пещ, като гръмна и как?
	Мнозина от момчетата наистина бяха със синини и лейкопласт или с гипсирани ръце.
	— Горе-долу се ядва — каза бригадирът. — Само ушите ни пострадаха, докато ни измъкваше навън като зайци.
	Думите му предизвикваха отново весела гълчава.
	— Рекохме да ти купим подарък, ама какъв? Първото предложение беше за часовник, но го отхвърлихме — часовник е подарил княз Шварценберг на лесничея Хромадка за вярната му служба. После имаше няколко други предложения, около трийсетина, и накрая ти купихме часовник.
	Той измъкна от джоба си синя кутийка, отвори я и в нея матово проблясна нов модел ръчен дигитален часовник — да ти е драго да го гледаш.
	Погледът на Пйенкава скачаше от часовника на момчетата и обратно.
	— Ама, момчета, не разбирам защо.
	Бригадата многозначително се разкашля, а нейният шеф приключи въпроса с думите:
	— Е, сега няма какво да се разправяме…
	Един час по-късно той обясни всичко на главния лекар Сова:
	— Исках само да ви кажа, господин главен лекар, че след експлозията нашият Вашек Пйенкава измъкна от огъня единайсет души от бригадата, излизаше и пак се гмуркаше, та исках да ви кажа: много държим да оздравее.
	Сова каза учуден:
	— Но той самият не спомена нищо за единадесетте спасени. Обясни, че всичко се е случило, защото се е върнал за транзистора си.
	— Това е вярно, но транзисторът беше в моя джоб. А когато всичко се срути, Вашек ме прикри с тялото си. Можете ли да ми кажете какво всъщност му има?
	— Освен различните натъртвания, драскотини и обгаряния, има и фрактура пелвис, счупване на таза, по-точно на двете рамена на срамната кост. Загубил е много кръв — в нашето отделение за реанимация и интензивно лечение са му прелели близо два литра. За щастие не е прекъснат тазовият пръстен и както показват досегашните изследвания, не е увреден пикочният канал и каквото и да било в тази област.
	— Значи след време нищо няма да му има, а?
	Сова премисляше доколко следва да предвижда бъдещето, обаче после, без всякакви задръжки, увери бригадира:
	— Твърдо вярвам, че ще бъде така.
	Бригадирът му подаде ръка:
	— Ако има нужда от нещо, ще ви оставя нашия адрес, това момче поначало е от детски дом и си няма семейство, та ние сме му всъщност семейството.


	Сутрешна визитация в детската стая. Едно от момченцата имаше висока температура — направо пламтеше. Но над него беше пламнал от гняв и главният лекар Сова. Без да се съобразява, че има и други хора, които го слушат, с тих глас режеше Цвах:
	— Колега, вие ли бяхте дежурен тази нощ?
	— Да, господин главен лекар.
	— И как си обяснявате сутрешната температура от близо четиридесет градуса?
	Този път Цвах не се държеше самоуверено, нито пък снизходително:
	— Вирусна инфекция.
	— А във връзка с болката в тазобедрената става?
	— Рентгеновата снимка не показа нищо.
	— И това ви беше достатъчно?
	Цвах мълчеше.
	— Защо не направихте пункция в ставата? Защо не сте назначил антибиотик?
	Цвах мълчеше.
	Блажей каза полугласно:
	— Да ида ли да се разпоредя?
	— Ако обичате.
	Арнощ взе малката Кларка на ръце и я изнесе навън.
	Сова престана да се занимава с Цвах.
	— Моля, продължаваме визитацията.
	В амбулаторията Блажей и Яхимова бързо приготвиха инжекцията с антибиотика.
	След малко там влезе жена на средна възраст.
	Арнощ я погледна и я поздрави:
	— Здравей, Драхунка!
	— Здравей, какво става?
	— Един занемарен коксит.
	Лекарката се приближи до момиченцето и повдигна главичката му.
	— Този случай е мой, аз ви изпратих детето вчера по обяд.
	Блажей само подсвирна.
	После детската лекарка разговаря и със Сова.
	— Колежке, моля за извинение…
	— Вие не сте виновен, господин главен лекар.
	— Все едно че съм… Но ви обещавам, че ще се погрижа за всичко. Нашият лекар-специалист, който разполага с толкова много възможности, не е открил това, което вие сте открила в детската амбулатория. Благодаря ви!
	Двамата се ръкуваха, после Сова извика на старшата сестра:
	— Доктор Цвах тук ли е?
	— Чака да го извикате.
	— Кажете му, че го моля да дойде.
	Цвах влезе тихо и тихо затвори вратата. Не знаеше дали да поздрави, или не, бяха се видели преди малко, затова само леко се поклони.
	— Седнете.
	— Благодаря!
	Седна. Сова остана за миг замислен и тогава именно заговори Цвах:
	— Бих искал да ви кажа, господин главен лекар, че напълно осъзнавам грешката и провинението, което допуснах. А също, че това е недопустимо за лекар.
	Той млъкна и зачака.
	Сова бавно кимна:
	— Да, недопустимо е.
	— В никакъв случай няма да търся оправдание, няма да ви се сърдя, ако постъпите според правилника.
	— Работата не е в правилника, колега, и двамата го знаем — с него се решава само един или друг конкретен случай.
	— Но друг подобен не съм имал, господин главен лекар.
	— И да, и не. Знаете, че още преди няколко години много се колебах дали да дам съгласието си за вашата атестация. Накрая ме убедихте и аз го дадох. Но си мисля, че не направих добре. Вие нямате ли същото усещане?
	— Не разбирам какво общо има това, господин главен лекар.
	— Тогава ще ви го кажа по друг начин: не ви ли смущава, че останалите колеги от отделението ви считат за нещо като аутсайдер? За вас това би трябвало да бъде конфузно и оскърбително.
	Цвах отговори колебливо:
	— Отдавам го на традиционно грубото поведение на всички хирурзи.
	— А не ви ли смущава и това, че по-младите колеги вече получават по-сложни задачи от вас?
	— Разбира се, че ме смущава. Но аз чакам своя шанс, господин главен лекар, аз умея да чакам.
	— А няма ли да бъде по-мъдро, ако осъзнаете действителното състояние на нещата и преминете на друго място, където вашите познания и определени — така да се каже — организаторски способности, ще бъдат използвани по-добре?
	— Искате да кажете, че би трябвало доброволно да си търся друго място, така ли?
	Сова кимна:
	— Тъкмо това имам предвид.
	В стаята беше тихо, толкова тихо, че и муха да бръмнеше, щеше да се чуе.
	В момента, в който Цвах вече трябваше да каже нещо, вратата стремително се отвори, появи се Яхимова и извика с глас, който не оставяше никакво съмнение:
	— Господин главен лекар, бързо, вашата госпожа Ема!
	Сова не попита нищо, бързо скочи от стола и изтича навън.
	Цвах остана на мястото си.
	Старшата сестра го попита:
	— Вие тук ли ще чакате господин главния лекар?
	— Не, вече не е нужно.
	Сова влезе в отделението, до леглото на Ема стоеше доктор Диас. Приближи се, Ема лежеше със затворени очи и дишаше тежко.
	— Как е?
	— Много зле.
	— С летален изход?
	— Направихме кардиограма — обширен преден инфаркт.
	— Какво й давате?
	— Вече само долсин.
	Край. Край.
	Сова хвана ръката на старата жена.
	Ема отвори очи.
	— Вие тук ли сте?
	— Ема!
	— Трябва да ми обещаете…
	Слушаше я, сякаш от всяка нейна дума зависеше много.
	— Какво?
	— Че ще отидете при Карел…
	Тя гаснеше пред очите му, докато угасна съвсем.
	— Край! — каза тихо анестезиологът.
	Сова кимна, обърна се бавно и тръгна. Вървеше едва-едва.


	Този ден сестра Хункова се среса особено грижливо. После също така грижливо оправи якичката на бледосинята си блуза, накрая нещо не й хареса, започна да я разкопчава, съблече я и взе да търси друга, чиста.
	Младата сестричка я гледаше озадачена:
	— Защо я махаш, нали сутринта я облече.
	— Но вече е два часа следобед.
	После Хункова взе от шкафа транзистора и излезе.
	Беше нервна и се оглеждаше при всеки шум от отваряща се врата. Скоро стигна до целта, към която се беше запътила, но тъкмо тогава отсрещната врата рязко се отвори, излезе Яхимова и каза строго, както винаги.
	— Сестра, в „двойката“ ли отивате?
	Хункова изпадна в паника:
	— Да, всъщност — не, всъщност искате ли нещо?
	— Премерете температурата на счупения таз.
	— Да, разбира се, точно за това отивам.
	И радостна се устреми към вратата на стаята.
	— Къде отивате? — спря я гласът на Яхимова.
	— В „двойката“, нали казахте…
	— А носите ли термометър?
	— Не.
	Старшата сестра не я попита нищо повече, само вдигна поглед към тавана.
	Вацлав Пйенкава взе термометъра, зарадва се на транзистора:
	— Значи е жив и диша.
	Той го включи и предоволен взе да движи стрелката по скалата.
	— Може ли?
	— Щом като съм ви го донесла…
	— Много сте добра, ще ви защитавам от всички.
	Хункова надуши опасност и реагира така, както беше свикнала — рязко, злобно, неприязнено, недоверчиво.
	— Някой ме е топил, така ли?
	Но монтьорът беше самото спокойствие:
	— Не, не. Седнете при нас, за да ми седнат сватове.
	— Забранено ни е по време на дежурство да седим по стаите.
	— Какво ли не забраняват у нас…
	— Само че ако тук нахълта старшата сестра, тогава бягай, спасявай се! И без това тя е тая, дето разнася клюки за мен, нали?
	— Старшата сестра ли? — попита Вацлав. — Според мен тя е жена на място.
	— Ха! Какво знаете вие? Тя ни кара да тичаме от сутрин до вечер.
	— Но като вземете тук да командвате вие, всичко просто ще хвърчи, а подът ще бъде толкова чист, че на него ще може да се обядва, не съм ли прав?
	Хункова попита изумена:
	— Как ви дойде наум, че някога аз ще бъда тук старша сестра?
	— Това ми е ясно още от самото начало. Вие имате такива ужким зли очи, а всъщност гледате да правите добро. А то е главното.
	Хункова трябваше да седне.
	— Само че мен тук никога няма да ме направят старша.
	— Как няма? Щом аз съм го разбрал, ще го разберат и те.
	Сестрата каза с известно стеснение:
	— Тук всички мислят, че съм глупава.
	— А не сте ли? — попита младият мъж съвсем невинно.
	Хункова настръхна — към такива въпроси беше необикновено чувствителна.
	— Какво?!
	— Кой и кога напоследък ви е дал да разберете, че, меко казано, не сте дообмислила нещо докрай?
	Хункова отговори искрено:
	— Сега, пред вратата, старшата сестра.
	— И защо?
	— Ами задето идвах да ви премеря температурата без термометър.
	— А вие носехте ли термометър или не?
	— Не носех.
	— Е, виждате ли, била е права.
	— Не беше, защото аз идвах да ви донеса радиото, а не да ви меря температурата.
	— Само че преди да дойдете при мен, сте си сресала косата, облякла сте чиста блузка, а че за камуфлаж е трябвало да вземете и термометър, сте забравила. Така или иначе — глупаво.
	Хункова погледна втренчено този наистина добросърдечен, но същевременно ужасно откровен младеж и кипна:
	— Какви ги измисляте, че заради вас… аз… косата… и нова блуза, какви ги измисляте?
	Тя стана и понечи да излезе, но Вацлав я спря на вратата с едно-единствено изречение:
	— И аз заради вас поисках гребенче и огледалце, та да се среша на прав път.
	Сестрата се смути, не знаеше какво да прави по-нататък. Монтьорът добави тихо:
	— Само че ако вие бяхте забелязала, аз щях да съм доволен, а пък вие се ядосахте, че аз го забелязах.
	Следващото изречение на медицинската сестра Хункова се равняваше на катарзис:
	— Вече не съм недоволна, вече съм доволна.


	Цвах обикаляше колегите си с лист хартия в ръка съобщаваше:
	— Фонд „Кафе“ ви уведомява, че за изминалия месец всеки дължи по тридесет и осем крони и шестдесет халера.
	И на всекиго показваше списъка и сметката. Арнощ Блажей измъкна от плика със заплатата си банкнота от петдесет крони, Алжбета имаше дребни, Щросмайер се заоплаква:
	— Трийсет и осем крони и шейсет! Че това ще ме разори, що ли се включих в този фонд, като всъщност не обичам кафе.
	Той отвори шкафчето, взе портфейла си, измъкна от него две банкноти по двайсет крони, прибра го и когато вече затваряше вратичката, си даде сметка, че нещо не е наред. Взе отново портфейла и преброи парите в него. Сетне изумен възкликна:
	— Вие може и да се смеете, но някой ми е свил седем стотачки.
	Разбира се, никой не се засмя, всички се обърнаха към него. Арнощ каза:
	— Кой може да ти вземе седем стотака? Тук никога нищо не се е губило.
	— И аз бих искал да знам.
	— А не си ли ги оставил някъде другаде?
	— Невъзможно! Защо ще отделям от заплатата си седем стотачки и ще ги слагам другаде?!
	Това беше истина, срещу която нямаше какво да се възрази.
	Настана неприятна тишина.
	Блажей попита всъщност само Цвах и Алжбета:
	— Да е идвал при вас някой, някой пациент, и да сте го оставили тук самичък?
	Те поклатиха глава.
	Всичко това беше толкова неприятно за Щросмайер, че той каза, за да сложи край:
	— Всъщност, така ми се пада. Занапред ще внимавам повече.
	Но това не прозвуча много убедително.
	На вратата се почука, в стаята надникна Яхимова:
	— Добър ден, трябва ми епикризата на пищяла.
	Това се отнасяше за Алжбета.
	— Написах я вече — отвърна момичето. — Един момент!
	И докато тя търсеше епикризата, Арнощ попита:
	— Не сте ли виждала някой да влиза тук, имам предвид през последните два часа?
	— Не, само вашата дъщеря, но вие сигурно говорихте с нея, нали?
	Тези думи, отправени към Щросмайер, му подействаха като удар по главата.
	— Какво? Ирена ли? Аха… да, разбира се.
	Алжбета подаде епикризата на Яхимова.
	— Ето я.
	— Благодаря!
	Старшата сестра излезе и затвори вратата.
	Всички някак нерешително погледнаха Щросмайер, а той промърмори, облян в студена пот:
	— Трябва да ви се извиня, аз… ама съвсем бях забравил, че тези пари ги взе… впрочем, че тези пари ги дадох на Ирена. Простете ми…
	И разбира се, на всички им стана ясно каква е работата.


	Духовата музика засвири „Свети ми, слънце златно“, върху ковчега на Ема изтрополиха първите буци пръст. Около гроба стояха само неколцина роднини, а също Сова с Щросмайер, Алжбета, Цвах, Яхимова и Ина.
	Музиката спря да свири и главният лекар забеляза колата на Карел, която тъкмо спираше пред вратата на гробището. Карел слезе и забърза към тях.
	Ритуалът свърши, присъстващите започнаха да изказват съболезнованията си на роднините.
	Карел отиде при баща си.
	— Добър ден!
	— Добър ден!
	— Карах родилка и не успяхме да стигнем до болницата, трябваше сам да се справям, много се забавих.
	— Всичко наред ли е?
	— Вече да.
	Те бавно се приближиха до сестрата на Ема, за да й изкажат съболезнованията си.
	Карел погледна ковчега.
	— Какво стана?
	— Инфаркт.
	— Много ли се мъчи?
	— Разви се страшно бързо.
	Синът видя, че останалите си тръгват.
	— Върви, искам да остана малко тук.
	— Ще дойдеш ли после у дома?
	— Ще дойда.
	Хората се разотиваха, колите потегляха.
	Щросмайер понечи да се сбогува със Сова:
	— Господин главен лекар, ние тръгваме…
	Главният лекар го прекъсна:
	— Моля ви, може ли да дойдете с мен?
	— Но това си е чисто семеен помен…
	Сова гледаше Карел, който стоеше над гроба — самотна фигура сред ниските паметници и храсти.
	— Аз също не познавам никого от нейното семейство.
	— И все пак…
	— Трябва да поговоря с вас.
	Каза го така, че неговият заместник дори и не помисли да пита повече.
	Около богато наредената трапеза бяха насядали близките на Ема, хора предимно от село, и водеха приглушен разговор. Сова започна тихо да обяснява на Щросмайер:
	— Казват, че можеш да оцениш един човек, едва когато го загубиш. За разлика от други твърдения, това е вярно. Ема беше добрият дух на тази къща и на мен страшно ми липсва нейното неудовлетворение от всичко, което правех.
	— От всичко — едва ли.
	— Почти от всичко. След като тя си отиде, къщата заглъхна и замря. Останаха само стените и мебелите. — Той се сепна: — Извинете, че ви занимавам с това, за друго ви помолих да дойдете. Искам да ви кажа, че реших при първа възможност да се пенсионирам.
	Щросмайер чак се уплаши:
	— Какво?!
	— Да речем, от следващото тримесечие.
	— Казахте ли вече на някого?
	— Не. Мислех, че вие пръв трябва да го чуете.
	— Не го и казвайте, защото според мен това е чиста глупост.
	Сова беше абсолютно спокоен, за него въпросът беше приключен.
	— Сега май ще ми се разсърдите, колега, но ви го казах, не за да чуя мнението ви, а за да се съобразите с този факт.
	Щросмайер беше поразен.
	В стаята влезе Карел.
	Сова прошепна на своя заместник:
	— Имам малка молба: пред сина ми — нито дума затова.


>	Глава девета

	Щросмайер пишеше на машина някаква история на заболяване. Удряше по клавишите по двупръстовата система, захапал цигара и притворил очи, защото димът го дразнеше.
	Вратата се отвори и влезе Алжбета. Тя седна на дивана с невиждащ поглед.
	— Как е той? — попита хирургът.
	— Толкова ли ми личи откъде идвам? — изненадана му отвърна с въпрос.
	— На този свят могат да се потулят твърде малко неща, а пък в една провинциална болница — абсолютно нищо. Имам предвид както трогателната любовна история между лекарка и пациент, така и факта, че дъщерята на един от ортопедите му краде парите.
	— Много ли се приказва за това?
	— За парите ли? Ужасно много.
	— Аз питам за мен и Пршемисъл.
	— Бъдете спокойна. И за това.
	Лекарят заудря здравата по клавишите.
	— До края на живота си няма да се науча да пиша на машина. Ето как светът ще се лиши от един Стендал.
	— Искате да се измъкнете, без да ми отговорите…
	— Е, опитах се, но още отначалото трябваше да си дам сметка, че е безсмислено. — Той стана, остави цигарата. — Вие, Елизабет, ме питате дали в лекарските кръгове това се смята неуместно. Аз пък, вместо да отговоря, ви питам: дори да се смяташе, щяхте ли да се откажете?
	— Не.
	— Ето, виждате ли, затова не питайте, ами по-добре седнете да пишете, а аз ще ви диктувам.
	Алжбета със смях се подчини.
	После звънна телефонът и тя вдигна слушалката.
	— Ортопедията.
	Обаждаше се Ирена, дъщерята на Щросмайер:
	— Търся доктор Щросмайер.
	Той пое слушалката:
	— Моля.
	— Тук е Ирена, здравей! Татко, може ли да дойдеш у нас на вечеря в четвъртък?
	— Какво толкова забележително има в четвъртък? Някаква годишнина ли?
	— Нещо подобно — изкиска се дъщеря му.
	— Е, добре, ще дойдем с майка ти — бързо реши ортопедът.
	— Не, не, мама я остави у дома — нареди Ирена.
	— Малко е странно, не ти ли се струва?
	— Не можеш ли поне веднъж да направиш нещо заради мен?
	Такива въпроси винаги обезоръжават бащите.
	— Е, добре.
	— И така, не забравяй, четвъртък в шест и половина. Чао!
	Той остави слушалката и тихо констатира:
	— Значи в четвъртък вечерята ми е осигурена.


	Вацлав Пйенкава поздрави Пршемисъл Резек — току-що го бяха докарали от реанимацията:
	— Добре дошъл, Пршемисъл Орач* от твоята последна оран. Как беше?
	[* Митичен основоположник на първия чешки владетелски род. — Б.пр.]
	— Благодаря за вниманието, беше чудесно и трая дълго.
	Санитарите го преместиха на леглото и излязоха.
	— Благодаря.
	— Сега вече и двете ли крачета са ти еднакво дълги?
	— Надявам се.
	— Че те не ги ли премериха със сантиметър?
	— Сигурно, само че аз проспах тоя момент.
	— Какво друго може да се очаква от теб! На мен да ми правят такава операция, няма да мигна. Само че не щат. Цяла сграда се стовари отгоре ми, а те не ми дават да помириша упойка.
	В същия миг вратата се отвори и нахълта Хункова.
	— Вашичек, искаш ли портативен телевизор?
	Едва сега тя забеляза, че в стаята е и Пршемисъл и се стъписа.
	— Добър ден!
	— Добър ден!
	Пйенкава се ухили:
	— Ха така, сега я втаса и съм любопитен да видя как ще се измъкнеш.
	Сестрата тутакси почна да обяснява как стои въпросът с телевизора:
	— На един пациент са му донесли, ама той не може да гледа, понеже му има нещо на очите.
	— Виж я как го извърта, за да не каже, че се разбрахме да се оженим…
	Резек не повярва на ушите си:
	— Какво?!
	— Блещиш се, а, гледай как действа монтьорът с натъртения задник.
	— Вие наистина ли ще се жените?
	Хункова беше страшно смутена:
	— Вашек само се шегува.
	Пйенкава рязко я попита:
	— За теб наистина ли е на шега?
	Хункова бързо се поправи:
	— За мен — не.
	— За мен — също. Така че друг път да не съм го чул.
	— Чудесно! — възкликна изумен Пршемисъл. — И от кога се познавате?
	— Ако искаш да кажеш, че сме скорострелни, ще ме ядосаш.
	— Не бих могъл да си го позволя.
	— Така, де. Вярно е, че я караме малко по бързата процедура, но то е само, защото се срещнахме толкова късно и сме загубили много години, та сега трябва да наваксваме, особено с децата.
	Хункова се смути още повече. Тя веднага се сбогува:
	— Е, ще ти оставя телевизора, после ще дойда пак да те видя.
	— Довиждане.
	— Чао, чао!
	Когато вратата се затвори подир нея, Пршемисъл не се сдържа:
	— Просто нямам думи! Струваше ми се, че аз преживявам бог знае какви превратни неща тук, но в сравнение с теб това е нищо. Не си ли малко сащисан от всичко?
	— Разбира се, че съм. Но пред нея не бива да се издавам.
	— Защо?
	Пйенкава каза просто:
	— Защото наближава трийсетте, не е особено хубава и мога да си представя как се е напатила по тая причина.
	Пршемисъл беше смаян колко необикновено чувствителен и тактичен е грозноватият мъж на леглото до него. И каза повече на себе си:
	— Все пак това момиче е извадило фантастичен късмет, че оня покрив се е срутил върху теб.


	В късния вечерен час някой яростно натискаше звънеца.
	Сова погледна навън в тъмното.
	— Кой е?
	Обади се възбуденият глас на Щросмайер:
	— Кой може да бъде? Разбира се, че съм аз.
	Сова отиде да отвори.
	— Какво става?
	— Не знаете ли? Днес следобед сте си подал оставката, господин главен лекар.
	Междувременно Сова отключи портичката и двамата тръгнаха към къщата.
	— Мисля, че за вас това не е нещо ново.
	— Как да не е! Това е съвършено друго нещо.
	— Не разбирам защо?
	На входната врата му направи път да влезе.
	— Ами защото аз, глупакът, си го представях по съвсем друг начин. И разбира се — погрешно. Мислех си, че вие формално ще се откажете от длъжността, аз формално ще я поема, но де факто работата ще си върви постарому. И изведнъж — ни в клин, ни в ръкав ми обаждат, че напускате окончателно, че ще се обяви конкурс, че в него ще участват както винаги двама души, тоест аз и още един за бройка, защото с фенер да търсите, пак няма да намерите що-годе опитен ортопед, и аз наистина ще стана главен лекар, и изведнъж на главата ми ще се стоварят куп отговорности — за пациентите, за лекарите, за санитарките, за пешкирите и за чаршафите, и за Арнощ — да не тича по момичета, и за Цвах — да улучва вената…
	Сова не се сдържа и се разсмя от сърце:
	— От всичко, което изброихте, за единствен свой грях към вас смятам колегата Цвах. Не реших този проблем докрай и изглежда, няма да го реша. Влизайте. Ще пиете ли кафе?
	— Кафе — не, едно коняче, двойно.
	Той пое чашата и я изля на екс в гърлото си, като продължи да говори:
	— Цвах е само една черешка върху сметановия крем на ужасно безвкусна торта, която трябва да изям, при това самичък. Но аз нахълтах тук, не за да ми обяснявате какво ме чака и какво няма да ми се размине. Долетях тук, за да ви задам един-единствен въпрос: защо? Защо отведнъж взехте клещите и отрязахте всичко — защо? Трябва все пак да има някаква много важна причина. И не ми разправяйте, ако обичате, че най-ненадейно са почнали да ви треперят ръцете при операция, тия не ми ги разправяйте.
	— Ръцете ми не са започнали да треперят.
	— И не ми разправяйте също, че човек като вас, който оперира с такава… такава работоспособност трийсет и пет години, изведнъж ще тегли чертата и изобщо няма да му бъде мъчно. Че това може да ви вкара и в гроба!
	Сова му наля още една чашка.
	— За умиране, надявам се да не умра, но сигурно ще ми бъде мъчно, и то много.
	— Така че — защо? И без увъртания!
	— Струва ми се, че докато все още имам малко сили, трябва да направя нещо по-важно. Или поне така си мисля.
	— И какво е това важно нещо, по-важно, отколкото да ремонтирате тук кости.
	— Искам да помогна на сина си.
	— Искате да идете при него?
	— Да.
	— Искате да зарежете всичко тук и да отидете в оня пущинак?
	Сова само кимна.
	— И как или с какво ще му помогнете? Да не би като поемете домакинската работа?
	Сова отговори след кратко колебание:
	— Ще поема единия от двата участъка.
	— Ще работите като участъков лекар? — попита слисан Щросмайер.
	Вместо да отговори, с едва забележима усмивка, Сова бавно отпи от кафето си.
	— Вие, първокласният ортопед, на стари години ще работите като участъков лекар?!
	— Мислих много за сина си и за своето безсилие открай време да му се притека на помощ. Всичко или почти всичко между нас беше прекъснато.
	— Но от кого, от кого беше прекъснато?
	— След толкова време няма никакво значение кой го е направил. Стигнах до извода, че ние двамата, той и аз, можем да се срещнем отново само в работата, в медицината. А ако и там не — тогава вече никъде другаде.
	Главният лекар млъкна, а Щросмайер каза смаян:
	— Боже господи, страхувам се, че сте прав. Кога постъпвате?
	— На първи.
	Щросмайер взе да си играе с малката чашка, после каза леко прегракнал:
	— Значи аз ще бъда главен лекар, а вие участъков. Бог знае на кого ще му е по-трудно.


	Отново ден за свиждане.
	Старшата сестра обходи коридорите, надникна в стаите, Цвах си оправи вратовръзката, приглади косата си и излезе в коридора, Щросмайер се вмъкна в празната баня. Но тъкмо отвори списанието, което си бе донесъл, и на вратата се почука:
	— Влез!
	За негово учудване влезе не някой външен човек, а сестра Хункова, доста смутена и развълнувана.
	— Добър ден, господин докторе, идвам при вас.
	На Щросмайер му мина през ум, че днес вече се бяха виждали достатъчно, но потисна тази мисъл и само каза:
	— Дежурен е обаче…
	— Знам, но аз идвам при вас…
	„Много странно“ — помисли си лекарят.
	— Моля…
	Сестрата все още беше много смутена.
	— Дълго мислих при кого да отида и накрая все пак реших да дойда при вас, защото си казах, че вие най-добре ще ме разберете.
	Заместникът на главния лекар беше нащрек.
	— Аз ли?
	— Знам, че ви е в главата онова за гълъбицата…
	— Съвсем не…
	— Но аз пък мисля, че бяхте съвсем прав. Тогава наистина бях глупава…
	На Щросмайер му се стори, че просто сънува.
	— Тогава ли? Тоест, пардон…
	— Е, може би и сега, но все пак трябва да ви попитам.
	— Какво?
	— Ами за едно такова деликатно и интимно нещо, не ми ли се сърдите?
	— Не, защо? Стига да мога…
	— При нас, в нашето отделение, дойде, всъщност — докараха го — един пациент.
	— Кой? И за какво е тук?
	— Има счупен таз.
	— А-ха, тазът от „двойката“.
	— Да. И стана такова едно особено нещо — този пациент иска да ме вземе.
	Щросмайер не сдържа изумлението си:
	— За жена?
	— Да.
	— Но тогава сигурно сте… тогава ви честитя… естествено, ако споделяте чувствата му.
	— Да, благодаря ви… имам… щастлива съм. И тъкмо затова идвам при вас. Вашек, той се казва Вашек, е доста тежко пострадал.
	— Да, но и доста добре се възстановява.
	— Само че той е пострадал на такова, как да кажа, на такова деликатно място.
	— В какъв смисъл деликатно?
	— В този смисъл, че искаме да се оженим.
	Лекарят вече разбра, но от този момент трябваше да употреби много усилия, за да остане сериозен.
	— Да, в този смисъл, да.
	— Много бих искала да разбера от вас дали освен таза, освен костите, не е пострадало и нещо друго.
	— Имате предвид дали не е била нарушена функцията на нещо важно за съпружеския живот.
	— Да.
	В тишината, която настана, можеше да се чуе даже как капеше кранът на някой от душовете.
	— Аз, разбира се, не съм уролог, а ортопед…
	— Преди да довършите, искам да ви кажа, че каквото и да ми съобщите, все едно ще се омъжа за него.
	Щросмайер отново, за кой ли път вече, беше смаян.
	— Но така ще се осъдите на доживотен… аскетизъм.
	— Аз го обичам.
	Щросмайер я погледна изпитателно.
	— Толкова много?
	Сестрата кимна.
	— В такъв случай не разбирам защо сте дошла при мен?
	— Дойдох с молба, ако всичко свърши зле, да не му казвате.
	— Та той да няма задръжки да се ожени за вас?
	— Да.
	— Съмнявам се, че ще има нужда. Засега всичко показва, че състоянието му е добро, но все пак ще помня вашата заръка.
	После добави все така удивен:
	— Дори си мисля, че ще я помня, докато съм жив.


	Утро.
	Главният лекар Сова вървеше към операционната както винаги бързо, с изправена фигура и твърда крачка. Без да се оглежда наляво или надясно, той влезе в съблекалнята. Там си взе операционно облекло и се пъхна в една от кабинките. Изобщо не забеляза, че иззад ъгъла надничаше младата сестра Андреа, която с ръка даваше знак на някого вътре, че този, когото очакват, е дошъл.
	Щом отвори вратата на умивалнята, Сова видя строен целия персонал на операционната, от старшата сестра Лудмила до санитаря.
	Андреа излезе крачка напред с букет рози и започна:
	— Уважаеми господин главен лекар!
	Отстрани стояха лекарите и наблюдаваха сцената.
	— Позволете ни по случай вашата последна операция да ви благодарим, че през всичките тридесет и пет години бяхте добър към нас.
	Щросмайер отбеляза по адрес на младата сестра:
	— Което, специално тя, добре си спомня…
	— Че ни научихте на страшно много неща, че бяхте търпелив…
	Щросмайер виждаше, че това славословие изобщо не беше приятно на Сова.
	— … и ви пожелаваме всичко най-хубаво и да си спомняте с добро операционния персонал.
	Тя направи реверанс и сред гръмналите ръкопляскания му подаде букета.
	Сова трябваше да отговори — с измъчена усмивка той викаше на помощ Щросмайер.
	— Уважаеми и драги колеги от операционната. Не зная кой шпионски център ви е уведомил, че днешната ми операция е последна, но за съжаление е вярно, така че не ми остава друго, освен да ви благодаря за хубавите думи и за розите и да ви кажа, че винаги ми е било приятно да работя с вас, макар невинаги да съм го показвал… но съм го мислил. И ако някога случайно не съм го мислил…
	— … тогава съм го показвал — добави Щросмайер.
	— Бих искал още веднъж да ви благодаря. Вие сте наши верни помощници и ние изцяло разчитаме на вас. Днес например имаме заместване на тазобедрена става, тоест тотална ендопротеза и аз вярвам, че тази особено сложна операция ще протече без ни най-малки усложнения. Само бих ви помолил всичко да бъде добре подготвено — включително и онези инструменти, които едва ли ще ни потрябват. Също така искам операционното поле да бъде най-прецизно почистено, да не се говори излишно, да имаме подръка достатъчно кръв, операционната сестра да наблюдава непрекъснато раната и да бъде съсредоточена, да…
	Вече беше поставил всички по местата им и Щросмайер само процеди през зъби:
	— Амин!
	Сова го погледна, видя, че е прекалил, затова с извинителна усмивка повтори:
	— Амин!


	Прощалната вечеря събра в местния крайпътен ресторант цялата ортопедия — от хирурзите до санитарите.
	Роман Яхим тъкмо разказваше на Ина и на останалите сестри някаква много напрегната история с леки коли, когато една от сервитьорките извика:
	— Господин Яхим! Господин Яхим!
	— Аз съм — обади се Роман.
	— Моля, на телефона!
	И тя му посочи къде да го намери.
	Роман се обърна към Ина и въздъхна:
	— О-ох, виждам, че ще трябва да карам някого.
	Тръгна към мястото, което му биха посочили, без да усети колко старателно го наблюдаваше Блажей.
	Арнощ седеше с чаша в ръка съвсем сам, явно не държеше на никаква компания. Само от време на време хвърляше поглед към Ина, но тя не му отвръщаше.
	Роман се върна след миг и съобщи на жена си:
	— Познах! До Мезихоржи и обратно, това е около час, ще бъдете още тук, нали?
	— Непременно — каза Ина, — аз ще те изпратя.
	— Много си мила.
	Двамата тръгнаха.
	След тях, незабелязан от никого, тръгна Арнощ Блажей.
	Впрочем — не от никого.
	Тази, която с внимателен поглед проследи младата двойка и при това отбеляза и излизането на Арнощ, беше майката, свекървата и старшата сестра Яхимова.
	Ина и Роман прекосиха предното помещение.
	Блажей ги следваше. При бара обаче той спря, вероятно за кибрит. През прозореца, въпреки полумрака, видя двата силуета, които се приближиха до линейката, размениха си няколко думи, целунаха се и мъжът замина. Едва тогава докторът също излезе навън.
	Срещнаха се непосредствено до вратата.
	Ина се връщаше, той излизаше. Повика я тихичко:
	— Ина!
	Тя се сепна, не знаеше какво да каже.
	— Отивате ли си?
	— Не, идвам при теб.
	Ина мълчеше.
	— Бих искал да поговорим. Непрекъснато те гледам и непрекъснато мисля за теб.
	— Трябва да вляза — каза припряно тя.
	Той й прегради пътя.
	— Ние двамата никога няма да се разделим. Може да сме женени, може да не бъдем заедно дни и години, но срещнем ли се, пак ще си принадлежим и няма да виждаме никого другиго, освен аз теб и ти мен, и няма да жадуваме за друг, освен аз за теб и ти за мен.
	Говореше тихо, но бързо, думите направо изригваха от устата му, задушаваха го, някъде далеч бе останала неговата независимост, неговото самочувствие на хирург, който лекуваше и спасяваше другите. Сега самият той молеше за спасение.
	— Аз съм твой и ти си моя, дори сега да ми избягаш. Ти ще дойдеш при мен и аз ще дойда при теб и ние винаги ще се привличаме. Ти си толкова моя, че за мен изобщо няма значение, че се омъжи, че се любиш с него всяка нощ, че се целувате пред мен, за мен това не значи нищо, защото знам, че ти си моя и на никой друг, и аз съм твой и на никоя друга.
	Ина вече не правеше никакъв опит да се отскубне от този глас, да отблъсне Арнощ и да влезе при останалите.
	— Ина!
	— Слушам ви.
	— Какво ще ми кажеш сега?
	В същия миг тя забеляза свекърва си, старшата сестра Яхимова, която, след като се огледа около бара, надзърна през вратата, само на два-три метра от тях.
	За щастие вече беше притъмняло и за щастие тъкмо тогава в ресторанта влизаше група младежи, която препречи погледа на Яхимова.
	Ина се обърна светкавично и се затича покрай фасадата към другия вход.
	Останал сам, Арнощ тръгна бавно към вратата. Там се сблъска с Яхимова. Тя го огледа изпитателно и той се почувства задължен да обясни:
	— Чакам Цвах, застъпвам след него на дежурство.
	— Вие ли? — учуди се старшата сестра. — Че нали трябваше да застъпи д-р Ченкова?
	Арнощ бързо измърмори:
	— Бяха ми казали на мен. Защо все правите промени?
	И влезе в ресторанта.
	Яхимова беше доста разколебана в подозренията си. Когато тя се върна, Ина вече седеше на мястото си. Свекървата я погледна, после попита недоволна:
	— Роман замина ли?
	— Отдавна.
	Влезе и Арнощ и седна така, че непрекъснато да вижда Ина.
	Междувременно в ресторанта засвири джубоксът и младите се спуснаха да танцуват. Едно от момчетата покани Ина.
	Тя стана и тръгна с него.
	И отвърна на погледа на Арнощ. И от този момент престана да съществува всичко наоколо, останаха само двама души, които се гледаха… Гледаха се толкова дълго и непоносимо, че Ина каза на партньора си:
	— Извинете!
	Не му обясни нищо, не каза нито дума повече и излезе. Арнощ Блажей подир нея.
	Музиката спря, дансингът се изпразни, но Яхимова никъде не виждаше снаха си.
	Арнощ изтича с Ина до колата, отключи я, двамата бързо се качиха и автомобилът, пришпорен от своя нетърпелив шофьор, излезе на празното шосе. Поспря само за миг, защото трябваше да даде предимство на един „Вартбург“, който влизаше в паркинга на ресторанта.
	От него слезе доктор Цвах и с любопитство се загледа след бързащата двойка.
	Когато той се появи в ресторанта, Алжбета стана, обърна се към Сова и му подаде ръка:
	— Господин главен лекар, трябва да се сбогувам с вас, защото ще тичам в болницата.
	Сова също стана.
	— Благодаря ви за всичко — каза тя — и идвайте да ни виждате.
	— Разбира се, че ще идвам, всичко хубаво, пожелавам ви много успехи.
	— На вас също.
	Алжбета вече се качваше в служебната кола, когато на вратата се появи главният лекар Сова и й махна с ръка да почака малко.
	Тя не го разбра, но слезе и тръгна да го пресрещне.
	Възрастният мъж беше силно смутен.
	— Исках да ви кажа, че ми се… че няма да бъде добре ако преди да се разделим, не ви призная, че сгреших.
	— В какво?
	— По отношение на вас.
	Алжбета не го разбра, той продължи:
	— Още от самото начало, като почнахте работа тук, ви третирах с пренебрежение и недоверие. Сега обаче бих искал да ви кажа: не мисля, че няма да станете ортопед, тъкмо обратното, убеден съм, че в момента разговарям с ортопед. Доволен съм, че се наложи да ви се извиня.
	Алжбета беше така изненадана и трогната от думите му, че трябваше да си измъкне кърпичката и да изтрие сълзите и носа си.
	— Благодаря ви, доставихте ми такава радост, каквато май не съм изживявала, откакто се помня.
	Подадоха си ръце, Сова учтиво целуна нейната и остана на мястото си, докато момичето не замина.


	Когато тази вечер, или по-скоро тази нощ Алжбета изскочи от асансьора, тя завари пред лекарската стая седнал на земята човек. Приближи се на около пет крачки и позна, че е Пршемисъл. Клекна до него.
	— Пршемек, какво правиш тук?
	— Чакам те.
	— И защо не спиш?
	— Не мога. Исках да знам къде си. Не ми ли се сърдиш?
	Но момичето имаше такова великолепно настроение, че извика:
	— Днес изобщо на никого не се сърдя.
	— Какво толкова превратно и хубаво се е случило днес? — не разбираше младежът.
	— Едва днес фактически получих диплома за ортопед. Medicinae orthopediae doctor.
	И тя целуна своя недоумяващ любим по бузата.


	С помощта на Яхимова Щросмайер внесе личните си вещи и канцеларски принадлежности в празния кабинет.
	— Тук има две закачалки, ще ви стигнат ли?
	— Разбира се, дори не знам какво ще окача на втората.
	— Ето ви ключовете от бюрото, тези неща ще си ги подредите сам, нали?
	— Естествено. Това бюро не е ли много голямо?
	— Искате ли някакво цвете?
	— В саксия ли? — попита Щросмайер. — Не, по-добре — не, ще забравям да го поливам.
	Старшата сестра му подаде ръка, но изведнъж се смути.
	— И така, господин главен лекар, пожелавам ви да се чувствате тук добре и да си помагаме взаимно.
	Той също беше силно смутен.
	— Благодаря. И на вас също… — и за да прозвучи по-сърдечно добави: — Мартичка.
	Това направо ужаси Яхимова. И тя незабавно побягна навън:
	— Довиждане, господин главен лекар!
	Щросмайер седна в креслото зад бюрото, опря гръб на облегалката, опита да постави ръце върху плота, но нито една от тези пози не му прилягаше, в нито една от тях не се чувстваше в кожата си. И докато изпробваше ту едно, ту друго, иззвъня телефонът до него.
	Той направо се стресна, изобщо не го очакваше. Телефонът звънна още веднъж и тогава вече го вдигна.
	— Моля.
	Обаждаше се дъщеря му Ирена:
	— Ти ли си?
	— Аз съм. Здравей!
	— Чух, че са те направили главен лекар.
	— Още няма заповед.
	— И ще ти увеличат заплатата, нали?
	— Страшно много. Колко искаш?
	— Може да се чудиш, но не ти се обаждам за пари.
	— Не думай! — удиви се Щросмайер. — Това доста ме обезпокоява.
	— Искам днес да дойдеш на вечерята.
	— Онази, дето я отложи?
	— Ще дойдеш ли?
	— Трябва да погледна дали нямам нещо.
	— Татко, много ми трябваш!
	— Какво се е случило?
	— Ще видиш — отвърна Ирена и добави неотстъпчиво: — Чакам те в седем.
	На вечерята Щросмайер дойде обръснат, с бяла риза и с вратовръзка.
	Позвъни на вратата, отвори му приятелят на Ирена — Бауер.
	Щросмайер придаде на лицето си възможно най-приветливо изражение:
	— Добър вечер!
	Младежът беше по тъмен панталон и бяла риза.
	— Добър вечер! Каква изненада! Заповядайте!
	Личеше — нямал бе и понятие за идването на Щросмайер. Това се стори странно на лекаря.
	— Ирена не ви ли каза, че ме е поканила?
	— Съвсем не.
	Но Ирена вече се бе присъединила към тях и грижовно се обърна към баща си:
	— Здравей! Ти си точен като часовник, след малко ще вечеряме, засега си налейте нещо.
	И отново изтича в кухнята.
	Бауер го оглеждаше с лукава усмивка, която обезоръжаваше и същевременно изнервяше Щросмайер.
	— Ирена кога ви покани на вечеря?
	— Днес, защо?
	— Само така питам, заповядайте, ще ви налея нещо.
	Говореше с лека ирония, която беше толкова неприятна на госта.
	Веднага след вечерята Бауер погледна часовника си и каза:
	— Дългът ме зове, трябва да изчезвам.
	На което Ирена отговори тихо, но в гласа й се усети напрежение:
	— Какъв дълг?
	— Ще се представяме пред комисия.
	Дъщерята изглежда беше добре подготвена за този дуел:
	— Няма такова нещо.
	— Е, първо репетиция и после представянето.
	— Ако имаше, щях да знам.
	— Не е задължително.
	— Навярно щях да бъда поканена, не е ли така?
	— Там репетираме други неща.
	— И имате други конферансиета.
	Бауер изкоментира думите й с досада:
	— И какво сега, ще ме дебнеш по петите ли?
	Щросмайер следеше словесната престрелка като доста безпристрастен наблюдател. Но изведнъж Ирена се обърна към него:
	— Татко, кажи му да ме вземе!
	— Аз ли? Че това си е ваша работа.
	— За да ти стане ясно: на хоризонта се е появила някаква си Зорка Маржакова и това е, което тегли Бохунек там.
	— Да, хлътнал съм до ушите по твоята Зорка — подметна приятелят й.
	— Таткото е управител на хотел „Гранд“, това също не е за изпускане.
	— На такова равнище изобщо няма да разговарям.
	И той понечи да тръгне.
	Ирена се развика:
	— И ти го оставяш да си иде? Че аз го храних, купувах му разни парцали, заради него ти откраднах ония пари — не за мен, за него…
	Щросмайер изрече с усилие:
	— Е, добре. Обаче ти не можеш да го заставиш. Щом иска да си иде — нека…
	— Мога. Ако ти не ми помогнеш, ще си помогна сама.
	Тя се провря край Бауер, изскочи в антрето и в същия миг двамата мъже чуха как превъртя два пъти ключа на входната врата. После тръшна вратата на кухнята и също я заключи.
	— Сега се е завряла в кухнята — отбеляза Бауер. — Кажете сам, може ли изобщо човек да съществува с нея?
	Докторът попита тихо:
	— Често ли се случва?
	— Вече почти всеки ден.
	— Така че вие наистина искате да се чупите?
	— Учудвате ли се?
	Щросмайер го погледна. Искаше да му каже, че не се учудва, но вместо това попита:
	— Мога ли с нещо да помогна?
	— Знаете ли, че можете.
	— Как?
	Бауер стана и почна да обикаля около него.
	— Сега сте главен лекар, нали?
	Щросмайер кимна.
	— Пет пари не давам за никаква Зорка. Нито за която и да било мацка. Преспокойно ще си остана при Ирена. Но имам едно предложение за вас.
	— Какво предложение?
	— Сега, като сте главен лекар, ще падат големи мангизи. Всеки ще иска да го оперира главният и хилядарките ще валят. Хайде да се спазарим: вие ще ми плащате малка издръжка, да речем петнайсет стотака, а аз ще остана при Ирена.
	Щросмайер помисли, че не е чул добре.
	— Трябва да ви плащам, за да останете при нея?
	— Точно така. И без друго половината отиват за алименти.
	Само след миг хирургът като с клещи го докопа за врата и почна да го души.
	Бауер се разкрещя:
	— Откачихте ли? Държите се, като че ли не знаете, че ако я зарежа, от нея ще се пръкне най-обикновена курва.
	Щросмайер го тръшна на пода и заедно с падащото тяло се прекатуриха и масата, и столът, и всичко, което беше на тях.
	После хирургът изскочи в антрето, установи, че вратата е заключена, върна се към кухнята и изкрещя на ужасената си дъщеря:
	— Ключа!
	Ирена му го подаде изплашена.
	Той отключи вратата и с все сила я трясна подир себе си.


	На следната сутрин Яхимова дотича в амбулаторията извика на Щросмайер:
	— Господин главен лекар, в ОАРИЛ докараха дъщеря ви!
	— Ирена? — не можеше да повярва на ушите си ортопедът. — Какво е станало?
	— Газ, хапчета.
	Щросмайер не зададе повече въпроси — не беше и нужно. Каза, без да се обръща конкретно към никого:
	— Извинете.
	И изтича навън.
	— Какъв газ, какви хапчета? — попита той лекаря от „Бърза помощ“.
	— Дормоген и някакви транквиланти — и си постлала до газовата печка.
	— Как е сега?
	— Имах опасения, но изглежда няма да е толкова зле. Млада е, сърцето ще издържи. Трябва да тичам при следващия…
	Щросмайер отиде при Кралова:
	— В съзнание ли е?
	Дана кимна:
	— Идва на себе си.
	Тя му посочи изследванията, хирургът навъсен се зае да ги изучава.
	— Засегната ли е мозъчната кора?
	Дана поклати глава:
	— Съмнявам се.
	— Защо го е направила? — попита го в амбулаторията Алжбета.
	— Ясно ми е наполовина — отвърна Щросмайер. — Очевидно и аз съм изиграл някаква глупава роля.
	— Но всичко ще свърши добре.
	— Изглежда. Може би за нейното пробуждане или изтрезняване даже много добре. Макар че — кой знае?
	Телефонът иззвъня. Сестрата вдигна слушалката.
	— Тук е. Ще предам. — После се обърна към Щросмайер: — Вика ви директорът.
	Той взе слушалката:
	— Щросмайер.
	— Получих съобщение, което не мога да проумея — каза директорът. В милицията се е явил някой си Бохумил Бауер и е представил медицинско свидетелство за спукване на ключица, и вината за това била ваша — бил сте го нападнал. Какви са тия врели-некипели?
	— Вярно е всъщност.
	— Ами знаете ли какво означава това сега, когато трябва да ви утвърдят на новата длъжност?
	На Щросмайер не му мигна окото:
	— Зная, няма да ме утвърдят.
	Той остави слушалката и като заобиколи недоумяващите жени, излезе от стаята, даже като че ли на устните му се появи нещо, подобно на усмивка.


>	Глава десета

	Арнощ Блажей разглеждаше рентгенови снимки и диктуваше на детската сестра Ярмила:
	„Ядрата все още неразвити, лечението продължава, след месец — на контролен преглед.“ Следваща снимка: „Лечението приключено, стременце не е необходимо.“ Следваща снимка: „Лечението приключено, стременце не е необходимо.“ Следваща снимка: „Лечението приключено.“
	На вратата леко се почука и в кабинета надникна Ина.
	— Господин докторе, може ли за момент?
	Арнощ погледна към сестрата и благосклонно я подкани:
	— Влезте, Ина.
	Само че Ина беше замислила другояче тази среща:
	— Много бих искала… доведох ви пациент… бихте ли могъл да излезете?
	Блажей я погледна, но видя, че е наложително, затова остави снимката и каза на Ярмила:
	— Момент.
	В коридора той се огледа, но не видя никого.
	— Никой ли няма тук?
	— Не. Трябваше да те видя веднага, защото ти нося новина.
	Блажей попита тихо:
	— Тази вечер си свободна?
	— Не, не това, ти ще бъдеш назначен за главен лекар.
	Арнощ пребледня:
	— Какво?
	— Вече е решено.
	— Що за безсмислица?
	— Щросмайер има големи неприятности, сбил се с някого и му счупил ключицата.
	— Знам.
	— Оня човек отишъл в милицията. Ще съдят Щросмайер и затова не са го утвърдили на длъжността.
	Арнощ виждаше, че всичко това е съвсем реално. И въпреки това продължи да пита:
	— От кого го научи?
	— Секретарката на директора го е казала на свекърва ми на заседанието на профкомитета.
	— Наистина ли?!
	— Там вече са го обсъждали.
	Арнощ се променяше с всяка изминала секунда.
	— Наистина ли?!
	— Щастлива съм, че първа можах да ти го съобщя.
	Блажей я притисна до себе си и каза със сподавено вълнение:
	— Ина, до края на живота си няма да го забравя.
	Ина беше на седмото небе:
	— А може би, може би утре през обедната почивка ще имам един час на разположение. Къде да те намеря?
	— Не знам — отвърна развълнуван Блажей. — Мисля, че няма да мога да се отдалечавам от болницата. Ами ако ме потърсят?
	Ина го погледна изненадана. Арнощ видя, че думите му я огорчиха, затова веднага я успокои:
	— Може и нищо да не излезе от това. Във всеки случай ще ти се обадя.
	Той се огледа и я целуна по бузата.
	— Ти си чудесна, за мен — най-чудесната.


	Същия ден доктор Цвах отиде при директора на болницата.
	— Другарю директор, навярно знаете за какво идвам при вас.
	— Нямам понятие — отговори искрено директорът.
	— Научих, всъщност всички научихме, че ще имаме нов главен лекар.
	— Болничните тамтами действат.
	— И аз не исках да повярвам на ушите си, че се предвижда да бъде колегата — тоест другарят Блажей.
	— Защо не сте искал да повярвате?
	— Защото смятах, че главният лекар трябва да притежава основни предпоставки за тази длъжност.
	— А Блажей ги няма, така ли?
	— Съжалявам, но е така.
	— Не е ли добър ортопед? — усмихваше се директорът.
	— От гледна точка на практиката — моля, но по отношение на теорията — не толкова, силата му не е там, нали така…
	— Но аз зная, че хората го хвалят и главният лекар Сова го смяташе…
	— Казвам, че става дума не за професионалната му квалификация…
	— Тогава за какво? Нещо от политически характер? — наостри слух директорът.
	— Не точно от политически — Цвах грижливо претегляше отговора си, — но от обществен — категорично.
	— Е, хайде, изплюйте камъчето!
	— Не мога да си представя, че едно толкова важно отделение, каквото е ортопедията, ще се ръководи от човек, който поддържа връзка с друго лице от същото работно място.
	— Имате предвид онази… онази… как се казваше?
	— Ина, по баща — Галушкова.
	— Но всичко това е минало. На него му излезе през носа, а тя дори се омъжи и…
	Цвах използва, че началникът му си пое дъх и вметна по средата на изречението:
	— … и всичко започна отново.
	— Какво?
	— Отново.
	— Сигурен ли сте?
	— Абсолютно.
	В първия момент директорът не знаеше какво да каже, но после изстреля:
	— Ще трябва да си изясним с него нещата.
	— И пак нищо няма да се промени.
	Директорът започваше да се ядосва.
	— Човече, колега, това не е толкова просто. Главните лекари са страшно дефицитна стока и ние не можем да си позволим заради една авантюра да отхвърлим способен човек. Няма откъде да изпишем друг.
	— Мисля, че не е чак толкова трудно.
	Директорът го попита изненадан:
	— Имате ли някого предвид?
	По лицето на доктор Цвах личеше, че в него се борят спонтанното желание да извика и волята да премълчи, нетърпението и наложената сдържаност.
	— Според мен става дума преди всичко за човек, който освен необходимата подготовка и практика има и определени организаторски способности, защото работата в един екип все повече е въпрос на съвършена организация, нали? В списание „Хирургия“ ми отпечатаха статия на тази тема: доста интензивно съм се занимавал с този проблем.
	Цвах млъкна, надяваше се, че директорът сам ще се досети за останалото.
	Той обаче не го разбра напълно.
	— Е, това наистина е чудесно, но то още не решава шия проблем.
	— Как да не го решава?
	— Какво? — директорът погледна Цвах и едва сега проумя, че му се предлага нова кандидатура за длъжността главен лекар. — Ако добре ви разбирам, смятате, че самият вие бихте могъл да поемете тази длъжност.
	— Точно така.
	— Е, едва сега ми стана ясно. — Той се разсмя, за да превъзмогне неудобството: — Доста време ми трябваше, нали?
	Цвах също се засмя.
	Но в този кратък, незначителен миг директорът се промени от човек, който просто беседваше, в човек, който взема решения. Това стана почти недоловимо, но веднага се почувства.
	— Вижте какво, другарю. Ние сме тук, за да ръководим тази болница и да предпазваме целия ни персонал от всичко лошо, но преди всичко сме тук, за да лекуваме хората. И в никакъв случай няма да поема отговорността да поверя едно толкова важно отделение на човек, който не е първокласен ортопед. Не ми се сърдете, но вие не сте такъв. Не мислете, че вашият директор е чак толкова неинформиран и не знае какви лекари има в болницата.
	Докато той говореше, Цвах все повече пребледняваше и едва дишаше.
	— Но сигурно допускате, че човек може да се променя и да се развива.
	— Това да, моля — допусна директорът. — Но ако предложа на моите началници главен лекар с уговорката, че той все още ще се развива, те ще ме изгонят и мисля, че ще бъдат абсолютно прави. Но ако искате, ако не ми вярвате, можем да опитаме.
	Доктор Цвах се оклюма.
	— Не е необходимо, мисля, че не е необходимо.


	Карел влезе в чакалнята, пълна с пациенти, и извика:
	— Съжалявам, но се налага да изляза, имам спешен случай в Пршибиславице. Смятам, че след час ще се върна. Който може — нека остане, а който не може, да си запази при сестрата час за някой друг ден. Довиждане!
	Той не дочака реакцията на пациентите, обърна се и веднага се върна в амбулаторията. Затова и не забеляза баща си, който тъкмо влизаше.
	Пациентите започнаха да си уговарят със старата дебела сестра Клапеткова часове за следващия ден. Сова беше последен.
	— Добър ден!
	— Добър ден! — отговори енергично сестрата. Досега не беше виждала тук този човек. Какво обичате?
	Сова се усмихна:
	— Аз — абсолютно нищо. Само си мислех, че бих могъл да поема пациентите, докато Карел се върне.
	Сестрата разбра:
	— Вие сте главният лекар Сова?
	— Доктор Сова. А вие сте сестра Клапеткова. Казаха ми за вас в областния отдел за народно здраве.
	Стиснаха си здраво ръце.
	— Какво ще кажете, да почваме ли?
	Клапеткова се колебаеше:
	— Не зная, вие нямате никакъв опит в работа като нашата.
	— Какво толкова! — потри ръце Сова. — Човешкото тяло е и различно, и навсякъде еднакво — аз чух за вас такива хвалби, щом вие ще ме въведете, не можем да сгрешим, как мислите?
	Думите му така погъделичкаха самолюбието на сестра Клапеткова, че тя се изчерви и каза:
	— Така… така… моля. Аз — с голямо удоволствие.


	Карел влезе стремително в амбулаторията и изропта:
	— Страшно се забавих, ама тоя човек е уникум, докато се оправя с него…
	Сестрата отговори невъзмутимо:
	— Ние вече свършваме.
	На Карел това се стори много странно, дори подозрително. Стъписа се, но после чу от съседния кабинет гласа на баща си:
	— Бабке, а като ви натискам тук, пак ли боли?
	— Ами там, ох, там най-много.
	— А сега болката веднага ще престане.
	— Сега да, ама нощем не мога да мигна.
	Карел влезе, видя баща си надвесен над бабичката, легнала на кушетката, и чу веселия му поздрав:
	— Здравей, Карел!
	Карел навъсен отговори:
	— Добър ден!
	Сова сякаш не забеляза мрачния му тон и каза:
	— Ела тук да видиш, прилича ми на перитонит.
	Като не знаеше как да овладее смущението си. Карел отвърна:
	— Трябва да тръгвам на домашни прегледи.
	Клапеткова го погледна учудено, а Карел, за да смекчи тона си, добави:
	— Вие тук ще се справите някак.
	И излезе.
	Сова най-спокойно изтълкува постъпката му:
	— Това момче има работа до гуша.
	Но надвечер Карел все пак дойде при баща си:
	— Добър ден!
	Баща му остави книгата, която четеше и радостно го поздрави:
	— Добре си дошъл, тъкмо исках да проверя дали вече си се прибрал.
	Той му подаде ръка, потупа го по гърба — живо, бодро, весело, което необикновено силно контрастираше с мрачния поглед на сина му.
	— Седни, искаш ли кафе? Имам и някоя и друга бухта.
	Карел уморено се отпусна на дивана и отказа:
	— Благодаря, не искам.
	— Слушай, Карел, амбулаторията не е лошо оборудвана, но с ремонтите трябва нещо да се направи. Клапеткова ми каза, че докато пристигне някой електротехник, минава…
	Синът му го прекъсна по средата на изречението:
	— Татко, защо дойде?
	— Как така защо, че тук не трябва ли още един лекар?
	— Трябва, но защо дойде ти?
	— Аз ли? Ами приключих в болницата, но чувствам, че още мога да бъда полезен по някакъв начин, не е ли така?
	— Можеше да бъдеш полезен и в болницата.
	— Вярно е, можех, но тук май съм по-нужен. Ти да не се сърдиш, че без твое позволение влязох в кабинета ти и почнах да работя с твоите пациенти?
	— Знаеш, че това е най-малкото, за което мога да се сърдя.
	— Тогава не разбирам наистина защо се дразниш, че съм дошъл тук?
	— Затова че си дошъл, за да ме обръщаш наопаки.
	— Как да те обръщам наопаки?
	Синът скочи и почна да ходи напред-назад.
	— Е, тогава, за да ме превъзпиташ, наричай го, както щеш. Но аз нямам нужда от никакво превъзпитание, тук съм напълно доволен и мечтая единствено за това, хората да ме оставят на мира.
	— Хората, това съм аз, нали? — попита бащата.
	— Тук вече всеки сам да се ориентира.
	Сова поразмисли малко, после кимна:
	— Добре, ще гледам да се ориентирам, както мога. И като начало приемам и твоята теза, че съм дошъл да те превъзпитавам. И така — аз ще те превъзпитавам, а ти ще се съпротивляваш. Ще видим кой ще издържи по-дълго.
	И той спокойно отпи от кафето си.
	— А сега ми определи участък, приемни часове и сестра.
	— Защо аз, как така аз? — викна Карел.
	— Защото единият от нас трябва да бъде завеждащ и това си ти — каза Сова, като наблюдаваше насмешливо сина си над чашата с кафе.


	Директорът въведе Блажей в кабинета на главния лекар:
	— Пожелавам ви много успехи на тази длъжност, на добър час!
	Блажей едва прикриваше задоволството си.
	— Не се безпокойте, тук ще се работи, та пушек ще се вдига.
	— Аз не се боя — отбеляза директорът. — Само внимавайте да не тръгнат приказки.
	— Какви приказки? — наостри слух Блажей.
	— Беше при мен един ваш колега, няма да му казвам името, той ми обади, че не сте приключил напълно с онази сестричка, по-скоро обратното.
	Арнощ пребледня:
	— Така… така ли каза?
	— Не е важно дали го е казал, а дали е истина.
	Арнощ изпелтечи:
	— От този миг вече не е истина.
	— Радвам се да го чуя. Всъщност онзи лекар по-скоро се стремеше да седне на шефското кресло…
	От тази реплика Арнощ разбра съвсем ясно за кого става дума.
	— … и ще ми бъде неприятно, ако си докарате излишни главоболия.
	— Мислите ли, че ще бъде уместно тази сестра да бъде прехвърлена в друго отделение?
	— Може би — да.
	— Ще го уредя.
	Директорът го погледна, неговото усърдие му се стори малко прекалено.
	— Е, както решите. Още веднъж — много успехи!
	Щом вратата подир него се затвори, Блажей се втурна към телефона. Набра вътрешен номер:
	— Старшата сестра ли е? Търся доктор Цвах… — Гласът му режеше като бръснач. — Няма ли го? Щом дойде, пратете го при мен… Не, не е всичко… трябва да говоря и с Ина… — той се сепна: — или не, моля ви, елате вие. Да, веднага.
	Остави слушалката, седна зад бюрото и зачака.
	На вратата се почука.
	— Влезте!
	Яхимова беше изненадана и под напрежение:
	— Ето ме, господин док… господин главен лекар.
	— Седнете! — Той й посочи стола.
	— В началото — една бележка: с доктор Цвах мога да говоря и някой друг ден. Ще го потърся сам.
	Старшата сестра кимна.
	Арнощ благоразумно премина към строг делови тон:
	— Научих, че из болницата се носи слух за някакви мои връзки с Ина. Става дума за сегашни връзки. Тъй като тези измислици са доста опасни, смятам, че ще бъде необходимо вашата снаха да се премести в друго отделение — по неин избор.
	Арнощ зачака отговора на Яхимова. Но тя мълчеше като няма.
	— В края на краищата това е необходимо и с оглед на вашата роднинска връзка, нали?
	— Ами… да — сега вече трябваше да каже нещо. — Да ви я пратя ли тук?
	— Не е необходимо — реши моментално Блажей. — Все едно няма да имам време. Смятам, че ще можете да го уредите сама, нали?
	— Мисля, че да.
	Блажей добави със загрижен началнически тон:
	— Кажете й, че й пожелавам всичко най-хубаво в по-нататъшната работа.


	Пршемисъл Резек седеше на столчето, облечен не в болничните, а в своите дрехи. Наистина, в ръката си държеше бастун и лицето му беше бледо, ала вече приличаше по-скоро на цивилен, отколкото на пациент.
	Но Алжбета, която идваше от операционната, се уплаши.
	— Пршемек, какво правиш тук?
	Младият мъж явно очакваше този въпрос и затова се усмихна:
	— Тебе чакам. Отивам в балнеосанаториум.
	— Изобщо не знаех. След колко време тръгвате?
	Младежът погледна часовника си.
	— След около четири часа.
	Младата лекарка недоумяваше:
	— А защо чакаш тук още отсега?
	— Защото искам тези четири часа да бъдат мои — вън от болницата.
	Алжбета разбра.
	— Но аз свършвам чак след половин час.
	— Тогава три и половина.
	— Три и половина. Къде ще ме чакаш?
	Той я погледна изпитателно:
	— Мислех, че ще ми дадеш ключа.
	Тя се уплаши:
	— От моята стая ли?
	Пршемисъл тихо повтори:
	— Точно така.
	Алжбета прошепна смутена:
	— Вали ли навън?
	— Не вали.
	Тя направи още един опит:
	— Но ти не бива дълго да бъдеш на крак…
	Пршемисъл обори и него:
	— Тук навсякъде има пейки.
	Беше неумолим — а тя със срам си призна, че просто се страхува. Бръкна в джоба си и му подаде ключа:
	— Номер триста и седем.
	Пршемисъл Резек вървеше бавно по стълбите нагоре, на третия етаж започна да се взира в номерата на стаите. Зад него на стълбището се появи съдовият хирург Ржехорж. Той погледна младежа, който явно търсеше някого, и тихо поздрави:
	— Добър ден!
	— Добър ден!
	Ржехорж продължи по стълбите нагоре, Пршемисъл намери вратата с номер триста и седем. Отключи я и влезе.


	Страшно напрегнат, Ржехорж седеше в стаята на Дана Кралова.
	— Ще те попитам нещо.
	— Ами питай.
	— Искаш ли да се омъжиш за мен?
	Дана не го чу добре, Ржехорж говореше приглушено, а на туй отгоре нещо изсвистя върху печката.
	— Какво? Не разбрах.
	— Попитах дали не искаш да се омъжиш за мен.
	Тя се обърна недоумяващо към него с тенджера в ръка.
	— Какво каза?
	— Ти и сега ли не ме чу?
	— Сега те чух, но не разбрах. Защо ме питаш?
	— Мисля за това вече няколко дни… и нощи.
	Жената седна до него. Съжаляваше го.
	— Но за такива неща не се мисли. Те се знаят.
	— Толкова ли ти пречи, че не го знаех още от самото начало?
	— Да. Понеже го правиш поради всичко друго, само не и защото не можеш да живееш без мен.
	Хирургът отговори много сериозно:
	— Правя го, защото се чувствам самотен. Както никога досега. И като прехвърлих наум всички, заради които бих се разделил със самотата, остана единствена ти.
	— Освен Алжбета.
	— Освен Алжбета. Но и ти невинаги си могла да имаш този, към когото си се стремила.
	Кралова тъжно се съгласи:
	— Не, невинаги, а никога.
	— И ти никога, ама никога ли не си се чувствала толкова самотна, че да ти се е искало да се събереш с някого?
	— Знаеш, че се чувствам така от страшно дълго време. Тогава защо ме питаш? И все пак двама души не се женят ей тъй.
	Ржехорж се хвана с две ръце за главата.


	Дълго и страстно Алжбета се целува с Пршемисъл в антрето между двете врати, които водеха към нейната стая и към коридора.
	— Мислй за мен и бъди мой.
	— Твой съм. Никога на никого не съм принадлежал така, както на теб.
	— И аз на теб.
	Последна целувка.
	Пршемисъл бавно закуцука към стълбището, после надолу.
	Както гледаше през прозореца, Дана каза тихо:
	— Сега излезе и тръгна към линейката.
	Ржехорж не беше помръднал от мястото си. Вдигна поглед — очите му бяха зачервени.
	— Дана, поне ще си помислиш ли за моето предложение? — попита той настойчиво.
	— За такива неща не се… Ще мисля.


	Цвах отвори вратата на кабинета и каза небрежно, доколкото можеше:
	— Ето ме, тук съм.
	Блажей записваше нещо в бележника си и само му посочи с ръка да седне.
	Цвах така и направи.
	В настъпилата тишина се чуваше само енергичното скърцане на писалката по хартията.
	Цвах започна тихичко да си подсвирква, по-скоро едва процеждаше между устните си някаква мелодия.
	Арнощ го погледна, Цвах престана.
	Най-сетне главният лекар свърши и остави писалката.
	После каза замислено, но с твърд глас:
	— Викам по ред всички от отделението, за да разбера какво им харесва в нашата работа и какво би трябвало да се подобри, какво биха искали да правят и естествено, дали някой не желае да отиде другаде…
	Тук той направи пауза, Цвах прие това като подкана да отговори. Не се поколеба, не се смути, а направо започна:
	— Ами аз мисля, че би трябвало да имаме възможност по време на операция да използваме различни…
	Той не довърши. Блажей с леден глас го прекъсна по средата:
	— Още не съм приключил, ако позволите…
	— Извинявай.
	Изглежда не забеляза, че докато той му говореше на „ти“, Арнощ отдавна вече беше минал на „ви“.
	— Исках да ви кажа, че и ръководството възнамерява на направи преценка на всеки, който работи тук. Дали ще остане на същата работа или на друга, или изобщо няма да остане. Вие, колега, навярно се досещате, че принадлежите към вторите.
	Цвах пребледня. Естествено не очакваше такова нещо.
	— Към какви втори, Арнощ?
	Блажей заплашително попита:
	— Моля?
	Цвах смирено се поправи:
	— Господин главен лекар.
	И едва сега Блажей го довърши окончателно:
	— Към тези, които не могат да останат тук.
	Цвах едва издума:
	— Как така не мога?
	— Вие сам по-добре знаете.
	— Нищо не знам.
	— Искате ли да ви изброя по дни всички ваши случаи на половинчата, неквалифицирана намеса, искате ли?
	До този момент Цвах беше склонен да се примири. Сега обаче видя, че всичко е загубено и като мишка, която се мъчи да се изтръгне от смъртоносната хватка на котката, каза:
	— Мисля, че няма да го направите.
	— Ако напуснете доброволно — няма.
	— Няма да го направите и ако изобщо не напусна.
	— Какво? За какъв се смятате?
	Сега вече Цвах изсъска:
	— И не ви препоръчвам да минавате към заплахи.
	— Давам ви четиридесет и осем часа да размислите.
	— Дайте ги на себе си тия четиридесет и осем часа.
	Той се надигна от стола, поклони се на побеснелия Блажей и излезе.


>	Глава единадесета

	Алжбета се втурна като вихрушка в лекарската стая:
	— Долу ми казаха, че тук имам писмо.
	Щросмайер пишеше на машина някаква анамнеза.
	— Точно така, чака ви, нима не усещате горещия му полъх в стаята? Това писмо излъчва някакви инфралъчи или…
	Момичето взе писмото и, смеейки се, разкъса плика.
	— Моля, без коментари.
	— Моите посивели коси ми дават право.
	Алжбета прочете писмото на един дъх, Щросмайер не се сдържа и попита:
	— Бети, не го приемайте като намеса във вътрешните ви работи, но нямате ли усещането, че най-хубавият миг е самото разкъсване на плика? И после, естествено, е чудесно, но това бързане, тази припряност и тази потискана надежда… Както когато човек не може да разкопчее копченцата на блузата… Не че под нея ще открие нещо по-различно от преди и въпреки това вълнението отново го завладява.
	— Изобщо нищо не ме завладява.
	— За плика ли говорите или за копчето?
	— Нито за едното, нито за другото.
	— Това не е току-тъй — отсъди загрижено Щросмайер. — Трябва да се прегледате.
	— Няма страшно, господин ексглавен лекар, изследванията ми са добри.
	Тя пъхна писмото в джоба си и излезе. На вратата се сблъска с Цвах.
	Щросмайер отново се зае да чука на машината, но след първите пет удара Цвах се обади глухо:
	— Колега, мога ли да ви помоля за съвет?
	Заместникът на главния лекар попита озадачено:
	— За какво?
	— Ще назовавам нещата с истинските им имена: главният лекар иска да ме изхвърли от отделението. Мислите ли, че имам надежда да остана?
	Възрастният лекар се почеса зад ухото.
	— И аз ще опитам.
	— Какво?
	— Да назовавам нещата с истинските им имена. На ваше място щях да туря кръст и да напусна ортопедията и то колкото се може по-скоро.
	Цвах извънредно много се изненада:
	— Но защо?
	— Защото вие с ортопедията не се обичате. Стремите се към нея, дори бих казал, че понякога се опитвате да я изнасилите, но тя е непокорна кобила и хвърля лошия ездач от седлото.
	— Толкова ли сте сигурен?
	— Вижте какво, Цвах. Най-ценното човешко качество е да гледаш реално на нещата. Да не смяташ, че си по-долу от това, което другите мислят за теб, но не и че си нещо повече. И в двата случая е страшно трудно. За щастие, в хирургията не е чак толкова трудно. Там човек е наясно след две-три години. А вие го разбрахте от нас по доста категоричен начин. Та, по дяволите, какво още ви задържа тук?
	Цвах преглътна мъчително:
	— Не ми беше даден никакъв шанс.
	— Тук не се дават шансове — викна Щросмайер. — Тук се води борба за спасяване на ръце, на крака, на живот! И тази борба за вас е безпредметна, проиграна, изгубена.
	Цвах мисли дълго, после изтърси пак нещо отчайващо безразсъдно:
	— За разлика от вас мисля, че нашият нов главен лекар все пак няма да го направи.
	Щросмайер се взря в този предубеден и посвоему ограничен човек.
	— Но, за бога, човече, какъвто и да е, никой главен лекар няма да промени това, то не е въпрос на главния лекар, а ваш, ваш!
	Цвах отвърна намусено, но твърдо:
	— Виждам, че сте решил да подкрепите новото ръководство, не ви осъждам, но и няма да ме разколебаете.
	Щросмайер го гледаше, както се гледа човек, загубил здравия разум.
	— Този разговор беше напълно безсмислен. Забравете, че сте ме питал нещо и че аз нещо съм ви отговорил.
	Без да каже нито дума, Цвах излезе.
	Щросмайер беше толкова ядосан, че удари машината, после още веднъж, посегна към валяка, разкъса листа, измъкна го заедно с индигото и копието и изкрещя:
	— Върви на майната си!


	Арнощ Блажей си чертаеше разрез на става и схема на операция, когато някой почука.
	— Влезте!
	На вратата се подаде главата на Цвах:
	— Ще има ли съвещание или съм сгрешил?
	— Не сте сгрешил, влезте!
	Цвах влезе.
	Главният лекар го подкани с жест да седне и изведнъж, като че ли между другото попита:
	— Е, размислихте ли вече?
	— За какво?
	— За напускането.
	Цвах искаше да говори също така небрежно, но не успяваше.
	— Не… впрочем, да.
	— И от коя дата?
	— Аз… дата… няма да има никаква дата… реших, че все пак ще остана.
	Той наблюдаваше съсредоточено Блажей, който дори не мигна, вдигна слушалката, набра три цифри и каза:
	— Сестра, моля ви, елате и вие, ще разглеждаме и други неща. Благодаря.
	Остави слушалката върху вилката, отново започна да пише нещо и отново каза сякаш мимоходом:
	— Щом ще оставате, оставайте.
	И нито дума повече.
	Цвах не можеше да повярва на ушите си.
	След малко дойдоха и другите, обсъждането на екипите можеше да започне.
	— Уважаеми колеги! — обърна се Блажей към всички. — Най-напред ще си разпределим работата в операционната зала за утре. Имаме една фрактура на шийка, ще оперира доктор Щросмайер, аз ще му асистирам, доктор Ченкова и доктор Цвах ще бъдат втори и трети асистенти.
	Дотук всичко беше както обикновено.
	— После имаме екстирпация на бурса, ще я направи доктор Ченкова, ще асистира доктор Щросмайер.
	Отново нищо, отново както винаги.
	— Но целият операционен маратон ще започне с тотална ендопротеза. Ще оперира доктор Цвах, първи асистент — доктор Ченкова, екартьорите ще държим доктор Щросмайер и аз. Това е програмата за утре.
	Ако беше хвърлил в средата на стаята бомба, нямаше да предизвика такова сътресение, както с тези няколко думи.
	— Имате ли някакви въпроси? Виждам, че нямате, можем… — той млъкна, сякаш едва сега бе забелязал, че изуменият Цвах искаше думата: — Някаква забележка ли имате, колега?
	— Не ви разбрах добре — заговори с пресъхнала уста Цвах, — навярно има някаква грешка.
	— Какво казах?
	— Че трябва да оперирам аз.
	— Вие ли?
	Той погледна листа, сякаш не знаеше оперативната програма наизуст, поете прочете написаното и веднага заяви:
	— Да, правилно, ще оперирате вие. Все пак трябва да се редуваме, не бива да ви оставяме да закърнеете. В края на краищата вие сам го поискахте, и с право.
	След това вече Цвах не каза нито дума, а може би и не беше в състояние.


	И ето че крачеха един до друг — генералният щаб на ортопедията: Блажей с ръце в джобовете, Щросмайер с ръце на гърба, Алжбета, която поглеждаше ту единия, ту другия и Цвах, потънал в мрачни мисли.
	И в умивалнята влязоха в същия ред — Блажей, Щросмайер, Алжбета и накрая Цвах.
	Нагласиха будилниците да звъннат след десет минути и почнаха да се мият.
	Наведени над мивките, те не изпускаха от око Цвах и хвърляха поглед един към друг. Невероятна тишина, която не смееше да наруши и персоналът. Това помещение, обикновено изпълнено с глъч, вицове и закачки, този ден глъхнеше.
	После сестрата надяна на Цвах операционната престилка, шапката, маската, едната ръкавица, другата ръкавица — той ги приемаше като нова и нова гара, като бреме или хомот, който вече не може да удържи.
	Усещаше погледите на останалите лекари и на персонала; чу как Блажей започна тихичко да си тананика, видя, че вкараха пациента в залата, че Кралова го подготвя, а след това му дава упойката.
	Трябваше да върви, да направи крачка, да влезе и да започне операцията.
	Арнощ Блажей дори задържа Алжбета и Щросмайер да не тръгват, а да направят нещо като шпалир, през който пръв да влезе Цвах.
	И той влезе, останалите след него, и бавно се запъти към операционната маса, на която лежеше пациентът. Блажей и Щросмайер взеха екартьорите, Алжбета зае мястото на асистента, операционната сестра подаде скалпела, главният лекар направи знак с ръка и лампите на огромния венец горе заляха всичко с обилна светлина.
	В същия миг скалпелът падна от ръката на Цвах, той смъкна маската от лицето си и каза с безжизнен глас:
	— Мисля, струва ми се, че не мога да направя тази операция.
	В следващия миг се чу резкият глас на Блажей:
	— И аз мисля така, колега.
	Главният лекар заобиколи масажа и подкани Цвах:
	— Ако обичате, заемете вашето място с екартьорите.
	Унизен и смазан, Цвах наведе глава и тръгна.
	Алжбета понечи също да тръгне, но Арнощ й викна:
	— Това не се отнася за вас, колежке, вие ще направите опит като първи асистент.
	Докато смъкваше окървавените си ръкавици, Арнощ каза доволен на Щросмайер:
	— Ето че мина отлично!
	Когато излязоха навън, за да запалят по цигара преди следващата операция, Щросмайер рече тихо:
	— Имам към теб един малък въпрос.
	Блажей взе да се смее:
	— Какво щях да правя, ако Цвах не се беше отказал?
	— Точно така.
	— Щях да го спра аз. Да си призная вече мислех, че ще трябва да го сторя.
	— Не мога да кажа, че подобен подход ме хвърля във възторг.
	Арнощ изобщо не обърна внимание на тези думи.
	— Само че сега ми е в ръцете. Вие толкова години не можахте да се отървете от него, аз ще го направя за няколко дни.


	Телефонът на масата в лекарската стая иззвъня. Алжбета вдигна слушалката.
	— Ортопедията.
	В отговор чу:
	— А тук е „Спарта“, Прага. Търсим доктор Ченкова.
	Алжбета все още не беше познала Пршемисъл.
	— Ченкова е на телефона.
	— Доктор Ченкова, трябва да ви съобщим, че един доста близък на вас играч току-що премина в нашия клуб и ви моли да одобрите тази негова стъпка.
	Сега тя вече знаеше кой говори с нея.
	— Пршемек, откъде се обаждаш?
	— От Прага и ти изпращам целувки от същия този град.
	— И аз на теб. Какво правиш в Прага?
	— Големи неща стават, мила. Докато нашите кресльовци вече ме бяха отписали, от „Спарта“ дойдоха при мен чак в балнеосанаториума — вярват, че отново ще си стъпя на краката и ми предложиха да се прехвърля при тях. И аз подписах. Не е ли чудесно?
	Алжбета се колебаеше:
	— Може би… не знам, но какво означава това?
	— Това означава, че ще се доизлекувам тук, а също, че започвам да тренирам, всеки ден увеличавам натоварванията…
	— А означава ли също, че изобщо няма да се върнеш в Бор?
	— Сега за това не може и да се мисли — викаше без всякакво колебание Пршемисъл. — Ако искам да хвана следващия сезон — в никакъв случай! Представи си, засякоха ми почти същата стартова скорост, както някога.
	— А кога ще имаш малко време за мен?
	— Обади се, ако имаш път насам. Нали знаеш, още ми липсва сила и издръжливост, но всичко ще наваксам. Дори може да ме вземат на първия турнир във Финландия, не съм и мечтал, че нещо подобно ще се случи толкова скоро.
	Алжбета долавяше в гласа му съвсем различни нотки от тия, които беше свикнала да чува — там бързат, там се надпреварват, там завладяват света и нямат достатъчно време за хората край себе си.


	Сова вечеряше брамборак* и явно му беше много вкусно. Под масата пълзяха деца.
	[* Пържени питки от настъргани сурови картофи. — Б.пр.]
	Влязоха Карел, новата млада сестра Вероника и домакинът — връщаха се от обиколка по адреси.
	Лекарят бодро ги покани:
	— Хайде на брамборака, който побърза, той ще спечели.
	— Малко се забавихме по пътя и в болницата, срещнах там един състудент, разведе ме нагоре-надолу — обясни Карел.
	— И страшно се хвалеше — добави Вероника.
	— И имаше с какво. Построили са нов корпус, интересно решен, ще ти разкажа после.
	Междувременно Вероника, сякаш това се разбираше от само себе си, му приготви вечеря и нещо за пиене и му сервира с вкус, но Карел май и не забеляза.
	Сова, напротив, проследи всичко много внимателно.
	По-късно, докато пиеше кафето си с книга в ръка, на вратата се почука и в стаята нахълта синът му.
	Сова го погледна над очилата си.
	— Мислех, че гледаш с другите телевизия.
	— Непоносимо досадно е. Човек предварително знае всичко, а трябва да се преструва, че е заинтригуван.
	— Значи там не можа да те задържи дори Вероника?
	Синът му го погледна, после кимна:
	— Зная какво си мислиш. Само че нямам настроение за такива неща.
	— Тези неща май не са въпрос на настроение.
	— Знам — отвърна Карел, — но, татко, днес в Храдец само с крайчеца на окото си, през стъклото, зърнах момчетата по време на операция и така безумно, така невероятно ми се прииска да бъда между тях и да върша някаква истинска работа.
	— Тук не вършиш ли истинска работа?
	— Върша, знам, че върша, по свой начин тя е далеч по-напрегната и сложна от цялата хирургия, но какво да правя, като за мен това е зараза, и болест, и опиат, имам нужда да работя на операционната маса с намордник на мутрата и с нож в ръка. Връщаме се с Вероника към дома, седим един до друг, знам, че трябва или че мога да опитам нещо, но пред очите ми е все онази осветена маса, тялото под чаршафа и оперативната рана и с това за мен всичко свършва или започва, не знам, но по-скоро свършва…
	Сова го гледаше, виждаше и усещаше неговото отчаяние, виждаше и усещаше неговия копнеж и не знаеше какво да направи.
	— Може би сега ще си помислиш, че ти го казвам за утеха, но аз съм сигурен, че някога ти пак ще се занимаваш с това.
	— Но кога, кога, най-хубавите ми години за хирург отлитат… отиват си безнадеждно, една след друга…
	Сова вече не знаеше какво да отговори — и затова замълча. Седяха и мълчаха.
	След дълга пауза Карел каза тихо:
	— Знам, че в голяма степен аз сам си го направих, но наказанието ми се струва много жестоко.
	Той сложи ръка на рамото на баща си, стана и си тръгна.
	— Лека нощ!
	— Лека нощ, Карел!
	Не, тук никакви утешения нямаше да помогнат.
	След два дни Сова-старши тръгна за Бор.
	Пристигна пред болницата, мина през фоайето, портиерката го поздрави, а когато тръгна по коридора на своята ортопедия, сякаш не беше на себе си. Сестрите го поздравяваха, санитарите заставаха едва ли не мирно, а старите пациенти надничаха от вратите и си съобщаваха един на друг сензационната новина.
	Сова отговаряше сдържано на всички, усмихваше се и упорито се бореше с умилението, което го завладяваше. От стаята си излезе угрижена както винаги старшата сестра Яхимова и едва не се сблъска с него.
	— Добър ден!
	Тя вдигна глава и застина:
	— Господин главен лекар! Дошъл сте да ни видите?
	— Може и така да се каже.
	Отвори се и вратата на лекарската стая и оттам излязоха Щросмайер и Алжбета. Двамата съгледаха Сова и ахнаха.
	— Я виж ти! — викна Щросмайер. — Престъпникът се връща на местопрестъплението!
	— Господин главен лекар, добре сте ни дошъл! — присъедини се Алжбета.
	Ръкуваха се.
	— Благодаря ви много.
	— Мъчно ли ви е за нас?
	— Разбира се, че ми е мъчно. Понякога дори до болка.
	После се появиха Хункова и още една сестра, и един „зелен“ санитар, и един „бял“ санитар, и след малко се събра цяла тълпа.
	И нищо чудно, че когато главният лекар Блажей излезе от кабинета си и зърна струпалите се хора, без да вижда кой е в центъра, каза високо и строго:
	— Коридорът да се опразни, ако обичате!
	Обърнаха се към него, поотдръпнаха се и той се озова лице в лице със Сова. И двамата се смутиха.
	— Добър ден! Извинете, вината изглежда е моя — каза Сова.
	— Добър ден, радвам се да ви видя в нашата ортопедия.
	Подадоха си ръце.
	— Дойдохте да ни видите ли? Жалко, че не се обадихте предварително, можехме в зависимост от това да си подредим програмата.
	— Тук съм съвсем за малко — отвърна Сова — и идвам при вас, трябва да ви попитам нещо, но нямам нищо против да изчакам.
	Арнощ се зарадва, че Сова идва именно при него.
	— Заповядайте, за вас, разбира се, ще намеря време.
	Направи му път, отвори вратата на кабинета си.
	Сова се извърна към хората в коридора и им махна с ръка.
	В очите на всички се четеше един-единствен въпрос: за какво иска да говори с Блажей?
	Арнощ бързо си възвърна цялата самоувереност:
	— Седнете, колега, какво мога да ви предложа, малко коняк?
	Старият лекар огледа кабинета, в който беше прекарал толкова години от живота си, и отказа:
	— Благодаря ви, с кола съм, веднага се връщам в Тинище.
	— Тогава поне кафе?
	— И кафе — не.
	Но Арнощ така и не го чу, вдигна слушалката на телефона, натисна копчето на новата апаратура и нареди кратко:
	— Две кафета, моля.
	После седна, посочи с ръка на Сова да седне и подхвана:
	— Е, кажете ми най-сетне, за какво сте бил толкова дълъг път?
	— Работата е съвсем проста, господин главен лекар. И си признавам, че за мен е от голямо значение. Наближава всъщност денят, когато моят син би могъл отново да работи като хирург. И понеже знам, че мястото тук е свободно, и понеже се надявам, че тук ще ми повярвате, че не бих препоръчал някого, който впоследствие може да ви разочарова, идвам да се застъпя за него.
	За Арнощ това беше неочаквано, не знаеше какво да отговори. Ето защо първите му думи целяха само да се ориентира и да избегне отговора.
	— Питахте ли вече директора?
	— Не. Не исках, преди да имам вашето съгласие.
	— Синът ви беше уволнен от клиниката, нали?
	— Сам напусна, но де факто беше уволнен.
	— Причината?
	— Алкохол.
	Арнощ си придаде угрижен вид:
	— И после постъпи в болницата в Ждяр.
	— Да — отговори сдържано Сова. — Мислех, че тази история ви е известна.
	— Подочух нещо. Какво е положението при него сега?
	— В какъв смисъл?
	— Имам предвид пиенето.
	Въпросът му бе доста унизителен.
	— Не бих дошъл, ако всичко не беше в ред.
	— Е, да допуснем — усъмни се Блажей. Но след въпросителния поглед на Сова каза: — Имам предвид — да допуснем, че не крие нищо от вас. Защо не дойде той самият?
	— Защото му липсват достатъчно сили или оптимизъм.
	— Той не знае ли, че сте тук?
	— Не.
	— Може би дори не държи да постъпи при нас?
	— Точно обратното.
	— Сигурен ли сте?
	— Сега съм с него и денем, и нощем.
	Блажей не можеше повече да пита. Той мисли дълго, после изненада Сова с думите:
	— Ще се поогледам наоколо за свободно място.
	Бившият главен лекар каза, изпълнен с недоумение:
	— Но аз не искам да питаме другаде, аз бих искал да работи тук.
	— Защо точно тук? Щом като при него всичко е наред, може да работи навсякъде.
	— Имам много сериозни съображения да бъде именно в това отделение. Зная, че тук има няколко ортопеда, които ще му помогнат, освен това не е без значение, че Бор е неговият роден град, тук е родната му къща, в която е прекарал детството си, всичко тук ще му помогне да преодолее самотата… Господин главен лекар, вярвайте ми, много мислих за това.
	Блажей отново помълча, после каза глухо:
	— Вярвам ви, но той не може да работи при нас.
	Сова вдигна глава — толкова откровен отговор не беше очаквал.
	— Защо?
	— И аз имам редица съображения, господин докторе.
	— Можете ли да ми кажете поне едно от тях?
	— Например — ние сме толкова малко, че нямаме време да надзираваме никого.
	Сова изумен възрази:
	— Но той няма нужда да бъде надзираван.
	— Вие го казвате. Изпитателният срок, в който един алкохолик трябва да докаже, че се е освободил от порока си, за него не е минал още, нали?
	— Но аз ви казвам, че при него всичко е наред.
	— Вие го казвате — категорично държеше на своето Арнощ.
	Сова попита много тъжно:
	— Мога ли да знам дали имате още някакво съображение?
	— Разбира се. Обичам сами и на място да си избираме и възпитаваме своите лекари. Всеки хирург носи със себе си определени навици от предишното си работно място — и на мен не ми се иска някой да ни натрапва своите схващания за това как и какво трябва да правим — другите биха могли да го изтълкуват като самоизтъкване и това няма да е от полза за работната атмосфера.
	Сова го слушаше и започваше да разбира: този човек се страхува за своя авторитет.
	— Освен това не е много добре синът да работи там, където преди това дълги години шеф е бил неговият баща. Изкуството да си ортопед не е наследствено качество, но мнозина примитивни личности ще свързват автоматично вашата слава със сина ви, а това вече е лошо. Нека всеки сам извоюва авторитета си.
	Сова само отбеляза:
	— Моят син вече го направи. И в положителен, и в отрицателен смисъл.
	— Защо изобщо не се върне в клиниката?
	— Добре ви е известно, че няма да го приемат.
	— А от нас очаквате да го приемем с отворени обятия.
	Сова се надигна тежко.
	— С отворени обятия — не, но мислех, че може би с протегната ръка за помощ. Довиждане, господин главен лекар!
	На вратата той се сблъска с Яхимова, която носеше поднос с кафета.
	— Извинете, вече няма време, нашият разговор твърде бързо приключи. Довиждане!
	Излезе бързо и с наведена глава.


>	Глава дванадесета

	Стар патрициански дом на крайбрежна улица в Прага с прозорци и перила в стил сецесион.
	Алжбета Ченкова позвъни на вратата с табелка „Инж. П. Резек“.
	Почти моментално й отвори майката на Пршемисъл. Тя огледа Алжбета с рентгеновия поглед на майка, която никой с нищо не може да заблуди.
	Момичето беше нервно до краен предел.
	— Добър ден, извинете, още веднъж се извинявам, че…
	Жената веднага любезно я прекъсна:
	— Няма защо, доктор Ченкова. Пршемек още не си е дошъл, но го чакам всеки момент. Заповядайте!
	В антрето Алжбета си свали палтото и влезе в стаята, обзаведена с мебели „Чипъндейл“*.
	[* Вид английски мебели от ХVІІІ век. — Б.пр.]
	Госпожа Резекова и вкъщи беше облечена съвсем официално.
	— Съпругът ми е още на работа, винаги към края на тримесечието са много претоварени. Какво да ви предложа? Малко битер?
	— Благодаря, с удоволствие. Как е Пршемисъл?
	— Ами безкрайно е щастлив, че си е у дома.
	— Разбирам го, но имах предвид здравето, как е кракът?
	Госпожа Резекова, докато приготвяше напитката, се похвали:
	— Намерихме му най-добрия рехабилитатор, доцент Семерад. Сигурно го познавате.
	— Само по име.
	— Трябва да ви зарадвам, той се изказа много, много ласкаво за работата на ортопедите в Бор.
	Алжбета само кимна.
	Майката взе да подпитва:
	— Вие ли бяхте негова лекуваща лекарка в заключителния етап?
	— Аз ли? През всичкото време го наблюдаваше самият главен лекар Сова. Аз там тепърва се уча на всичко.
	Майката й подаде чаша битер с лед.
	— Но той много говореше за вас.
	Алжбета предпочете да пие, за да обмисли отговора си.
	— Може би защото бяхме по-близки по възраст и защото доста разговаряхме, за неговия случай.
	— И затова трябва много да ви благодаря, за душевната подкрепа, горкичкият, беше толкова съсипан. Сигурно е споделял с вас, нали?
	И отново този поглед, който питаше: „Докъде са стигнали нещата между вас?“
	Момичето предпочете да отговори с въпрос:
	— А сега? Още ли не си вярва?
	— Къде ти! — ликуваше майката. — Сега той е съвсем друг човек. Нали знаете, тогава целият свят му беше обърнал гръб, а сега отново се засилва интересът към него.
	— Разбирам.
	Майката я погледна изпитателно и я попита сякаш мимоходом:
	— А вие уговорихте ли се да се срещнете някога тук, в Прага?
	Момичето отвърна, колкото може по-небрежно:
	— Казахме си, че ще си поговорим, когато имам път насам. — Тя не можа да издържи повече и стана: — Сега обаче трябва да тръгвам.
	— Наистина ли няма да го почакате?
	— Поздравете го, някой ден пак ще се отбия.
	В същия миг звънна телефонът.
	— Той е — Резекова вдигна слушалката. — Е, това вече е прекалено, Пршемек. Тук те чакат, а теб те няма… кой те чака ли? Ще има да се чудиш, предавам телефона.
	Алжбета взе слушалката, чувстваше се страшно зле. Какво да каже тук, пред тази жена?
	— Здравей, Пршемек!
	Той не я позна:
	— Здравей!
	— Тук е Алжбета.
	Едва сега изрази удивление:
	— Здравей! Какво правиш в Прага?
	— Докарахме пациент и ми остана малко свободно време.
	Никакво изумление. По-скоро объркване.
	— И защо не ме предупреди?
	— Не знаех, че ще идвам. Ще си дойдеш ли у вас?
	— Страшно ми се иска да дойда, но заминаваме с отбора за Бърно.
	— Жалко.
	— И без това имаш малко време, така че не бива да съжаляваме.
	Тя обаче се издаде като ученичка:
	— Мога да кажа линейката да не ме чака.
	— Друг път, Али, Бърно е страшно важно за мен.
	— Разбирам, извинявай… — после изведнъж си даде сметка, че нещо не беше наред. — Ти нима вече играеш?
	— Разбира се, че не, но искам да бъда заедно с момчетата на скамейката, треньорите страшно следят, дали човек живее с проблемите на отбора си…
	Докато го слушаше. Алжбета гледаше майката, която, наистина, беше отишла в кухнята, но през открехнатата врата слушаше всичко, като при това чупеше орехи, един след друг, явно за плънка на сладкиш.
	— Тогава… тогава приятно прекарване в Бърно.
	— Бърно е нищо, другата седмица летим за Финландия с гръм и трясък. Ще ти пратя картичка.
	— Ще се радвам… е, довиждане! Искаш ли да говориш пак с майка си?
	— Не, само й предай, че момчетата ще ми услужат с четка за зъби и че се връщам утре вечер.
	— Чак утре ли е мачът?
	Пршемисъл се засмя на нейната наивност.
	— Че то днес вече няма за кога, погледни си часовника!
	— Вярно, няма за кога.
	— Е, чао, че ми дърпат слушалката от ръката.
	Тя затвори телефона и каза, като се обърна към вратата на кухнята:
	— Трябва да ви предам, че момчетата ще му услужат с четка за зъби и че ще се върне утре вечер.
	Майката излезе от кухнята и рече:
	— Виждате, нали, как се живее с хокеист.
	И това беше единственото, което каза човешки, мило, без да подпитва.
	Алжбета отговори вяло:
	— Виждам.


	Роман Яхим спря колата си пред болницата. Слезе пред служебния вход и първия, когото видя, беше доктор Цвах — до него имаше два обемисти куфара, пътна чанта и пакет. Роман го поздрави:
	— Добър ден!
	Цвах беше ужасно кисел:
	— Романе, размърдайте, ако обичате, вашия диспечер, обещаха да ме откарат с багажа до Роуднице, аз си продадох колата преди един месец и сега стърча тук като телеграфен стълб.
	— Ще му кажа, господин докторе.
	Но диспечерът се инатеше:
	— Някой може и да му е обещал, че ще го откараме до Роуднице, ама разбира се, сега всички си траят, директорът го няма, а аз не мога да поема тая отговорност.
	Роман се разсмя:
	— Но той стои там нажежен до бяло.
	Когато чу известието на Роман, Цвах се задави от гняв:
	— Бандити, хулигани, това е типично за тях.
	— Господин докторе — отговори Роман добронамерено, — другояче не мога да ви помогна, но ако искате, поне ще ви закарам с куфарите на гарата…
	Цвах и в яда си разбра, че е по-добре нещо, отколкото нищо, затова процеди през зъби:
	— Щом сте така любезен…
	Потеглиха. Роман караше спокойно, а Цвах продължаваше да пухти като тенджера под налягане.
	— Човек оставя тук най-хубавите години от живота си и накрая го изритват като куче. С какви идеали започнах, как си набавях литература, учех чужди езици, за да бъда в течение на цялата световна информация. Всеки касапин тук има предимство пред образования човек. Да режеш, да кълцаш, да дълбаеш, да пилиш — това е всичко, което искат от теб, на останалото плюят.
	Онова, което последва, явно стана само защото Роман започна тихичко да си подсвирква. Беше в добро настроение, колата не вървеше, а се плъзгаше като безшумен параход и лекарят до него изобщо не му пречеше.
	А може би всичко стана и затова че пред тях се появи „Хондата“ на Блажей, която изскочи от някаква странична уличка.
	— А това е най-големият и най-циничният негодник от всички. Абсолютно хладнокръвен убиец.
	Роман стигна до рефрена на песничката, която си подсвиркваше. Цвах виждаше, че той изобщо не го слуша.
	И най-неочаквано младият Яхим, това голобрадо момче, което нищо не му беше сторило, напротив — беше му услужило и го караше към гарата, се превърна в единствения човек, комуто можеше да плати за всички обиди, понесени тук. Изведнъж му се дощя да прекъсне оскърбителното свирукаме на шлагера и да промени това самодоволно, без нито една бръчка лице. Изведнъж му се прииска да го смаже. Така и направи:
	— На ваше място не бих карал толкова спокойно подир господин главния лекар.
	— Защо? — недоумяваше Роман. — Той не ми пречи.
	— Наистина ли? Мислех, че държите на жена си.
	Момчето само махна с ръка:
	— Това са вече „старинни чешки предания“*.
	[* Алюзия за книгата на Алоис Ирасек (1851–1930) „Старинни чешки предания“. — Б.пр.]
	— Надали са чак пък толкоз старинни — процеди през зъби Цвах. — Колко време мина, откакто главният лекар Сова даде прощална вечеря в ресторанта?
	Роман трепна:
	— Че аз бях там.
	— Така ли? През цялото време?
	В същия миг Роман удари спирачка, колата изстена и се закова на място, младият Яхим изкрещя:
	— Какво казахте?
	Цвах разбра, че беше прекалил и се уплаши.
	— Казах само това, което видяха всички.
	— Всички ли? — изрева Роман. — Видели са всички?
	При тези думи той изскочи от колата, отвори вратата откъм Цвах, сграбчи го за палтото и го измъкна навън, хвърли на тротоара куфарите му, качи се отново и потегли.
	Колата зави и пое към болницата.
	Макар изхвърлен на тротоара, Цвах доволен се засмя.
	Роман подкара бързо, лудо, опасно. На лицето му бяха изписани същият бяс и желанието да унищожава, както преди малко на лицето на доктор Цвах.
	Без да спира, когато го поздравяваха или го викаха по име и без да се обръща, той крачеше стремително към отделението.
	Влезе в преддверието на ОАРИЛ, дори не погледна сестрата, която вдигна очи към него и се озова направо в залата.
	Веднага забеляза жена си. Двете с Кралова бяха улисани край някаква старица, която дишаше много тежко.
	Отиде при Ина и без да се съобразява, че там беше лекарката, попита:
	— Можеш ли да ми кажеш какво си правила на прощалната вечер на доктор Сова, когато излязох?
	Ина го погледна, но преди да отговори каквото и да било, се обади Кралова:
	— Романе, не виждате ли, че имаме работа?
	Яхим просто не я забелязваше, вперил поглед в жена си.
	— Къде си била, докато мен ме нямаше, можеш ли да ми кажеш къде си била?
	Анестезиоложката се ядоса:
	— Не ме ли чухте, Романе?
	— Били видели всички.
	Кралова тихо, но безпрекословно му посочи вратата:
	— Моментално излезте, инак ще извикам вашия шеф.
	Роман започна да отстъпва заднешком, без да откъсва поглед от жена си.
	— Няма ли да ми кажеш?
	Но не дочака отговора й и излезе.
	Едва тогава лекарката попита тихо Ина.
	— Може би искахте да говорите с него?
	Ина поклати глава:
	— Не, не исках.
	Роман мина тичешком покрай диспечера, който напразно вика подире му:
	— Романе, ела тук, имам работа за теб! Романс, накъде си се залетял?
	Не получи отговор, младият Яхим бързаше много.
	Като стигна до колата си, той седна, включи двигателя и потегли така, че гумите поднесоха.
	Караше, без да знае накъде.
	Оглеждаше се надясно и наляво дали няма да види „Хондата“ или пък някаква следа от нея. Неочаквано се озова на кръстопът, отляво беше градът, отдясно — магистралата, която извеждаше от него. Вече се канеше да завие наляво, но изведнъж в далечината видя крайпътния ресторант.
	Сви надясно.
	Стигна до паркинга и веднага я зърна: стоманеносивата „Хонда“.
	Слезе, свърна край колата и влезе в заведението.
	Арнощ Блажей седеше начело на една маса с лист в ръка.
	На Роман му се стори невероятно, че го намери толкова лесно. И че Блажей толкова спокойно играеше тук карти. Заобиколи масата, обсадена от кибици. Приближи се изотзад към главния лекар. Блажей тъкмо предвкусваше успеха.
	— Възможно ли е, идва ми желаната и дългоочаквана карта?!
	Той приключи ухилен играта и прибра парите.
	— На който му върви на карти, не му върви в любовта — отбеляза някой от кибиците.
	— Страхувам се, че сте прав, приятелю.
	В дисонанс с радостния му тон прозвуча дрезгавият глас на Роман:
	— Господин докторе, трябва да говоря с вас.
	Все едно че изобщо не го чу и продължи да раздава картите.
	Младежът повтори по-настойчиво:
	— Господин докторе!
	Някой шумно го поправи:
	— Господин главен лекар!
	Едва сега Блажей забеляза Роман. Усмихна му се приветливо.
	— Здравей, Романе!
	— Трябва да говоря с вас.
	— Да не е станало нещо в болницата?
	— Не. Аз искам да говоря с вас.
	Блажей започваше да се досеща за какво го търси той.
	— Е, не може ли да почака?
	— Не може — настоя Роман.
	— Все пак няма да прекъсна точно когато ми се е отворил такъв късмет! Богът на картите много ще ми се разсърди.
	Роман процеди яростно през зъби:
	— Но аз трябва да говоря с вас!
	Няколко души му подвикнаха:
	— Я не пречете!
	Искаше му се да ритне масата. Но се обърна и тръгна към вратата.
	Преди да излезе, чу Арнощ, който подкани партньорите си:
	— И така, господа, я да видим с какво ще ме изненадате сега!
	Навън вече беше станало тъмно, когато Блажей излезе от заведението. Той се сбогува с неколцината играчи, които го съпроводиха и тръгна към колата си. Като стигна до нея, видя, че една жълта „Лада“ без шофьор му бе запречила пътя. Измърмори на себе си:
	— Кой ли глупак…?
	Надзърна в колата, там, на задната седалка лежеше Роман Яхим.
	Арнощ почука на стъклото, Роман се събуди или поне си даде вид, че се събужда.
	Главният лекар отвори задната вратичка и доста раздразнено попита:
	— По дяволите, какво означава това?
	— Вече ви казах: трябва да ви попитам нещо.
	Блажей му обърна гръб и без да каже дума, тръгна към колата си.
	Роман изскочи от „Ладата“ и забърза подире му.
	— Може ли да ми кажете какво правихте на прощалната вечер на главния лекар Сова, когато аз трябваше да изляза?
	Блажей отключи колата си.
	— Това разпит ли е?
	— Точно така.
	— Само че за разпит са нужни двама: един, който разпитва и друг, който има желание да отговаря.
	— Тук сме двама.
	— Само че аз нямам желание.
	— Не мърдам оттук, докато не ми отговорите.
	Блажей се усмихна:
	— Ще прекарате една доста самотна нощ.
	И той подкара колата, мина през тротоара, прекоси лехата с цветя и тревната площ, които го отделяха от шосето.
	Роман, отрязал пътя му от другата страна, чу само бръмченето на мотора и смеха на Блажей.
	С два скока стигна до колата си. Запали я и потегли счел него.
	Двете коли препускаха една подир друга с почти еднаква скорост. Само че Роман явно беше по-разярен и явно рискуваше повече.
	Когато настигаше вече Блажей и с дългите светлини му даваше сигнал да спре. Арнощ реши да свие рязко вляво по някакъв второстепенен път.
	Зави, но Роман, който летеше след него със своята „Лада“, се блъсна с все сила в колата му отляво. Двата автомобила се врязаха един в друг, отблъснаха се и отново се пресрещнаха. Спряха на ръба на канавката, като „Хондата“ наполовина увисна над нея.
	След грохота от сблъсъка, ударите и трясъка на счупените стъкла настана пълна тишина.
	Роман се надигна бавно на седалката, от удара воланът го беше блъснал в гърдите, опита се да отвори вратата. Страшна болка в ръката го спря. Тогава хвана дръжката с лявата ръка. Но вратата не поддаваше. Примъкна се полека по дясната седалка до другата врата. Успя да я отвори.
	Огледа колата, лявата врата беше смачкана, но иначе по нищо не личеше, че няма да тръгне.
	Роман се приближи към „Хондата“, надникна вътре, но не видя Блажей. После обаче чу тежка въздишка. Обърна се и забеляза главния лекар, който лежеше до отворената врата на колата си.
	Отиде при него, наведе се и заговори с натежал език:
	— Как сте?
	Арнощ отвори очи.
	— Можете ли да станете? — попита го Яхим.
	— Я ме остави!
	Тези думи ядосаха шофьора на линейката:
	— Какви ги дрънкате? Отиваме в болницата!
	— С теб никъде не отивам.
	Роман го сграбчи с лявата ръка за яката и го повлече по земята към своята кола. Струваше му много усилия. Със здравата ръка почна да го пъха в „Ладата“. Мина доста време, накрая успя да влезе и той.
	— А сега се моли да тръгне!
	Запали мотора — правеше всичко с едната ръка — включи на скорост и внимателно се ослуша дали някъде, нещо няма да прекъсне.
	„Ладата“ се появи бавно пред болницата, зави към служебния вход и като се затресе, спря, тръбейки непрекъснато с клаксон.
	Пръв от болницата изскочи диспечерът и извика:
	— Ей, да не сте откачили, каква е тая аларма посред нощ!
	Той дотича до колата, озвери вратата и на светлината на лампичката в купето видя Роман Яхим, който, отпуснат върху волана, с тяло натискаше клаксона.
	— Леле-мале!
	Дана Кралова беше изумена:
	— Арнощ! Какво се е случило?
	Санитарят отговори вместо него:
	— Катастрофа. Докара го Роман Яхим, и той е пострадал.
	Отзад се приближи Ина и със смъртнобледо лице изслуша новината.
	— Но Роман е по-добре, ще му се размине май само с някое ребро, откарахме го в приемното.
	Главният лекар изстена и отвори очи.
	— Ръката!
	Дана Кралова само го докосна и той изскимтя от болка.
	— Ръката е за боклука.
	— А главата и коремът? — попита го анестезиоложката.
	— Мисля, че им няма нищо. Адски съм жаден.
	— Не бива да пиеш, може да се наложи операция. А гръдния кош?
	— Всичко е наред, опипах се, нищо не крипитира. Но ръката, това е направо ужас.
	Кралова се обърна към Ина и нареди:
	— Ина, долсин!
	И му направи инжекция.
	— Извикайте Щросмайер — каза Блажей. — Мисля, че той е дежурен днес.
	Ина изтича да изпълни желанието му.
	— Трябва да ти свалим сакото и ризата.
	— Почакай малко, докато задейства инжекцията — стенеше Блажей. — Че току-виж съм откачил.
	Щросмайер се отправи начаса към ОАРИЛ и пътьом попита диспечера:
	— Знаете ли какво точно е станало с Блажей?
	— Никой не е наясно. Измъкнахме ги двамата от колата бая разпердушинени.
	— Кои двамата?
	— Ами него и Роман Яхим.
	Щросмайер само подсвирна. Но не попита повече.
	В ОАРИЛ той подхвана с игриво-добродушен тон:
	— Възможно ли е да катастрофираш, точно когато сме в страшно намален състав?
	Арнощ вече нямаше толкова силни болки.
	— Здравей! Повече няма да ви погаждам такива номера.
	Щросмайер внимателно докосна ръката му.
	— Какво си правил с нея, за бога?
	Арнощ парира въпроса му:
	— Изглежда ще трябва да направиш репонация и да я сложиш в Крамеров апарат.
	Щросмайер обаче не се предаваше.
	— Знаеш, че ще я репонирам и ще я сложа в шина, ама ударът си го е бивало. Как стана?
	— Най-обикновена катастрофа…
	— И с кого се сблъска?
	— С Роман.
	— Я, стига — двама шофьори от класа!
	Блажей погледна Ина.
	— Нещастен случай.
	Щросмайер и Кралова само се спогледаха.
	Не мина много време и той вече държеше рентгеновите снимки и ги разглеждаше срещу светлината.
	— Виждам двойна фрактура на улната и фрактура с дислокация на радиуса*. Съгласен ли си?
	[* Лъчева кост. — Б.пр.]
	Блажей се взираше още по-напрегнато, още по-съсредоточено. След доста време каза помръкнал:
	— Страхувам се, че си прав.
	Щросмайер разбираше какво му е и заговори кратко и делово:
	— Тоест, операцията е наложителна. Засега може с упойка мануално да репонираме и да гипсираме ръката, а утре сутрин да я отворим.
	Блажей кимна.
	— Мислиш ли, че ще има някакви усложнения?
	— Какви?
	— Знам ли?
	Щросмайер виждаше, че Блажей се страхува и по навик веднага попита направо:
	— Страх ли те е?
	— Един хирург опропасти ли си ръката, никой пет пари няма да даде за него.
	Щросмайер му възрази:
	— Не ни е за първи път да оправяме фрактура като твоята, нали?
	Блажей кимна, без да може да се отърси от страха.
	— Имам към теб една молба.
	— А именно?
	— Много бих искал да ме оперира Сова.
	Думите му озадачиха Щросмайер.
	Блажей го изгледа втренчено. После попита тихо, почти умоляващо:
	— Надявам се, че нямаш нищо против, нали?
	„Къде се дяна самоувереният главен лекар Блажей?“ — казваше погледът на Щросмайер.
	— Когато някой предпочете Сова пред мен, не мога да имам нищо против. Но съм изумен, че тъкмо ти искаш това от него.
	Арнощ трескаво отговори:
	— Трябва да съм абсолютно сигурен, че ръката ми ще бъде наред, разбираш ли, сигурен!


	Съпровождан от Хункова, един санитар подкара количката с Арнощ към „двойката“.
	Ина като тиха вестителка на съдбата влезе в стаята при своя мъж. Когато отвори вратата, едва не се сблъска със старшата сестра Яхимова.
	— Какво правиш тук?
	— Дойдох да видя Роман.
	Свекърва й я изгледа с ненавист:
	— Нямаш работа тук. Защото всичко е станало само заради теб. Как изобщо се осмеляваш да идваш?
	Без да каже дума. Ина се обърна и си тръгна.
	На сутринта Щросмайер бавно и тромаво се надигна от дивана.
	— Поначало имах по-хубава представа за тази нощ. Добре дошъл!
	В стаята бяха влезли Сова и Алжбета.
	Ръкуваха се.
	— Какво ще кажете за този случай? Дяволска работа, нали?
	— Кога е станало?
	— Снощи, около десет часа.
	— Може ли да видя снимките? — попита Сова.
	— Ето ги.
	Подаде му рентгеновите снимки, Сова ги заразглежда срещу прозореца.
	— Вече сте репонирали, нали?
	— Естествено — отвърна Щросмайер. — Искате ли преди операцията да направят нови?
	— Няма нужда. Но искам да говоря с пациента.
	Арнощ Блажей беше буден. Оглеждаше стаята, в която беше идвал досега само като лекар.
	Вратата се отвори и влезе Щросмайер.
	— Здравей! Събуди ли се вече?
	— Не съм и спал кой знае колко.
	— Сова е тук.
	Арнощ се сепна.
	— Вече?
	— Аха. Иска да говори с теб.
	— За какво?
	— Не знам.
	— Някакви условия ли поставя? — попита Блажей недоволен.
	— Казвам ти, че не знам.
	Главният лекар трескаво премисляше.
	— Нищо ли не ти каза за сина си?
	Щросмайер не искаше да чака повече.
	— Отивам да ти го изпратя.
	И излезе.
	Арнощ се опря с дясната ръка отстрани на леглото, за да може да седне.
	На вратата се почука.
	— Да!
	Влезе Сова.
	— Добро утро!
	— Добро утро!
	С жест Сова покани Щросмайер да влезе също. Малко учуден, той изпълни желанието му.
	— Благодаря ви, че се отзовахте на молбата ми, господин докторе — каза Блажей притеснено.
	— Преди да я изпълня, искам да ви попитам нещо.
	Арнощ напразно се опитваше да потисне напрежението си.
	— Моля, за какво става дума?
	— Както всеки опериращ съм длъжен не само да направя цялата операция, но и след нея да проведа и проследя по-нататъшното лечение. Само че не мога да го сторя, тъй като имам задължения като участъков лекар. Ето защо ще оперирам, при условие че с по-нататъшното лечение се заеме лекар, когото ще определя аз, защото му имам доверие.
	Значи това било! Арнощ преглътна мъчително.
	— Разбирам ви, но кой е лекарят?
	— Доктор Щросмайер.
	Арнощ беше толкова смаян, че бе изгубил ума и дума.
	И Щросмайер гледаше като гръмнат.
	— Но, разбира се, съгласен съм.
	— А доктор Щросмайер? — попита Сова.
	— Какво? Да, разбира се.
	— В такъв случай можем да започнем — отсече Сова.
	Блажей каза, заеквайки:
	— И… тези ли… са… всичките ви условия?
	— Да.
	Това се стори странно на Арнощ.
	— Никакви други ли нямате?
	Възрастният лекар попита учуден:
	— Не. Какви други имате предвид?
	Главният лекар избърбори:
	— Аз ли? Не, никакви, всичко е наред.
	Когато тръгна да излиза от стаята, Щросмайер тихичко попита Блажей:
	— Как е душата?
	И не получи отговор.


	След един час Сова вече се сбогуваше на входа с Щросмайер.
	— Благодаря ви за операцията — каза ортопедът — и за урока, който дадохте.
	— Нямаше никакъв урок — отвърна Сова. — Довиждане!
	— Някога ще ви навестя и ще ви разкажа — обеща Щросмайер. — Довиждане!
	Беше се забързал да иде при Арнощ, когато пред вратата на стаята, в която лежеше Яхим, срещна пребледнялата Ина.
	— Как е, Ина? — попита я загрижен.
	— Надявам се, че е добре — отговори сестрата.
	— Но аз не питам за здравословното му състояние, питам за вас двамата.
	— И аз ви отговорих за нас двамата.
	Щросмайер намери Арнощ Блажей вече в реанимацията.
	— Бих искал да ти кажа — започна Блажей, — искам да те помоля да ме заместваш известно време като главен лекар…
	Щросмайер незабавно го прекъсна:
	— Недей, Арнощ, предупреждавам те.
	— Защо?
	— Защото ако приема, първото, дето ще направя, ще бъде да вдигна телефона и да повикам тук Сова, двамата Сова.
	Арнощ му отговори така, че на Щросмайер едва не му секна дъхът.
	— Тъкмо затова го правя.
	И в думите му имаше такова смирение, че на Щросмайер наистина дъхът му секна.


>	Глава тринадесета

	Щросмайер влезе в стаята и вдигна слушалката на телефона.
	— Ало, Тинище ли е? Тук е Бор, болницата, на телефона е Щросмайер.
	На другия край на линията беше Карел.
	— Тук е Сова, добър ден, само че вие сигурно търсите баща ми.
	— Не, Карел, защото знам, че още не е пристигнал. Искам само — като заместник на нашия главен лекар да ви съобщя с удоволствие, че трябва да постъпите при нас в ортопедията.
	Карел не го разбра:
	— Искате да кажете, че трябва да предам това на баща си?
	— Разбира се, че ще му предадете, но то се отнася и за двамата.
	Карел беше така смаян, че изгуби дар слово.
	— Там ли сте още?
	— Да, тук съм.
	— Помислих, че изчезнахте някъде.
	— Баща ми ли урежда нещо? — не можеше да повярва младият Сова.
	— Изобщо не спомена каквото и да било и по този начин уреди всичко, ако добре ме разбирате.
	— Сериозно ли говорите?
	— Абсолютно сериозно. Ние с вас не се познаваме много, но поначало аз съм сериозен човек.
	Карел се засмя.
	— Щом ви се отвори малко свободно време, и двамата се вдигайте и идвайте, ще обсъдим всички организационни въпроси и почваме работа.
	Младият Сова още не можеше да проумее.
	— И казвате, че татко не знае?
	— Не, не знае. Това се реши непосредствено след като замина.
	— Значи ще трябва аз да му съобщя.
	— Можете ли да ми направите тази малка услуга?
	— Мога. И ви благодаря!
	— Дреболия! Само побързайте, защото сме затънали до гуша в работа.
	Щросмайер остави слушалката и понечи да си извади цигара.
	В този миг иззад пишещата машина се чу:
	— Сам ли си го измислихте?
	— Къде ти! Арнощ ме помоли за това!
	— И как го накарахте? — не можеше да проумее Алжбета.
	— Не трябваше да го карам.
	— Не ви вярвам.
	— Е, виждате ли — дръпна силно от цигарата си Щросмайер, — и все пак е истина. И хирургът може да се вкара в правия път. Впрочем — нещо трябва да се пречупи в него. В нашия случай беше достатъчна само една лакътна кост.


	Алжбета почука на вратата на Ржехорж и тя се отвори моментално.
	— Наистина ли няма да ти преча? — попита момичето.
	Съдовият хирург мълчаливо я покани да влезе.
	Щом се озова вътре, тя веднага забеляза, че стаята беше подредена, на масичката имаше две чаши и дори свещник.
	— Сядай!
	Той придвижи креслото към нея.
	— Благодаря!
	Мога ли да ти предложа малко вино?
	— Но аз дойдох заради Бах, а не на вино — каза Алжбета.
	— Червено или бяло?
	Тя се засмя:
	— И от двете ли имаш?
	Хирургът се смути:
	— Не знаех какво обичаш, затова купих и от двете.
	— А какво обичаш ти?
	— Аз — червено.
	— Тогава и аз червено.
	Той отвори бутилката и наля на двамата. Алжбета вдигна чашата си:
	— Е, наздраве!
	— За нашата среща.
	Чукнаха се и отпиха.
	После настана тишина. Наруши я Алжбета:
	— Пусни нещо!
	— Извинявай, ей сега.
	Той избра плоча, сложи я на грамофона, първите тонове изпълниха стаята.
	Алжбета се понамести в креслото си, опря глава на облегалката, беше й приятно.
	Тъкмо когато започна да се развива темата на творбата, на вратата се почука. Алжбета погледна въпросително Ржехорж — кой ли може да е?
	С жест той й посочи, че ще отиде да види и я накара да остане на мястото си. Стана и се запъти към вратата.
	Влезе Дана Кралова и уморено въздъхна.
	— Здравей, Грегори!
	— Здрасти!
	— Толкова съм капнала, а изведнъж през вратата чух музика и ми се дощя да я изслушам докрай.
	Погледът й се спря най-напред на масата с виното и свещта и едва след това видя седналата Алжбета. Смути се неизразимо повече, отколкото можеше да се предположи.
	Ржехорж спря грамофона.
	Стана тихо.
	Щом усети колко объркана е Дана, Алжбета се опита да я окуражи с усмивка.
	— Здравей, Дана, ела, седни!
	Кралова погледна Ржехорж, масата, Алжбета и едва тогава се ориентира донякъде.
	— Здравей! Тук ли си?
	— Поканих Алжбета на Бах — обясни хирургът.
	— По-точно, чух нещо от него в клуба и се самопоканих — допълни Алжбета.
	— Да ти налея ли малко вино?
	Кралова се учуди:
	— Ти пиеш червено? Че нали по принцип признаваш само бялото?
	Мъжът обясни със затруднение:
	— Аз… аз съм на нещо като периоди, или епохи. Веднъж бяло, после пък червено.
	— И точно сега преминаваш от едната епоха към другата, така ли?
	За да не отговори, Ржехорж попита:
	— Да ти налея ли?
	— Разбира се.
	Той наля и й подаде чашата. Анестезиоложката я вдигна:
	— Да са живи децата на нашите родители!
	И без да дочака и те да вдигнат чашите си, изпразни своята на един дъх. Усети погледите им, вторачени в нея и едва не се нахвърли на Ржехорж:
	— Ами че пусни прелюдията, защо млъкна грамофонът?
	— От началото ли?
	— То се знае, че от началото — каза Кралова решително, — всичко трябва да започва от началото.
	И взе сама бутилката, за да си налее повторно.
	Ржехорж нагласи иглата и отново зазвуча музика.
	Дана Кралова седна и се заслуша, Ржехорж също седна, но не посмя дори да погледне Алжбета.
	А тя втренчено наблюдаваше приятелката си.
	Кралова слушаше, сякаш за нея нямаше нищо по-важно на света. Но в същото време звуците я разкъсваха вътрешно, струваше й се, че няма да издържи тук дълго.
	В мига, когато музиката настъпи като могъща вълна, Дана неочаквано остави чашата си на масата, стана и каза:
	— Извинете!
	И излезе, преди някой да успее да й попречи.
	Щом вратата се хлопна подире й, Ржехорж почти уплашен спря грамофона. Погледна Алжбета, която на мига реши:
	— Отивам при нея.
	— Не трябва ли да дойда и аз?
	— В никакъв случай.
	Мъжът не каза нищо повече. Момичето беше вече до вратата, когато той попита:
	— А ще се върнеш ли?
	Гласът му, в който трептеше боязън, я трогна.
	— Не бой се, ще се върна.
	Втурна се навън по коридора. Изкачи на един дъх стълбите — вземаше по три стъпала наведнъж.
	И почука на вратата по-нетърпеливо, отколкото искаше.
	— Влезте!
	Дана обаче изглеждаше удивително спокойна, беше започнала да нагъва старателно на купчинки долни детски дрешки.
	— Дана, какво има?
	— Нищо. Какво трябва да има?
	— Тогава защо избяга?
	— И без това се задържах там доста дълго.
	— Какво мислиш, че правехме?
	— Моля те, няма защо да стоим тук като съпернички от деветнайсети век. Ясно ми е, че за Ржехорж винаги съм била нещо като резервен или авариен изход, пък и аз не съм се държала с него по най-изискания начин. Тогава какво?
	Алжбета и възрази поривисто:
	— Но нали той означаваше много за теб. Докато за мен е само нещо като приятел.
	— Така ли го възприемаш или не, не знам, но мога да си заложа главата, че той не гледа на теб като на приятелка.
	— Ами ти?
	— Какво аз?
	— На теб не ти е все едно, видях го, още щом влезе.
	— Мислиш, че се стъписах ли? Да, стъписах се и нищо повече.
	— Нищо повече? — усъмни се в искреността й Алжбета.
	— Нищо повече — повтори Кралова. — Ако имаше нещо повече, отдавна да съм се омъжила за него, а теб щях да те хвана за косата и да те изхвърля навън.
	Усмихна се, Алжбета — също. Думите й прозвучаха съвсем убедително.
	— Обещах му, че ще се върна — каза Алжбета.
	— Ами върни се!
	— И какво да му кажа?
	Дана изрече с приповдигнат тон:
	— Че ви пожелавам щастие, здраве, много деца.
	— Не съм сигурна, че ще предам дословно.
	— Довиждане!
	Алжбета беше напълно обезоръжена от нейното великодушие.
	— Много се радвам, че имам такава приятелка.
	— Хайде, тичай, да не те чака!
	Алжбета излезе в коридора, направи няколко крачки, после спря и бързо се върна обратно. Влезе, без да почука. И каза съвсем спонтанно:
	— Всичко това са глупости, хайде да отидем двете…
	Но не довърши, защото видя с изумление, че лицето на Дана е обляно в сълзи.


	Сова — баща и син слязоха от колата пред болницата. Сова-старши обърна поглед към портала й. Синът му също погледна натам.
	— Никога през живота си не съм копнял да работя под надзора на господин баща си. Обаче, от което най-много бягаш, то те стига.
	Сова не отговори. Виждаше, че Карел е във великолепно настроение. Постави ръка на рамото му, сякаш синът му встъпваше в болницата все още под негова опека.
	Щросмайер, който тъкмо сваляше с помощта на Андреа опръсканата си с кръв операционна одежда, викна изненадан:
	— Я виж кой влиза в нашата манифактура! Приветствам ви като блудни синове в обятията на любящата майка ортопедия!
	Думите му бяха адресирани към Сова-старши и Сова-младши, които се появиха там в зелено облекло.
	— Добър ден! Нали не се сърдите, показвам болницата на сина си.
	Всички сестри, целият персонал отговори на поздрава му.
	Щом влязоха в съблекалнята, леко смутен, бащата каза на Щросмайер:
	— Колега, бих искал да ви уведомя още в началото, че при вас постъпват не двама Сова, а един.
	— Как така? — озадачи се Щросмайер. — Карел не може ли?
	— Карел може, аз не мога.
	— Защо да не можете? Кой го измъдри това?
	Сова каза просто:
	— Аз.
	Вървяха сами по коридора и Щросмайер се опитваше да го предума:
	— Цял живот сте чакал някой ден да работите в хирургията заедно със сина си или по-точно казано, той да поеме тук жезъла от вас. После изведнъж всичко се сгромолясва и изглежда безнадеждно. Изкопчвате се от тази безизходица и сега, когато сте на самия праг, няма да направите последната крачка? Само не ми казвайте, че не мечтаете да работите с него поне няколко години, поне няколко месеца, да видите как му иде отръки, да му дадете всичко, което през тези четиридесет години сте натрупал, разбрал, объркал и извоювал…
	А това може да стане, само ако сте един до друг, рамо до рамо, ако обработвате една и съща става и лекувате една и съща рана. По дяволите, каква е тази причина, заради която не можете да го направите?
	Сова въздъхна тежко, сякаш се извиняваше, и каза с нежелание:
	— Тази причина се нарича Тинище.
	— Защо набърквате тук някакъв си здравен пункт? Той няма нищо общо?
	— Колега, знаете така добре, както и аз, че истинският лекар никога не изоставя пациента си, докато не се увери, че при него има някой, който може да продължи започнатото лечение. И аз не мога, нямам право да си тръгна от Тинище, докато някой не ни замести.
	— Но те във всички случаи ще пратят някого там.
	— И с този някой ще остана в Тинище дотогава, докато се уверя, че мога да напусна. Убеден съм, че и вие бихте постъпил така.
	— Не се опитвайте да ме правите на богопомазан светия. Тук ви чака висококвалифициран труд, тук сте на мястото си, тук с всяка операция спасявате живот и здраве, а какво правите там? Предписвате аспирини и мехлеми против подсичане.
	Сова го изслуша, после бавно отговори:
	— Имам там един месар пенсионер, трябва да го науча да ходи след ендопротезиране и един шизофреник, който трябва поне малко да стане полезен за семейството си, и да настаня баба Матейичкова в старчески дом…
	— Но това вместо вас може да го направи всеки…
	— Вероятно ще може, сигурно, но тези тримата там, а и някои други, чакат мен…
	— Само си внушавате, че чакат вас, те чакат, когото и да било, стига да е в бяла престилка.
	— И това е възможно… — призна Сова.
	Щросмайер си отдъхна:
	— Е, най-сетне се разбрахме. Значи, оставате…
	— В никакъв случай, колега, утре заминавам.
	И думите му прозвучаха съвсем категорично.


	Тази вечер Алжбета беше дежурна и удряше по клавишите на пишещата машина, когато някой почука.
	— Да!
	Влезе или по-скоро само надникна Карел:
	— Добър вечер! Доктор Щросмайер и баща ми да са се мяркали?
	— Не са идвали още — отговори Алжбета.
	— Е, ще ида да ги потърся.
	— Не е ли по-добре да ги почакате тук?
	Тя му посочи креслото, Карел седна.
	— Благодаря, но вие си вършете работата.
	Алжбета почна отново да пише, но не се сдържа й попита:
	— Видяхте ли нашите операционни?
	— Видях ги.
	— Май не искате да признаете, че още не сте работил в такива прекрасни зали, нали? — попита отново тя.
	Карел се засмя:
	— То се знае, ние, провинциалистите от Тинище…
	— От Тинище и от Прага.
	— Виждам, че тук са известни прегрешенията на моята незряла младост…
	— И радвате ли се?
	— На какво?
	— Че ще бъдете тук с нас. Имам предвид не с нас като хора, а като ортопеди.
	Карел усещаше, че момичето го пита за неща, на които едва ли би отговорил другиму.
	— Знам какво имате предвид и страшно се радвам.
	А Алжбета си помисли, че с този непознат човек може да говори свободно, както с малцина други.
	— Лошо ли е, когато човек е отстранен от… от операционната маса?
	— Много лошо. Дано никога не ви се случва! И знаете ли кое е най-страшното?
	— Не.
	— Как лети времето. Вашето време. За никого то не препуска така бясно, както за човек, лишен от възможността да прави онова, което обича. Не бих искал повторно да го изживея.


	От дългата редица пристигащи коли, украсени с миртови венчета и от табелката „ЗАЕТО“, която висеше на вратата, ставаше веднага ясно, че този ден крайпътният ресторант принадлежеше на Марта Хункова и на Вацлав Пйенкава.
	Малък салон, дълга трапеза във форма на буквата Т.
	От едната й страна бяха насядали здравни работници, а от другата — монтьори.
	Вацлав Пйенкава извиси глас над всеобщата гълчава:
	— Уважаеми и драги гости, двамата с Марта ви разпределихме на трапезата така, както мислехме, че е най-добре, и имената ви са написани на листчета, ама и да седнете на съвсем друго място, няма нищо страшно.
	Гостите обаче търсеха имената си по листчетата и послушно сядаха на определените им места. Сред тях можеха да се видят почти всички наши познати: и Сова, и Щросмайер, и Алжбета, и Дана Кралова, и Ина, и всички останали сестри, и естествено — всички монтьори с техния бригадир.
	Трапезата беше великолепно подредена, сервитьорите наливаха аперитива, но никой все още не се осмеляваше да пие.
	Карел със съжаление видя, че не седи до Алжбета, а тъкмо до нея мястото беше свободно. Той я попита с поглед за кого е определено то, Алжбета прочете листчето и полугласно му съобщи — Арнощ Блажей.
	Седнал начело, Вацлав Пйенкава вече почукваше по чашата си и щом залата притихна, подхвана:
	— Знам, че никак не върви младоженецът да е и конферансие на сватбата си и друг път няма да го правя, но ние, монтьорите, сме момчета за всичко, свикнали сме да ни пращат навсякъде, дето е нужно, а освен това и аз, и Марта нямаме никакви близки: всички казват, че това само` по себе си е гаранция за щастлив брак… 
	Младоженката седеше до него в облак от бели дантели и воали, беше на седмото небе и може да се каже — дори красива.
	— Накратко речено, сума сумарум, аз съм човекът, който ще вика всички, дето трябва да говорят, тоест да вдигнат тост. И моля пръв да бъде изпълняващият длъжността главен лекар, доктор Йозеф Щросмайер. Точка.
	Щросмайер, който се любуваше на момичетата наоколо, се вцепени:
	— Аз ли? Защо аз? От чие име?
	— От страна на булката — отвърна младоженецът.
	Всички разпалено го подкрепиха и на Щросмайер не му оставаше друго, освен да стане с чаша в ръка.
	— Скъпа младоженке и драги младоженецо, уважаеми гости! Първото и единствено нещо, което ми идва наум сега, когато ви гледам да седите, хванати за ръка и с погледи, излъчващи щастие и любов, и вяра в чувствата на другия, та значи първото, което ми идва наум, е, че светът невероятно се променя и че ние, човешкото племе, се променяме най-много. Аз, например, преди време бях с тук присъстващата младоженка Марта Хункова…
	— Вече Пйенкавова… — отбеляза бригадирът.
	— … пардон, Пйенкавова — поправи се Щросмайер — в конфликт и тя ми беше наистина безкрайно антипатична. И ако някой тогава ми беше казал, че ще държа реч на нейната сватба, щях да го помисля, меко казано, за откачен. А ето, минаха няколко месеца и тази антипатична сестра ми изглежда безкрайно очарователна, мила и всички ние я обичаме. Как стана това? Дойде при нея някой и нещо й каза, убеди я в нещо, спечели я за нещо, вдъхна и нещо — и тя е слушала този глас, била е способна да го слуша и се е преобразила изцяло за свое и наше добро. А друг човек отива някъде и по свой образ променя например сина си, трети пък преобразява или помага на четвърти. И аз съм смаян от тези промени и съм във възторг от тях.
	И естествено чакам с все по-голямо нетърпение кога ще дойде или ще се спусне свише някой и при мен и ще превърне този застаряващ, небрежно облечен и с груби маниери доктор в приветлив, галантен и винаги обръснат елегантен джентълмен, който ще бъде украшение за всяка маса. Така че сега пия за тези, които идват, за да ни променят към по-добро. Да живеят!
	Всички кимаха одобрително, речта на Щросмайер имаше знаменит отклик, Хункова се завтече към него и му лепна гореща целувка, последвана от бурни овации.
	Карел взе листчето с името си, отиде при Алжбета и после отнесе листчето на Блажей на предишното си място. Алжбета го забеля за едва когато стихнаха ръкоплясканията и изненадана каза:
	— Искате да прогоните нашия главен лекар от мястото му?
	— От мястото му на главен лекар, честна дума — не, само от мястото му до вас.
	Щросмайер се наведе към Сова и заключи:
	— Вече остарявам… Вдигам все по-дълги тостове и това все повече ми харесва.
	— И на мен тостът ми хареса, с една уговорка — отвърна Сова.
	— Откога участъковите лекари имат право на уговорки по отношение на нас, специалистите?
	Сова се разсмя:
	— Извинете!
	Изведнъж той видя, че в салона влезе Арнощ Блажей.
	Мнозина го видяха, макар че Арнощ се вмъкна съвсем незабелязано, намери смененото от Карел място и седна — счупената му ръка беше пъхната в превързано през врата шалче. Първият човек, с когото размени поглед, беше Ина. И този поглед беше мрачен, тъжен, нещастен.
	Ина сведе очи, но не се сдържа и пак се вторачи в Арнощ.
	Отново се разнесе звън, гостите оставиха своите ордьоври, любопитни да чуят кой ще бъде следващият.
	— Не е искал думата, но ще я получи — ръководителят на нашата бригада Йозеф Вандас.
	Бригадирът го погледна с пълна уста, преглътна бързо, изтри устните си със салфетката, вдигна чашата и стана.
	— Мила булчице, мили младоженецо, драги гости! Доктор Щросмайер тук намери за едного от нас — Вашек Пйенкава, много хубави думи и мисли, а и аз ще се радвам това медицинско-монтьорско семейство да бъде щастливо, много ще се радвам.
	Знаете ли, за всички нас докторите са били винаги… какво да приказваме, нещо екстра, знаят какво става в нашата телесна кутия — а понякога и в душевната и донякъде ни държат в ръцете си.
	Моята баба толкова уважаваше лекарите, че си мислеше: само да си отрие носа в докторска престилка, и хремата ще спре да я мъчи. Аз вече не мисля така, защото знам, че без доктор хремата трае седмица, а с доктор — седем дни, но все пак по монтажите мъничко ги опознах, та трябва да кажа, че и те са същите грешници, каквито сме ние, но видях също, че щом с някого от нас се случеше беда, зарязваха всичко друго и оставаха при него дотогава, докато го оправят. Това си им е някак в кръвта или в докторската им конституция, та за тях най-важното е да помагат на другия и затова ние, от черния занаят, ви уважаваме… толкова много. Така че вдигам чаша и ви благодаря, не само дето ремонтирахте нашия Вашек, но и дето забелязахте, че е сам и му намерихте и булка. За здравето на булката и младоженеца!
	После започна ядене и пиене, приказки, местата се разбъркаха, само Карел си стоеше все така до Алжбета, а Арнощ Блажей по време на тостовете и при разговорите си с Щросмайер и със Сова, безопасно или опасно все повече взе да се приближава към Ина, сякаш притеглян от магнита на красивите й очи.
	Щросмайер отиде при Сова с пълна чаша в ръка:
	— Тръгвате ли?
	— Личи ли ми?
	— В Тинище ли отивате?
	— Не ме спирайте повече.
	— Тая нощ мислих за вас…
	— И какво измислихте?
	— За мой късмет съм заспал. Защото иначе, боя се, и този път щях да призная, че сте прав.
	— Благодаря — усмихна се Сова. — Предчувствах, че в края на краищата ще ми дадете благословията си.
	— Не съм казал такова нещо. Запазете обаче там, във вашето Тинище, място за един ортопед с груби обноски.
	— Докато вие излезете в пенсия, аз кой знае къде ще бъда вече… — въздъхна Сова.
	— Вие ли? — извика Щросмайер. — Вие ще бъдете там до сто години. Ще ви носят на ръце по къщите на пациентите и те ще прилепят гърдите си към ухото ви, защото, наведете ли се над някого, начаса ще заспивате.
	Сова така искрено се засмя, че учуди Алжбета и Карел.
	— Никога не съм чувала баща ви да се смее така.
	— Знаете ли, че и аз? Макар че в Тинище беше много весел.
	В същия миг Карел видя как Сова стана и тръгна към него.
	— Защо се смееше така?
	— Доктор Щросмайер ми обрисува в ярки краски есента на моя живот. Но сега ми се иска да се измъкна незабелязано. Можеш ли да дойдеш с мен до нас?
	Карел си размени поглед с Алжбета, после помоли:
	— Не може ли да дойда малко по-късничко?
	— Разбира се. И без това трябва да опаковам някои неща.
	Той се поклони мълчешком на Алжбета и се отправи към изхода.
	Двамата го сподириха с поглед, Карел попита:
	— Знаете ли защо не тръгнах с него?
	— Не, не зная.
	— Защото искам да ви помоля да ми бъдете гид из непознатия град.
	Тя го погледна, молбата му беше повече от прозрачна.
	— Из града, в който съм едва от двадесет месеца и в който вие сте бил най-малко двадесет години.
	Когато минаваше забързана покрай Щросмайер, я спря любопитният му въпрос:
	— Накъде, Бети?
	— Мисля, че имам нужда да се поразходя.
	Щросмайер плъзна поглед към Карел.
	— И аз мисля така.
	После и двамата се загледаха в Ина. Арнощ вече седеше до нея.
	— Знаете ли какво е фатална любов, Бетушка?
	— Не зная.
	— Ето тези двамата, това е фатална любов. Той ще отиде при нея още десет пъти и десет пъти ще я отблъсне и тя отново ще го приеме и отново ще го отхвърли. Накрая всеки ще се ожени за друг, но все така той ще бъде нейната единствена любов, а тя — неговата. Разбирате ли?
	— Старая се. А вие?
	— Разбирам го, но за мен това е страшно изтощително и затова само гледам отстрани.


	Алжбета се приближаваше с Карел към дома му.
	Той бутна портичката, след кратко колебание тя влезе в градината. Когато стигнаха до входната врата, отвътре я отвори Сова-старши. Той изобщо не се изненада от присъствието на Алжбета, леко се поклони и каза:
	— Бъдете добре дошла в нашия дом, колежке!
	— Благодаря ви!
	Карел влезе, за да вземе куфарите и пакетите с книги.
	Сова отбеляза:
	— Ако имах слабост към символите, щях да кажа, че в този миг ставате свидетелка на смяната на караула в замъка на фамилията.
	Тримата отидоха при колата, качиха багажа, после Сова се обърна към Алжбета:
	— Не ми се иска, но трябва да тръгвам. Замества ни лекарката от Бистржице и не бива да я задържам там толкова дълго.
	— А нас, скърцайки със зъби, ни заместват колегите от хирургията. На добър път!
	Алжбета се отдръпна настрани, за да могат двамата да се сбогуват.
	— По всичко, което качихме в колата, виждам пределно ясно, че не възнамеряваш да се връщаш тук.
	— Нещо друго ли очакваше? — попита тихо баща му.
	— В един миг — да.
	— Но само за миг.
	— Татко, искам да ти кажа, или да ти благодаря, или да ти обясня, че знам какво направи за мен.
	— А какво направи ти за мен също ли знаеш?
	— Аз за теб? — попита в недоумение Карел.
	— Е, виждаш ли — аз пък знам. Ти ми върна всичко, което мислех, че вече съм загубил. Разбра ли? — Сова не чака за отговор. — А сега тичай при нея, не е прилично да оставяш дамата сама.
	— Не се бой, няма да я оставя.
	Подадоха си ръце, бащата погали плахо сина си по лицето, и бързо се качи в колата.
	Също така бързо запали мотора и потегли.
	Карел и Алжбета гледаха подир него.
	Колата се отдалечаваше, ставаше все по-малка и по-малка.


>	Глава четиринадесета

	Не беше изминала и година и в ортопедията се вдигна нова сватба: Сова-младши се женеше за Алжбета Ченкова. Присъстваха естествено всички и в почти същия състав, от Тинище пристигна и Сова-старши, за да въведе булката в кметството.
	И отново пръв си тръгна, за да се върне на „заточението“, както доктор Щросмайер назова тамошния здравен пункт.
	Беше слънчев есенен ден.
	Старата кола на стария главен лекар се спущаше от хълма към долината, в която се бе разпрострял неголемият околийски град.
	През плетеницата от улички стигна до очарователния площад с аркада.
	Вече се канеше да продължи, когато забеляза, че на автобусната спирка стоеше и явно чакаше съвсем сама жена, на земята до краката й бяха оставени два куфара и една издута чанта.
	Макар че тя не го извика, Сова спря до нея и свали стъклото на прозореца.
	— Добър ден! Мога ли да ви закарам?
	Дамата опасно наближаваше петдесетте и можеше да се каже, че беше от напълно еманципирания тип жени (и то не само защото пушеше цигара).
	Тя пристъпи към прозореца и каза с доста дрезгав глас:
	— Много сте любезен, но се страхувам, че няма да стане.
	Сова се усмихваше, беше почти сигурен коя е жената.
	— Защо?
	— Защото не отивам в цивилизована посока.
	— А къде отивате?
	— Ами в някакво… някакво си… — тя измъкна от джоба си доста изпомачкано листче и прочете: — Тинище.
	Сега Сова беше вече съвсем сигурен.
	Той слезе от колата и хвана куфарите.
	— Виждате ли, тъкмо там отивам и аз.
	Жената се изненада, докторът й обясни:
	— Аз съм Сова, а вие, ако не греша, сте доктор Фастова.
	Фастова смачка горящата цигара върху парапета и му подаде ръка.
	— Да, аз съм. А вие наистина ли сте Сова?
	— Какво толкова чудно има?
	Получи дяволски откровен отговор:
	— Ами защото не ми правите впечатление на корабокрушенец в живота.
	На Сова му стана забавно.
	— А защо трябва да правя такова впечатление?
	— Щом на стари години докторувате в някакво си Тинище, което — меко казано — е на майната си, човек не може да си помисли друго.
	За деликатния Сова речникът на доктор Фастова беше прекалено груб; тя обаче без колебание допълни:
	— Аз поне съм корабокрушенец.
	Сова нагласи багажа, отвори вратата на колата и каза внимателно:
	— Надали всичко е толкова черно. Моля, седнете.
	Потеглиха.
	Фастова веднага извади цигара. Но се усети:
	— Тук може ли да се пуши?
	Сова се подвоуми, но какъвто си беше добряк, кимна.
	— Ами — пушете!
	— Май го казахте със скърцане на зъби — схвана лекарката. — Но в подобни случаи цигарата най-ми се услажда.
	И веднага запали, дръпна по мъжки и издуха такова кълбо дим, че колата тутакси се задими.
	Сова храбро издържа.
	— Можете ли да ми кажете как попаднахте тук? — попита жената.
	— Дълго е за разправяне.
	— Значи издънване в семейството. Както при мен. Моят мъж си намира мацка, глупава, но с хубави цици, викам му да се пръждосва, където ще, а той — никъде нямало да ходи, щял да си остане с нея в нашето жилище. Опитвам се да се разбера с децата как да го изгоним, а те — не им пречел. Има си хас, щом на сина дава мангизи, а на дъщерята позволява да си води нощем в стаята момчета. Тогава си тръгнах аз. Бива си я историйката, какво ще кажете?
	Сова не знаеше какво да отговори. Затова попита внимателно:
	— Разведохте ли се?
	— Защо? — не разбра въпроса му Фастова.
	— Ако е вече непоправимо…
	Отговори му все така рязко:
	— Абсолютно! Не зная как е с вас, но мен ще ме заровят в гробището там, в Тинище.


	Главният лекар Блажей вървеше по средата на коридора с ръце, пъхнати в джобовете на престилката. Гледаше плочите на пода пред себе си и привидно отговаряше на поздравите, макар че само чуваше гласовете на хората, без да ги вижда.
	Иззад една от вратите насреща му излезе Марта Хункова, която явно го беше дебнала, и подхвана доста смутено:
	— Добър ден, господин главен лекар!
	Без да спре, Блажей отговори:
	— Добър ден!
	Тя трябваше да изравни крачките си с неговите.
	— Както дочух, тоест беше ми съобщено, че в най-скоро време ще стане, ще се осъществи назначението… моето назначение за старша сестра, така ли?
	— Да.
	Сега Хункова едва смогваше да върви в крак с него.
	— Щом е така, добре, но трябва да знам кога, за да мога някак да се подготвя…
	— За какво?
	— За какво… ами… сандвичи и вино, щом ще дойде другарят директор, нали?
	Блажей моментално охлади ентусиазма й:
	— Директорът няма да дойде.
	— Но защо да не дойде?
	— Какво ще прави тук?
	Хункова почна да заеква:
	— Ами… все пак заради… а също, за да… директорът винаги идва.
	— Глупости. За такива дреболии не е наложително.
	О, какъв удар й нанесе! Тя каза с леденостуден глас:
	— А може ли поне да ми кажете кога ще се състои тая дреболия?
	— Някъде през следващата седмица.
	— Е, благодаря ви.
	Блажей изчезна зад вратата на своя кабинет, но преди това нареди:
	— Свикайте ми всички за визитация на главния лекар.
	— Да. Аз трябва ли да дойда?
	— Не. Казах ви — следващата седмица.
	И той затвори вратата.
	Марта Хункова имаше голямо желание да я ритне.
	И ето че една след друга взеха да се отварят вратите в отделението пред докторската свита, начело с Арнощ Блажей, следван от Щросмайер, Карел и Алжбета. Най-накрая вървяха Яхимова и една от сестрите.
	Първата стая беше образцово подредена, пациентите в съответното напрежение, все пак това беше впечатляващ спектакъл — визитация на главния лекар!
	При едното легло — в него лежеше с екстензия жена на средна възраст, суха като чироз — Карел докладва:
	— Пациентката е в петнадесетия ден след операцията, субективно и обективно без усложнения.
	Блажей изслуша подробностите, после попита:
	— Имате ли болки?
	— Не, господин главен лекар.
	Главният лекар кимна и без да каже нещо повече, тръгна към следващото легло.
	Там лежеше младо момиче. Карел отново докладва:
	— Пациентката е в десетия ден след операция на менискуса — имаше малък излив в коляното, след направената пункция всичко е спокойно.
	Блажей го изслуша, но преди да успее да попита нещо, момичето помоли:
	— Господин главен лекар, може ли да ми кажете кога най-сетне ще си ида у дома?
	Блажей се обърна към Карел:
	— Обяснихте ли на пациентката нейното състояние?
	— Да.
	— Следователно знаете.
	— Това да — отвърна момичето, — питам само дали не може малко по-рано.
	— Не може — отговори прекалено строго младият главен лекар и се обърна към следващото легло.
	Останалите — подир него.
	Всичко вървеше бързо и по реда си, но въпреки това се чувстваше някакво скрито напрежение — че се очаква нещо, че нещо се спотайва. Щросмайер не казваше и дума, но очите му с точността на сеизмограф отбелязваха всяка промяна.
	На третото легло се бе отпуснала стара жена, Карел отново докладва лаконично:
	— Пациентката все още има ограничения в движенията и болки.
	Преди да довърши, бабичката се заоплаква:
	— Много ме боли, господин главен лекар.
	— Къде ви боли? — попита Блажей.
	— Там, вътре, като че ли цялата ми става гори.
	— Кога е оперирана? — обърна се той към Карел.
	— Преди осем седмици.
	— Покажете ми снимката.
	Подадоха му рентгеновата снимка. Той взе да я разглежда срещу прозореца. Карел обясняваше, като се позоваваше на снимката:
	— Както се вижда, операцията е успешна, протезата е добре закотвена, положението й е удовлетворително?
	Блажей не каза нищо, върна снимката, а на пациентката тихо обеща:
	— Ще разгледаме вашия случай.
	И продължи нататък.
	Когато излязоха от женската стая, той каза на Карел:
	— Не съм сигурен, че операцията е успешна. Самата снимка показва, че костното вещество е донякъде разредено, а главата — много хлътнала. И преди Карел да може да възрази, нареди: — Да се направи нова снимка!
	И тръгна към следващата стая.
	Алжбета кипеше от яд:
	— Какъв е този спектакъл?
	Отговори й, разбира се, Щросмайер:
	— Мила Бети, много е трудно да опонираш на някого, който е прав. Почти като да опонираш на някого, който има власт. А за проклетия тук двете неща се съчетават.
	— Аз пък си мисля — възрази Алжбета, — че господин главният лекар взе да се заяжда така от мига, в който научи, че Карел подготвя кандидатска дисертация.
	— В това няма никакво съмнение — отвърна Щросмайер, — амбициозните шефове никога не са обичали такива неща…
	И той ускори крачки, за да догони свитата.


	Марта Хункова се гримираше грижливо, особено грижливо. Страшно се стараеше. Тъкмо когато работеше върху смело извитите дъги на веждите си, някой почука.
	Влезе Ина.
	— Здравей, Марта!
	— Здравей! Знаеш ли за какво се приготвям?
	Ина седна на дивана и каза кратко:
	— Ще те назначават за старша сестра.
	— Откъде знаеш? — учуди се Хункова. — Всъщност не може да не знаеш, нали свекърва ти вдига котва. Леле, как го чаках тоя ден! Години! И какво само се готвех да й кажа — и как! И знаеш ли какво си рекох сега? Че ще забравя всичко, че ще бъда любезна. Ще бъда с нея любезна и по царски великодушна. Чудиш се, нали?
	Но Ина очевидно беше дошла при нея за съвсем друго нещо. И не можа да се стърпи да не й го каже:
	— Ще ме вземеш ли пак в отделението?
	— Какво? Къде? Тук ли? — старшата in spe* сестра се смая.
	[* В надеждите си (лат.). — Б.пр.]
	— Ще ме вземеш ли?
	— Ама нали ти трябваше да се преместиш заради Блажей?
	— И заради свекървата.
	— Но Блажей никога няма да се съгласи — заради жена си.
	Изглежда Ина не беше помислила за тази възможност.
	— Тогава поне ме оставяй да помагам на нощните дежурства.
	Вратата се отвори, надзърна една от сестрите:
	— Марта, вече всички се събрахме, ела да те издигнат над нас.
	— Идвам!
	Момичето бързо излезе, а Хункова понижи глас:
	— Ами Роман? Ще има да вилнее, като разбере.
	— Нищо няма да каже, щом ще чакам дете.
	— Дявол да го вземе! — стъписа се Хункова. — Значи ти все пак чакаш дете?
	— Още не — отвърна Ина и отново попита: — Кога ще мога да почна, от следващата седмица?


	На сутрешния рапорт присъстваха Блажей, Щросмайер, Карел, Алжбета и Хункова.
	Алжбета докладва за нощното дежурство:
	— Приехме една счупена подбедрица, гипсирахме я и пратихме пациента вкъщи, обработихме три разкъсно-контузни рани, оперативната рана на младия Чап кървеше, баба Хейдова имаше температура, инак беше спокойно.
	Блажей я изслуша, после се обърна към всички:
	— Имате ли някакви бележки, нещо да попитате? Никой не се обади.
	— Благодаря! Подайте тази снимка на колегата Сова!
	Хункова подаде на Карел снимката, той я взе бавно.
	Атмосферата наоколо изведнъж се сгъсти.
	Блажей мълчеше и чакаше.
	Карел разглеждаше снимката, Алжбета тутакси се присъедини към него. Думите като че ли засядаха в гърлото му:
	— Изглежда, че костното вещество е разредено още повече и че главата е хлътнала още… още повече.
	— Изглежда… — отбеляза главният лекар с равен глас, който караше човека да настръхне. — И какви са изводите ви, колега?
	Карел дълго мисли, после каза:
	— Бих се въздържал засега от някакво кардинално решение. Мисля, че трябва да окача крака в екстензия и да започна лечение с калций.
	— Вие вече предлагате решение, но аз мисля, че трябва да поразсъждаваме още за причината, довела до това състояние.
	Карел почна да обяснява:
	— Поначало имахме три възможности: да се опитаме да направим реконструкция и да поставим пирон, но знаем, че постоперационното възстановяване ще трае дълго и при теглото на пациентката…
	— Всичко това ни е известно — прекъсна го Блажей.
	— Или можехме да направим тотална ендопротеза, но при сложността на операцията… не зная, и накрая обикновената еднополюсна протеза се наложи като…
	На Алжбета не й беше приятен тонът, с който говореше мъжът й, Карел сякаш се оправдаваше — като виновен. Тя не се сдържа и каза:
	— Чакай, чакай. Арнощ, струва ми се, смята, че операцията е била направена лошо, така ли е?
	Блажей отговори:
	— Не лошо, изобщо не е трябвало да се прави!
	Думите му прозвучаха като сурова присъда.
	— Тогава какво е трябвало да се направи?
	— Тотална ендопротеза. Сега екстензията и лечението с калций вече няма да помогнат.
	Алжбета се обърна към Щросмайер, но и той мълчеше. Погледна мъжа си, който отговори бавно:
	— За тотална ендопротеза като за последна възможност също мислихме.
	— Сега мислете за нея като за първо решение. — И той се обърна към Щросмайер: — Колега, планирайте операцията в най-близко време.
	Щросмайер кимна и гледайки развълнуваната Алжбета, се помъчи да каже безгрижно:
	— Май без това проклето умуване кой път да се хване, ортопедът не може да съществува…
	Но Блажей го прекъсна по средата на изречението:
	— Само че перфектният ортопед разбира навреме грешката си и повече не умува, а я оправя.
	Нямаше ни най-малко съмнение кого целеше да улучи. После той веднага се изправи и приключи рапорта:
	— Благодаря ви!


	Следобед.
	Доктор Кралова излезе от болницата. Гумите на малко „Рено“ се долепиха до тротоара, по който тя вървеше.
	От прозорчето надникна съдовият хирург Ржехорж.
	— Добър ден!
	— Здравей! Какво правиш тук? — недоумяваше Дана.
	— Чакам те.
	Погледна го, за да се овладее, обаче Ржехорж попита:
	— Отиваме в детската градина да вземем Елишка, нали?
	— Аз — да, но ти?
	Ржехорж се засмя:
	— Нали веднъж ми разреши да я виждам след толкова време.
	Като че наистина нямаше причина да се дърпа повече. Качи се и колата потегли.
	Щом видя Ржехорж, Елишка се затича към него и се хвърли в обятията му.
	Дана Кралова беше изненадана, хирургът — зарадван и щастлив.
	— Ели, много ми беше мъчно за теб.
	— И на мен за тебе. Ти имаш нов зъб, железен.
	— Е, виждаш ли, то е, защото старият падна и никакъв нов не иска да порасне. Ели, къде ще идем сега?
	— У дома — реши детето. — Да ти покажа играчките.
	Кралова ги гледаше със смесени чувства.
	Ржехорж се обърна към нея — все още държеше Елишка на ръце — и отбеляза:
	— Приеми, че чрез дъщерята атакувам майката.
	Тя отсече иронично:
	— Сега? След сезона?
	Стана му много неприятно и не пожела да отговори. Остави детето на земята и каза:
	— Елишка, друг път ще видя играчките, днес нямам време.
	На Елишка това изобщо не се хареса:
	— А защо нямаш време? Ние имаме, нали, мами?
	Ржехорж отговори:
	— Аз нямам време сега, майка ти няма друг път — може би някога ще се разберем и тогава и двамата ще имаме време. Чао!
	Той я целуна по бузката, пъхна в ръката й малка кукличка, после каза на Дана:
	— Довиждане, Дана! Всичко хубаво!
	Това донякъде извади Дана от равновесие.


	Алжбета приготвяше масата за вечеря.
	— Говори ли с него?
	Карел работеше на старинното бюро на баща си.
	— С кого?
	— С Арнощ.
	— Всъщност не знам за какво.
	— Ами за това, че промени програмата на Щросмайер за операциите и се записа като асистиращ при теб. Всъщност по този начин явно ти гласува недоверие.
	— Но той има право на това, нали?
	— Извинявай — викна Алжбета. — Но аз го приемам като отстъпка от твоя страна.
	Карел се опита да продължи спокойно този намирисващ на конфликт разговор:
	— Май наистина е отстъпка. Но поносима.
	— А как се познава кога една отстъпка е поносима и кога не е?
	— Щом веднъж допуснахме грешка, трябва да си платим за нея.
	— Каква грешка? — недоумяваше жена му.
	— Като публично обявихме за моята дисертация.
	Алжбета така се смая, че й се наложи да остави подноса с вечерята.
	— Момент! Момент! Я го повтори още веднъж!
	— Хайде да престанем, искаш ли?
	Но нищо не беше в състояние да я спре — къде ти!
	— Какво, вече толкова ли сме зле, та човек не може открито да каже, че иска да се занимава с научна работа и че ще се стреми да достигне някаква степен? Това не е ли от полза за всички: за болницата, за обществото, за пациентите — че и за самия Арнощ? Защо трябва да се прави тихомълком, тайно, нелегално?
	— Не преувеличавай. Все едно, той щеше да научи, защото мога да правя дисертация само със съгласието на своя шеф. Но избързахме с разгласяването.
	— Той непременно ли трябва да подпише?
	— Без него не мога да подам дори молбата за допускане до защита.


	Двамата вървяха към операционната мълчаливо. В кабинките се преоблякоха, без да разменят нито дума.
	Излязоха оттам едновременно с главния лекар Блажей. Поздравиха се с кимване и се отправиха към мивките.
	Дана Кралова вече подготвяше пациентката, тя поздрави екипа, размени поглед с Алжбета, която само сви рамене: затишие пред буря.
	Карел попита:
	— Може ли да започнем?
	Всички кимнаха, Блажей отговори последен:
	— Да.
	Отвориха ставата, Блажей посочи:
	— Вижте! Главата едва не се е вмъкнала в таза. Добре че отворихме.
	Карел само погледна жена си и продължи да работи.
	Започна да вади еднополюсната протеза — вървеше доста трудно.
	Работеше с нечовешко напрежение. Челото му лъщеше от капчици пот.
	Арнощ му помагаше с всички сили, на пръв поглед изглеждаха двойка в пълен синхрон. Най-сетне протезата излезе, започнаха да издълбават. После наместиха новата става.
	Когато свършиха, Карел беше съвсем изтощен.
	Излязоха от операционната, Блажей хвърли ръкавиците, свали си шапката и нареди на операционната сестра Андреа така, че чуха всички:
	— Отменете следващите операции, мотахме се с тази три часа и половина, вместо един.
	Излезе от умивалнята и за малко не се сблъска с Щросмайер, който беше чул всичко от вратата.
	Карел и Алжбета бяха замръзнали на местата си. Старият хирург им каза тихо:
	— Не можах да издържа повече горе, та дойдох да видя какво става. Но чак такива подробности като че ли не трябваше да чувам.
	Карел си свали шапката и изтри с нея челото, главата, тила си.
	Гласът на Алжбета беше глух от вълнение:
	— И това е единствената оценка за такава работа! Как ви се струва?
	В една от кабините, вече преоблечен, Арнощ се вчесваше. Той чу разговора, спря за миг, но сетне продължи да се занимава с косата си.
	Подир малко Щросмайер излезе с него на коридора. Там, където пътищата им се разделяха и всеки поемаше към своя кабинет, възрастният лекар каза:
	— Драги Арнощ, не си падам по поговорките, но за съжаление една отлично пасва в случая.
	— А именно?
	— Искаш ли да набиеш кучето, тояга ще се намери винаги.
	Главният лекар отговори много студено:
	— И ти намираш това за остроумно?
	И влезе в кабинета си.
	Щросмайер нахълта изумен в лекарската стая.
	Там седяха Алжбета и Карел.
	— Какво има?
	— Общо взето — нищо — отвърна Щросмайер. — Само в прилична форма си изпросих шамар и си го получих.
	В следващия миг вратата се отвори, на прага застана главният лекар и като се обърна към Алжбета и Карел, съвсем спокойно, но категорично каза:
	— Забравих да ви уведомя, че трябва да решим въпроса за оставането ви в нашето отделение.
	Двамата пребледняха.
	— Какво оставане? — попита Алжбета.
	— Известно е, че двама съпрузи не бива да работят на едно и също място. Така че в близко време единият от вас трябва да се премести. Уведомете ме своевременно какво сте решили.
	И затвори вратата след себе си.
	Всички мълчаха, само Щросмайер отбеляза:
	— И така, днес май нямахме само случай на краста и шарка.
	В същия миг на вратата се почука припряно, появи се сестра Зузана:
	— Малкият Яник Лебеда се е изринал. Дано не е шарка.
	— Ето, на`! — извика Щросмайер и започна да се чеше под мишниците. — И мен нещо взе да ме сърби.


	С голямо старание Марта Хункова рисуваше някакви червени, зелени и сини кръгчета до имената на своите подчинени.
	Някой почука на вратата.
	— Да!
	Влезе Ина — нея най-малко искаше да вижда тук. Но въпреки това заговори с привидно добродушен тон:
	— Здравей, Ина, виж какво измайсторих — всяко момиче ще си има свое кръгче и аз от пръв поглед ще разбирам как се редуват на дежурствата — в събота и неделя, нощем… Какво ще кажеш, а?
	Това изглежда малко интересуваше Ина, тя веднага подхвана своето:
	— А мен кога ще сложиш?
	Ето че изплю камъчето.
	Хункова преглътна мъчително.
	— Слушай, Ина, ще ти го кажа в очите: тая няма да я бъде вечно. Другите може да забележат — а аз съм сега на доста отговорна длъжност.
	Ина я прекъсна.
	— Между мен и Арнощ няма нищо.
	Хункова се облещи:
	— Как така няма?
	— Ами няма.
	— Вие двамата не…?
	— Не.
	— И изобщо не сте се уговаряли?
	— Не.
	— Аз тогава… — изломоти Хункова, — тогава аз… всичко е наред.
	— И ще ми дадеш ли нощно дежурство?
	Старшата сестра беше излязла напълно от равновесие.
	— Ами… ами може би…
	— Вдругиден?
	— Добре, вдругиден.
	Тя разтвори папката, започна да плъзга пръст по колонките и на съответната дата видя името на доктор Блажей.
	И така се стресна, сякаш пред нея се беше появило привидение.


	Тази вечер доктор Щросмайер влезе с известно колебание в малка пивница — едновремешна стара гостилница, както се виждаше от пръв поглед.
	Зад тезгяха с лула в устата дебелият кръчмар миеше чаши.
	Неколцина клиенти от постоянното присъствие бяха насядали или стояха прави наоколо.
	Щросмайер реши, че е сбъркал, но от ъгъла се надигна бившият главен лекар Въртишка и с грейнало лице му викна:
	— Колега, добре сте ни дошъл — вече се боях, че няма да се появите.
	— Не можех да повярвам на очите си, че наистина е тук.
	— Тук играем вече от трийсет и осем години, поне аз, а има и такива, които ще празнуват златна сватба с шахматната царица.
	Двамата влязоха в друго, старинно наглед помещение, чиито стени бяха покрити с медали, знаменца, снимки от турнири, а във витрини бяха наредени най-различни купи.
	По средата беше поставена дълга маса, на която имаше поне шест шахматни дъски — на две от тях вече се играеше. Няколко души наблюдаваха.
	В ъгъла седеше възрастен мъж, Въртишка поведе Щросмайер към него.
	— Водя ви нов член, точно четвърт век го уговарях да направи тази крачка.
	— И точно толкова време горе-долу не съм играл.
	Председателят се зарадва:
	— Добре сте дошъл при нас, господин докторе! Толкова съм слушал за вас…
	— Навярно във връзка с някоя фрактура, а не с шаха.
	— Играл съм с него един-единствен път и това ми беше достатъчно — съобщи Въртишка.
	Докато той говореше, в клуба влезе около единадесетгодишно момиченце с лунички, плитки, очила — общо взето грозновато.
	Председателят го видя и каза:
	— А не искате ли като начало да поиграете с нашата Олдржишка?
	Щросмайер се обърна, видя грозното пате и каза полугласно:
	— Много ниско ме оценявате, щом ми предлагате да играя с предпубертетче.
	Въртишка, както винаги, се усмихваше:
	— Ние не правим никакви обструкции по отношение на възрастовите категории, при това Олдржишка играе много интересно.
	Момиченцето си свали якето, под което носеше красив, умопомрачително шарен пуловер, и дойде при тях.
	Въртишка ги представи:
	— Това е господин доктор Щросмайер — той с удоволствие ще поиграе с теб.
	Олдржишка не прояви никакъв възторг или задоволство. Погледна Щросмайер и попита:
	— На кое място сте в ранглистата?
	— Каква ранглиста?
	— Тук всеки сезон се прави ранглиста… Олдржишка, господин докторът идва днес за пръв път.
	— Значи сте абсолютен аматьор?
	— Защо мислиш така? — все повече се засягаше ортопедът.
	— Защото, ако бяхте играл някъде, щях да съм чела за вас.
	С всяка следваща дума това наперено невзрачно момиче му ставаше все по-противно. Дори не знаеше защо отговори толкова рязко:
	— Аз играех под псевдоним.
	— Какъв?
	— Капабланка.
	И веднага почувства, че не се пошегува по най-добрия начин.
	Олдржишка не му обърна внимание и пренебрежително процеди през зъби:
	— Защо все на мен се пада да играя с начинаещи?


	Ина даде на младото, измъчвано от болки, около седемнадесетгодишно момче да пие, оправи възглавницата му и изтри потта от пламналото му чело.
	То с благодарност взе ръката й, Ина я остави в неговата.
	На вратата се появи Арнощ Блажей. Видя всичко и веднага направи необходимото.
	Инжекция — и момчето се унесе в сън, пусна ръката на Ина, тя внимателно му изтри слепоочията.
	През цялото време Арнощ не свали очи от нея.
	След малко Ина тръгна към стаята си. Коридорът беше безлюден, с всяка крачка напрежението в нея се засилваше.
	Тя хвана дръжката и отвори вратата на сестринската стая.
	Когато влезе, чу тих въпрос:
	— Ти заради мен ли идваш тук?
	Вдигна глава и видя Арнощ Блажей — чакаше я, седнал на стола в ъгъла.
	За миг се поколеба, после каза простичко:
	— Да.
	Той стана и раздразнен или обезпокоен, започна да обикаля около нея:
	— Но нали виждаш, че няма смисъл, че всичко е свършило и че нищо не може да се повтори.
	Ина мълчеше.
	Блажей долови аромата на нейната кожа и това го накара да попита ядосано:
	— Можеш ли да разбереш или не?
	— Разбирам.
	— Тогава какво правиш тук, защо си тук?
	— Заради теб.
	— Но в това няма никаква логика, нито пък бъдеще, нито…
	Но ръцете му вече бяха обхванали главата й и се спуснаха към шията, на раменете, върху гърдите й — и привлякоха мълчаливата Ина в обятията му.
	Жената на Блажей се опитваше да намери мъжа си по телефона… Но в неговия кабинет апаратът напразно звънеше.
	Блажейова продължи опитите да открие мъжа си.
	Телефонът звънна и в сестринската стая. От дивана Ина понечи да го вдигне, но Арнощ й дръпна ръката.
	Блажейова се отказа да звъни повече.
	Арнощ каза тихо на легналата до него Ина:
	— Моля те, не вземай повече нощни дежурства при нас.
	Тя отговори послушно:
	— Няма вече.


	Щросмайер отне коня на своя противник, но веднага след това загуби топа. Хвана се за гърдите и процеди през зъби:
	— Ясно изразена болка зад гръдната кост. Значи или е защото съм безнадеждно болен, или защото бях принуден да пожертвам топа. Господа, тази партия от сега не ми харесва, а сме още в началото.


>	Глава петнадесета

	Алжбета седеше и пишеше нещо, когато на вратата се почука и тутакси, без да дочака отговор, в стаята надникна около двадесет и петгодишен младеж, чиято външност прекалено биеше на очи.
	Колкото той беше доволен, че е заварил тук хубава лекарка, толкова Алжбета беше недоволна, че някой се намъква така при нея.
	— Добър ден!
	— Добър ден!
	— Ако това е лекарската стая, точно тук бях въдворен, за да не преча на някакви деликатни разисквания. Казвам се доктор Петерка, по длъжност — новак.
	— Совова. Седнете!
	Петерка седна и с лека насмешка почна да разказва:
	— Отидох да се представя на главния лекар, но при него седи един ужасно сериозен човек и се поти, горкият, като на електрически стол.
	Алжбета го прекъсна.
	— Горкият човек, който се поти там, е моят мъж.
	Петерка се почувства много неудобно.
	Наистина, разговорът при главния лекар не протичаше идилично. Арнощ Блажей се стараеше да подбира думите си особено внимателно:
	— Колега, не бива да ми се сърдите, че толкова дълго се колебах. Мислих много за вашата молба…
	— Не се сърдя.
	— За мен положението не е просто, защото още не съм вземал решения по подобни въпроси. Дори заради това отидох в Прага при своя професор. При Халаба, познавате ли го?
	— Само по име.
	— Разбира се, той съвсем не облекчи задачата ми.
	— В какъв смисъл?
	— В такъв, че не ми стана ясно колко трябва да се изчака — година, две или три. Той е такъв максималист, за него пет години са нищо. Смята, че за пет години ортопедът в най-добрия случай получава основен поглед върху своята специалност.
	Карел само преглътна на сухо.
	— Но все пак той не знае нищо за мен и не познава работата ми.
	— Именно. Затова и не мога да приема буквално неговото мнение.
	Настана тишина. Дълга и неприятна.
	Карел попита с дрезгав глас:
	— И решихте ли вече?
	— Да.
	Карел чакаше.
	Арнощ подхвърли леко и кажи-речи мило:
	— Мисля, че две-три години ще бъдат достатъчни.
	Странно, но Карел си отдъхна. Главният лекар видя това и добави:
	— След две, след три години вече със сигурност и отговорно ще можем да кажем дали да кандидатствате.
	Ударът беше повече от жесток, но Карел дори не гъкна.
	Стана, поклони се едва забележимо и тръгна да излиза.
	Блажей, без да откъсва поглед от него, добави:
	— Забравихте молбата си.
	Карел се върна да я вземе.
	— Извинете!
	Щом влезе в лекарската стая, Алжбета незабавно скочи.
	— Какво стана?
	— Трябва да чакаме две до три години. Едва тогава ще се види.
	— Невероятно! — ужаси се жена му. — Ти какво му каза?
	Карел забеляза младия доктор Петерка и му подаде ръка.
	— Аз съм Сова.
	— А аз Петерка. Виждам, че попадам в напечена ситуация.
	Каза го със самодоволство, което обаче трая твърде кратко.


	— Както разбрах, колега — започна Арнощ сухо, — освен завършеното образование вие нямате всъщност никаква практика или пък тя е минимална.
	— Само че през ваканциите… между отделните курсове работех в ортопедично отделение… — усмихнат отговори Петерка.
	— Нали това казвам — минимална практика, така че ще започнем от самото начало, за да свикнете с режима и методите в нашата болница.
	— Надявам се, че няма да ми бъде много трудно.
	— Ще видим — каза Блажей строго. — Колко време ще останете тук?
	Младежът отговори с въздишка:
	— Приблизително десет месеца, после една година в казармата, а след това вече до края на живота.
	Арнощ се втренчи в него — господинчото вече се проявяваше, трябва да го свали на земята:
	— Стига интересът да бъде взаимен.


	Гледката беше странна: старият главен лекар Сова подготвяше розовите храсти за зимуване, а доктор Фастова с количка му караше пръст и шума. Действието се развиваше в някогашната, навремето прекрасна, но сега доста занемарена градина на здравния пункт.
	— Няма ли да спрем вече? — попита неочаквано лекарката. — Пуши ми се, та чак ми се плаче.
	Но Сова не прекъсна работата си.
	— Ще довърша и това тук, какво ще кажете?
	— Ами щом като заради здравето си поне не мирясвате… — Тя погледна през оградата: — Имам късмет, някой идва.
	Сова дори не се обърна.
	— Кой?
	— Знам ли? На мен ми стига, че не е мъжът ми.
	Бяха пристигнали Карел и Алжбета. Едва седнали на пейката, те вече излагаха пред Сова целта на пътуването си: отхвърлената молба за дисертация.
	— Блажей посочи ли някаква конкретна причина, поради която не иска да разреши — недоумяваше Сова.
	Отговори му Алжбета:
	— Всъщност никаква. Само разправял на Карел, че се бил съветвал за това със самия Халаба.
	Сова обясни на Фастова:
	— Халаба е професор в клиниката…
	Но Фастова го прекъсна:
	— Познавам го.
	— А друга причина не изтъкнали?
	— Че не съм работил достатъчно дълго като ортопед — отвърна Карел.
	— Просто няма да му бъде приятно някой в неговото отделение да има кандидатска степен, щом самият той я няма — добави Алжбета.
	— В такъв случай всичко е много просто — незабавно се обади Фастова. — Трябва да му метнем ласо.
	— Какво ласо? — не я разбра Сова.
	— Уредете му и на него дисертация.
	— На Блажей?
	— Ами да.
	Сова се засмя:
	— Колежката Фастова мисли много прагматично.
	Но Фастова го изуми:
	— Ако искате, аз мога да уредя въпроса с професор Халаба.
	— А той ще го направи ли заради вас? — усъмни се Алжбета.
	Фастова отговори спокойно:
	— Като нищо, след като толкова години бяхме в интимни отношения с него.
	Старият Сова начаса се опита да заглади шокиращата ситуация:
	— Госпожа Фастова естествено се шегува.
	— Имате предвид отношенията ли?
	— Възможно е… за тях не бих могъл да кажа нищо… Но що се отнася до ходатайството — отхвърлям го категорично. В медицината качеството трябва да се налага само.
	Фастова се усмихна:
	— Значи се разбрахме!


	Доктор Щросмайер остави последния инструмент, с който беше довършил някаква малка, банална операция и каза на Петерка:
	— Готово, можете да затваряте.
	После прекоси умивалнята, седна на табуретка в помещението за почивка и вдигна чашата си с кафе. Но тутакси простена — от болка в зъба.
	Зад него се обади Дана Кралова:
	— Уговорих се със стоматолозите. Можете да отидете веднага, ако разбира се, не ви е страх.
	Щросмайер я погледна с насълзени очи.
	— Колежке, със страха можете да провокирате, когото щете, само не и мен.
	— Защото вие изобщо не знаете какво е страх, нали?
	— Напротив — възкликна Щросмайер, — защото ужасно се боя и колкото по-дълго упражнявам тоя занаят, толкова по-страхлив ставам.
	— Обещаха ми, че ще работят извънредно внимателно.
	— Знам. И ние обещаваме.
	— Ще ви сложат местна упойка и нищо няма да усетите.
	— Ха?! — измърмори Щросмайер. — Знаете ли колко страшно боли местната упойка? На мен само са ми разправяли, но…
	Кралова каза изумена:
	— Добре тогава, ще ви сложим пълна, щом като иначе не може.
	На Щросмайер тази възможност му се видя приемлива.
	— Ще попитам душата си и ще ви съобщя отговора й.
	— По-добре попитайте зъба си.
	В това време дотича операционната сестра Андреа:
	— Господин докторе, елате да видите доктор Петерка, шиенето нещо не му върви!
	Наистина, Войтех Петерка така се бореше с шева, че пристигналият Щросмайер каза лаконично:
	— Колега, казах да зашиете, а не да бродирате.
	Андреа прошепна в ухото на операционната сестра:
	— Сдобихме се с Цвах номер две.


	Арнощ Блажей изкачваше стълбите към жилището си — щом стъпи на последното стъпало, вратата се отвори и жена му с двете деца го посрещнаха както подобава.
	Той целуна жена си и децата, всичко носеше отпечатъка на някакъв ритуал.
	— Бяхте ли послушни?
	Децата викнаха:
	— Бяхме, бяхме…
	Но майка им уточни:
	— Като изключим някои дребни детайли — бяха.
	Децата се втурнаха да си играят, Арнощ я попита:
	— Нещо ново?
	— Имаш писмо от клиниката, от Халаба.
	— Аз ли? — Беше твърде заинтригуван.
	Разкъса нетърпеливо плика и зачете. Жена му внимателно го наблюдаваше.
	Когато свърши, хвърли листа на масичката:
	— Нищо не разбирам. Изобщо нищо.
	После взе писмото и го подаде на жена си. Погледът и просто прелетя по редовете.
	— Разбра ли нещо?
	Тя се усмихна:
	— Мисля, че да.
	— Предлага ми да се заема с някакъв научен труд за кандидатска дисертация, това е ясно, но другото… — той взе писмото и зачете: — „… в най-висша степен е желателно да си сътрудничите с някой от вашите талантливи лекари, които имат като вас достатъчно ерудиция…“ Какво ще рече това?
	— Може би цялото писмо е било написано тъкмо заради това допълнение.
	— Какво имаш предвид?
	— Просто някой от семейство Сова е отишъл при Халаба, за да разрешиш на младия Сова.
	— Обаче аз никога няма да го направя.
	Жена му само сви рамене:
	— Както искаш. Имаш ли някаква причина?
	— Естествено. Той трябва още много да се учи в ортопедията.
	— Исках да кажа дали ти имаш някаква причина да не правиш кандидатска дисертация.
	Арнощ се смути:
	— Защо?
	— Защото, бъди сигурен, че в случая от теб се очаква великодушно да се застъпиш.
	— Никакви такива! — отсече Арнощ. — В медицината всеки трябва сам да си извоюва място под слънцето.
	— В такъв случай ти гарантирам, че и на теб ще ти се наложи да воюваш при професор Халаба и то с такива компликации, че свят ще ти се завие.


	Дана Кралова посрещна радушно пенсионирания главен лекар Въртишка:
	— О, какъв гост ни е дошъл, заповядайте!
	— Добър ден, няма да влизам — дърпаше се възрастният мъж, — да не би да ви довлека нещо. Бих искал само… да ми помогнете…
	— С какво?
	— Знаете ли, имам един познат, колкото повече го наблюдавам, толкова повече се убеждавам, че сърцето му не е наред. И бих искал незабелязано да му направите ЕКГ, и изобщо да го прегледате, на вас може би той няма да откаже.
	— Добре, с удоволствие ще го направя. За кого става дума?
	— За доктор Щросмайер.
	Дана Кралова остана като гръмната:
	— Какво?!
	— Знаете ли, понякога играя с него шах и… този задух, болката зад гръдната кост от време на време, ще се радвам много, ако греша.
	— Но той никога от нищо не се е оплаквал.
	— Няма и да се оплаче. Само че да го закара човек на ЕКГ май ще бъде непосилна задача, нали?
	— Нещо ще трябва да измислим.
	— Затова се обръщам към вас. И ви моля изобщо да не разбере, че съм идвал.
	— Разчитайте на мен.
	— Знаете ли, иначе той никога повече няма да дойде да играе шах. И какво ще правим тогава?
	— Толкова добър шахматист ли е?
	— Не, не че е. Обаче във фигурките той влага поезия и философия, и политика…
	Кралова попита недоверчиво:
	— Може ли всичко това да се съчетае там?
	— Той го може.


	Блажей вървеше бързо по коридора и отваряше почти всяка врата — рязко, нервно.
	Така стигна до сестринската стая.
	Там седеше Марта Хункова, а около нея бяха всичките й подчинени — несъмнено им държеше някаква проповед или нещо ги поучаваше. Щом чу, че вратата се отваря, тя викна с нетърпящ възражение глас:
	— Не ни пречете!
	Но после видя своя шеф и незабавно се поправи:
	— Търсите ли някого, господин главен лекар?
	— Вас.
	Тя излезе при него в коридора, Блажей затвори полуоткрехнатата врата. Сега, когато се озова лице в лице с Хункова, той изведнъж се смути:
	— Всъщност, става дума за една дреболия: какво е сега положението със сестринския персонал?
	— Със сестринския персонал ли? Добро.
	— Всички дежурства ли са разпределени?
	— Всички.
	Но колкото по-гордо отговаряше тя, толкова по-малко задоволство се четеше по лицето на Арнощ.
	— И в събота и неделя?
	— И тогава.
	— А нощните? Имам предвид да предложите… отново да предложите едно нощно дежурство.
	Най-сетне старшата сестра разбра.
	— Аз… аз с удоволствие, но тя няма да приеме.
	— Защо?
	— Мислех, че знаете.
	— Какво?
	— Че… че…
	Изуменият Блажей се досети:
	— Че е бременна?
	Старшата сестра мълчеше.
	Арнощ Блажей напрегна всички сили да произнесе спокойно, дори равнодушно:
	— И аз подочух нещо. — После добави кратко: — В такъв случай, естествено, не можем да я безпокоим. Благодаря ви.
	Арнощ нахлу в детската амбулатория с такава скорост, че двете сестри, Ярмила и Ина, прекъснаха работата си.
	Главният лекар поздрави енергично, както винаги:
	— Добър ден! — И веднага нареди на Ярмила: — Днес имаме много пациенти, идете в чакалнята да се разберете с майките.
	Щом тя излезе, той затвори вратата и през зъби процеди едно-единствено изречение:
	— Ти ми устрои тая работа с детето, за да ме унищожиш, така ли?
	Ина подреждаше рентгенови снимки и само разтрепераната й ръка издаваше душевното й състояние.
	Блажей добави смразяващо:
	— Е, благодаря ти.
	После отвори вратата и извика троснато към чакалнята:
	— Докога ще чакам първия пациент?


	Утро. Марта Хункова слезе от автобуса на спирка „Болница“. Но преди това извика весело на някакъв младеж:
	— Обадете се, ще ви запазя час. — После се обърна и видя, че до нея е застанала Ина и я чака. — Здравей, Ина!
	— Здравей! Може ли да те изпратя?
	Това се стори подозрително на старшата сестра.
	— Но аз отивам в болницата.
	И тя посочи сградата на няколко десетки метра от тях.
	— Това ми стига.
	Изминаха няколко крачки мълчешком. После Ина каза бавно:
	— Да си говорила с Арнощ?
	— С него говоря всеки ден.
	— За това, че чакам дете?
	Марта не знаеше какво да каже:
	— Не знам… май че не…
	— Но само ти знаеше.
	— Ами аз… той — опитваше да се измъкне Хункова — нещо се… той сам се е досетил… той ме попита направо.
	Но Ина и не помисли да я упрекне:
	— Все едно. Така или иначе щеше да научи.
	Старшата сестра прие думите й с облекчение.
	— Ами… да, то е ясно… как може да се скрие такова нещо?
	— Само че той се е досетил, че детето е от него.
	Хункова пребледня като мъртвец.
	— Боже господи! Аз не смеех даже да си го помисля. Всъщност, помислих го, но…
	— Той ми каза, че по този начин съм искала да го унищожа.
	— Какво? Той е невероятен подлец.
	Бяха стигнали до вратата на болницата, а от другата й страна тъкмо се приближаваше Арнощ Блажей.
	Той им отвори, направи им път и ги поздрави с лек поклон.
	Изражението на Хункова тутакси се промени. Без да се разтапя от любезност, тя отново се беше превърнала в неуморната пчеличка, на която можеше да се разчита при всички обстоятелства.
	— Добро утро, господин главен лекар.
	Щом той отмина, Ина каза тихо, но решително:
	— Марта, аз не искам това дете.


	Щросмайер дремеше облечен. В ъгъла на стаята светеше малка лампа. На вратата се почука.
	Той веднага отвори очи, но не си направи труда да стане.
	— Да.
	Влезе Кралова.
	— Добър вечер!
	— Добър вечер!
	— Стори ми се — каза Щросмайер, — че някой почука и ме събуди, но сега виждам, че това не е вярно и че продължавам да сънувам.
	Кралова се усмихваше:
	— Вие лъжете направо безсрамно. И изобщо не сте ме сънувал.
	Щросмайер също се смееше.
	— Наистина, формите и лицата бяха малко замъглени, но намерението, с което онази дама ме навести в съня ми, беше абсолютно същото.
	— И тя ли беше дошла заради зъба ви?
	Щросмайер се хвана за долната челюст:
	— Сега вече дяволски грубо ме събудихте.
	— Зъбът още ли ви боли?
	— Още.
	— А аз идвам да ви съобщя, че може да стане в четвъртък.
	— Екстракция ли?
	— Ще видим.
	— Вие ще видите в четвъртък, а аз го виждам вече от една седмица. Казахте ли им за упойката?
	— Казах. Съгласиха се. Утре ще ви направя ЕКГ и вдругиден всичко ще свърши.
	Щросмайер като че ли предусет и нещо:
	— Като доктор не може ли да мина без ЕКГ?
	— Нали иначе не мога да ви сложа упойка.
	За миг той се стресна, после каза:
	— Не ми ги разправяйте тия, вие искате да ме видите гол.
	Кралова с готовност прие играта:
	— Е, разобличихте ме, но не биваше да го казвате на глас.


	Вацлав Пйенкава показваше с гордост на жена си Марта Хункова, тоест Пйенкавова, своята добре регулирана кола-антика „Прага-Пиколо“, чийто двигател спокойно мъркаше и пролайваше.
	— Това не е кола, това е направо часовников механизъм. „Омега“!
	По всичко личеше, че Марта мисли за съвсем други, не дотам радостни неща.
	— Вашек, трябва да помогна на Ина.
	— Като прережеш гърлото на свекърва й ли?
	— Сполетя я беда.
	Монтьорът усети, че не е време за шеги.
	— Каква беда?
	— Всъщност, аз й я докарах. Ина е бременна.
	— Надявам се, че не от теб.
	— Не от мен, от Блажей.
	Пйенкава само подсвирна.
	— А тя за нищо на света не иска детето. И трябва да се яви на комисия по абортите.
	— По дяволите! — викна Пйенкава. — И ще заведе там за ръчичка главния лекар?
	— Надали.
	— Да, но кого тогава?
	Марта едва помръдна устни:
	— Теб.
	Пйенкава за малко не преобърна капака на мотора. И изключи двигателя на своя часовников механизъм.
	— Кого казваш?
	— Вашек, трябва да го направиш заради нея.
	— Аз да ида пред комисията и да кажа, че съм й направил дете, че съжалявам и повече няма да постъпвам така?! А не е ли по-редно вместо на комисия, да ида при Блажей?
	— Така няма много да й помогнеш, на мен също.
	Монтьорът се замисли и каза — по-скоро въздъхна:
	— Боже мой, та мен никое момиче не искаше да ме погледне, а сега трябва да мина за съблазнител на най-хубавото маце в околността?! Че нали няма да ми повярват!
	Жена му го прегърна.
	— Вашек, на теб не може да не ти повярват.
	И тя го привлече към себе си така, че намеренията й не оставяха никакво съмнение.


	Карел се миеше за операция.
	Влезе главният лекар Блажей, нагласи си будилника и започна и той да се мие.
	Мълчаливо четкаха — най-напред дланите, сетне всеки пръст поотделно.
	Най-после будилникът на Карел звънна и той почна да плакне ръцете си.
	Това подтикна Блажей да заговори:
	— Имам една молба към вас, колега.
	— Моля.
	— Да оперирате утре вместо мен онази шийка, аз трябва да съм на семинар по травматология в Прага.
	— Добре.
	После Блажей додаде още по-небрежно:
	— Тази операция може да ви послужи за кандидатската работа.
	Карел застина на мястото си.
	— Доколкото си спомням, темата беше нещо подобно, нали?
	— Скоростта на заздравяването на костта при фрактура на шийката на фемура* в зависимост от фрактурната линия.
	[* Бедрена кост (лат.). — Б.пр.]
	— Докъде стигнахте?
	— До половин година бих могъл да приключа. — Карел забрави да си плакне ръцете. Но нали нямам разрешение.
	— Само временно. При тогавашния състав в отделението беше твърде рисковано да ви разрешим да работите върху дисертация. Сега, след като постъпи доктор Петерка, положението чувствително се измени.
	Той се обърна и забеляза, че на вратата беше застанала Андреа. По изражението й беше повече от ясно, че е чула основната част от разговора. И разбира се, беше смаяна. Сякаш засрамен, Блажей тутакси стана строг и високомерен:
	— Моля оперативното разписание да се спазва точно.


	Вечер.
	Доктор Сова-старши се беше настанил удобно в креслото и четеше. Звънна телефонът.
	— Моля.
	— Обажда се Алжбета. Добър вечер! Блажей разреши на Карел да прави дисертацията.
	— Наистина ли?
	— Халаба е задействал перфектно.
	— Защо мислиш така?
	— Всичко е от ясно по-ясно. Доктор Фастова си е изпълнила обещанието.
	— Сигурен съм, че грешиш.
	— Въпреки това много бих искала да й благодарите от наше име, тя направо ни падна от небето.
	Още същата вечер Сова малко нерешително съобщи на Фастова:
	— Представете си, моята снаха смята, че все пак сте ходатайствала пред професор Халаба.
	Жената мълчаливо му посочи другото кресло.
	— Е. зависи как ще погледне човек. Аз написах писмото до Блажей, а Халаба го е подписал и му го е пратил.
	— И защо го направихте? Нали знаехте, че не искам.
	Фастова отвърна без каквито и да било задръжки:
	— Ако правех само това, което мъжете искат, докъде щях да стигна!
	— Наистина ли сама написахте писмото?
	— А вие какво си мислите? Че господин професорът ще вземе да се напряга? Той се напрягаше, само когато искаше да ме вкара в леглото си, и то не особено много.
	Начинът, по който говореше, силно смущаваше Сова.
	Доктор Фастова го забеляза:
	— Извинете, вие не обичате да се говори за секс.
	— Какво четете? — попита Сова, за да смени темата.
	— Ами взех отново стария Томас Улф — „Обърни се към дома си, ангеле!“. Той така великолепно описва как татко му е плюскал, че огладнях и ще отрежа от филето. Донесе ми го един мошеник — клали прасе. Ще хапнете с мен, нали?
	— Не знам, толкова късно не би трябвало.
	— Я зарежете тия работи! Щом чукането вече не ни интересува, поне да се натъпчем хубавичко.


	Щросмайер наистина лежеше почти гол, а доктор Кралова и сестрата връзваха електродите на ЕКГ апарата и внимателно и съсредоточено го наблюдаваха.
	И Щросмайер беше необичайно притихнал, мълчалив, оставяше да правят с него, каквото поискат, само ги гледаше навъсен.
	Накрая Кралова каза:
	— Благодаря. Мога ли да ви поканя на кафе?
	Тя постави пред него чашка кафе, взе и за себе си.
	— Там имаше данни за инфаркт.
	Щросмайер дори не мигна.
	— Доста стар инфаркт.
	Отново мълчание.
	— Трябвало е да усетите нещо.
	— Нищо.
	— Нито задух, нито болка зад гръдната кост?
	— Нищо.
	Кралова почувства — той така го изживяваше вътрешно, че не беше в състояние да разговаря.
	— Така че освен лекарства, редно е да ви дам и няколко съвета, макар че не би трябвало, всичко това и вие го знаете. Основното е: да оставите цигарите, да избягвате каквото и да било физическо натоварване, вдигане на тежко и качване по стълби, да не се навеждате, а да прикляквате, когато се наложи. По-нататък — в никакъв случай да не се ядосвате, трябва редовно и много да спите, да се разхождате и последно: да не ядете животински мазнини и изобщо да отслабнете, а също да се откажете от удоволствия с жени — свърши тя, после попита: — Не е чак толкова много, нали?
	— Това съвети ли са или заповеди?
	— Ами заповеди… Ще ги спазвате ли?
	Той дълго мисли какво да отговори:
	— Ако добре съм разбрал, в тази долина на сълзите живея някак условно.
	— Може и така да се каже.
	— Благодаря ви за искреността. А сега аз ще ви дам няколко съвета.
	— Съвети или заповеди?
	— Заповеди. Първо — за моето състояние да не казвате никому нито дума. Второ — както в болницата, така и на свои близки. Трето — всички лекарства ми давайте вие, никога няма да ги изписвам на свое име. Четвърто — при работа в операционната или където и да било другаде с нищо да не ми подсказвате да се пазя. И пето — ще уведомите главния лекар Въртишка, че е сбъркал и че всичко ми е наред.
	— Защо Въртишка?
	— Защото аз, глупакът, чак сега загрях кой е бил доносникът. Ще спазвате ли всичко?
	Тя беше объркана. Не знаеше какво да отговори.
	— Но защо?
	— Защото не бих могъл да съществувам тук, ако някой поиска да ме пази или съжалява.
	— Но така ще трябва да се справяте със сърцето си съвсем сам.
	— Винаги съм бил сам. А вие не сте ли?
	Преди тя да успее да отговори, Щросмайер се надигна и се склони над ръката й, за да я целуне. Когато стана, каза с усмивка, но думите му прозвучаха страшно, страшно тъжно:
	— Извинете, че се наведох, вместо да приклекна.
	И излезе от стаята, без да се обърне.
	На Дана й стана толкова мъчно, че в същия миг се разплака като малко момиченце.
	Не знаеше какво да прави, къде да отиде, кому да се довери. Погледът й падна на телефона, тя вдигна слушалката и набра няколко цифри.
	Чу се гласът на Ржехорж.
	— Ржехорж.
	— Какво правиш?
	— Дана, ти ли си?
	— Музика ли слушаш?
	— В момента — не. Ти какво правиш?
	— Аз ли? Дежурна съм.
	— Плачеш ли?
	Дана вече съзнаваше, че нямаше смисъл да му се обажда.
	— Не, не. Някога ще наминем с Елишка. Лека нощ!
	И остави слушалката.
	После, както беше облечена, се отпусна на дивана, сви се на кълбо, затвори очи, не искаше да вижда и да чува никого и нищо.
	Щросмайер излезе от преддверието, на вратата се сблъска с младичка сестра. Тутакси се отдръпна галантно, за да й стори път.
	— О. моля, млада дамо!
	Момичето беше смаяно от това обръщение.
	— Благодаря ви. Днес сте в чудесно настроение, пък аз имам кошмарен ден.
	— Не се отчайвайте, денят винаги може да се оправи до вечерта.
	Сестрата се усмихна и забърза нататък.
	Щросмайер добави:
	— И обратното.


>	Глава шестнадесета

	Първото нещо, което Вацлав Пйенкава видя, когато влезе с Ина при комисията по абортите, беше дългата маса, зад която седяха четирима мъже и една жена. Мъжете бяха на около петдесет години, жената — значително по-млада.
	Председателят на комисията кимна на двамата да седнат. После хвърли поглед върху документите пред себе си, неговият съсед отляво, явно заинтригуван от красотата на Ина, тутакси надзърна над рамото му.
	Председателят се обърна към Ина:
	— Пред нас е молбата ви за интерупция и искам да ви кажа веднага, че с нежелание даваме съгласието си с оглед на това, че сте в идеалната възраст, когато би трябвало да имате дете.
	Ина мълчеше.
	— Освен това няма никаква пречка от социален характер, нима не искате да имате дете?
	— Искам, но по-късно.
	— Вашият мъж знае ли за състоянието ви?
	— Не знае.
	— Защо?
	— Тогава него го нямаше.
	— Колко време?
	— Три месеца.
	Председателят огледа останалите членове на комисията.
	Думата взе младата строга жена. Тя се обърна към Вацлав:
	— Къде се запознахте с госпожа Яхимова?
	— Аз ли? На една вечеринка.
	— На тази вечеринка с жена си ли бяхте?
	Не можеше да се каже, че Пйенкава отговаря спокойно. Беше научил ролята си, но нервите му бяха изопнати както никога.
	— Да, всъщност — не, тя после отиде на дежурство.
	— На какво дежурство?
	— Моята жена е медицинска сестра в болницата, старша сестра.
	— Значи тя работи с госпожа Яхимова?
	— Да.
	— И са в добри отношения?
	Вацлав обмисляше напрегнато отговорите си, за да не направи погрешна стъпка.
	— Да, мисля, че да.
	— Би могло да се каже, че са приятелки?
	— Може би, да.
	— И не ви ли е срам, чакал сте вашата жена да отиде на тежко нощно дежурство, за да вършите такива неща с нейната най-близка приятелка?
	— Да.
	— Какво да?
	— … срам ме е.
	— Колко пъти? — попита строгата дама от комисията.
	— … се срамувам ли? — не разбра Вацлав.
	Жената му хвърли унищожителен поглед:
	— … сте се срещали така.
	— Веднъж, само веднъж.
	— Можем да ви повярваме, но не сме длъжни.
	При тези думи тя върна листа на председателя: беше изчерпала въпроса.
	Председателят хвърли поглед към останалите, никой не поиска ду мата, така че попита повече по задължение:
	— Не желаете ли да размислите?
	Ина само поклати глава.


	По коридора вървеше бързо около петдесетгодишна жена, закръглена и добродушна лелка. Тя поздрави учтиво сестрата, която буташе една количка, и я попита:
	— Добър ден! Извинете, че ви задържам, но дали е тук господин главният лекар? — и тя посочи една от вратите.
	Сестрата само кимна и продължи нататък.
	Жената плахо почука.
	Не чу отговор, но натисна дръжката и влезе.
	Арнощ Блажей не беше реагирал на почукването, защото говореше по телефона:
	— Отдавна трябваше да получим рентгенов апарат с телевизионна приставка и отдавна моля за него. Не разбирам защо отново трябва да обяснявам колко ни е нужен.
	Жената — самото нетърпение — стоеше до вратата.
	Естествено, главният лекар беше недоволен, че тя се вмъкна така направо. Но трябваше да продължи разговора по телефона.
	— Ние все пак имаме много по-важна работа, отколкото…
	Жената повече не издържа и каза нервно:
	— Господин главен лекар, не бихте ли могъл да прекъснете за малко?
	Блажей я погледна много студено и поклати глава — не може. А по телефона отговори:
	— Как да им обясня колко е важен този апарат, като те не са хирурзи?
	Жената изгуби всякакво търпение и викна умоляващо:
	— Господин главен лекар, става дума за човешки живот!
	Тези думи, разбира се, сепнаха Блажей и той изрече в слушалката:
	— Трябва да прекъсна за момент, ще ви се обадя пак.
	— И затвори телефона. — Какво се е случило?
	Жената тутакси се впусна да обяснява:
	— Казвам се Добиашова, господин главен лекар, може би знаете, плод-зеленчука на площада…
	— Да, знам го…
	— … днес, рано сутринта мъжът ми се нарани ужасно, падна от камиона. Докараха ни мандаринки, той се подхлъзна и се стовари върху крака си…
	Арнощ знаеше за случая и не разбираше какво иска жената.
	— Да. Открита фрактура с луксация на глезенната става. Сега ще го оперират…
	— Точно затова съм тук.
	— За какво?
	— Кой ще оперира?
	— Доктор Сова.
	— А защо не вие?
	— Днес доктор Сова има операционен ден, аз съм зает с друго.
	Очите на дебеланата се навлажниха.
	— А не може ли да се направи промяна, господин главен лекар?
	— Защо е нужно?
	— Защото… вие сигурно ме разбирате, никак не искам да го оперира някакъв начинаещ.
	Като каза това, тя постави пред него плик.
	Арнощ го погледна, но не го взе, затова пък отговори абсолютно категорично:
	— Доктор Сова не е начинаещ и ще направи перфектно операцията.
	Това страшно разгневи жената:
	— Господин главен лекар, давате ли си сметка каква отговорност поема този човек?
	Тонът на Блажей стана суров:
	— Няма защо да ни го напомняте, госпожа Добиашова, отговорност сме носили и преди нараняването на вашия мъж. Моите почитания.
	И чак сега отблъсна плика.
	Това беше смъртна обида за госпожа зарзаватчийката, за нея случаят не можеше да приключи така.
	— Тогава ще отложим операцията.
	— Откритата фрактура не може да чака.
	И той взе да събира нещата си от бюрото, канеше се да излезе.
	— Но аз не давам съгласието си за операция.
	— Съгласие даде вашият мъж.
	— Ама той е… той се оставя да правят с него, каквото си щат.
	— В безсъзнание ли е или е невменяем?
	— Не, за бога! Ами ако попитаме доктор Сова, може би той сам ще се откаже?
	Арнощ вече се ядоса:
	— В никакъв случай няма да го безпокоим преди операцията.
	Жената беше обсебена от бясното желание да надвие неотстъпчивостта на Блажей:
	— Така… така…
	Блажей отвори вратата.
	— Извинете, но трябва да заключа.
	Сега вече нямаше как, трябваше да излезе. Обаче подметна:
	— Да не съжалява някой някога за това!


	На бюрото на Дана Кралова издрънча телефонът.
	— Моля.
	— Дана, аз съм — обади се радостно развълнуван доктор Ржехорж.
	Кралова го поздрави с нескрита нежност:
	— Здравей, Грегори! В гласа ти долавям подозрително ликуване.
	— Току-що научих фантастична новина. Ти първа ще я чуеш.
	— Значи специално.
	— Получих писмо — отивам за една година в Алжир. Изобщо не се надявах вече.
	Дана едва преглътна.
	— Аз също не.
	— Още като момче си мечтаех за Африка.
	Тя се насилваше да говори нормално.
	— Много е хубаво, че се осъществява мечтата ти. И кога трябва да стане това?
	— Най-късно след месец. Някой се е разболял и аз съм бил, така да се каже, космонавтът-дубльор.
	Тя попита внимателно:
	— А ще успееш ли да се приготвиш?
	— Трябва. А като се поогледам там, ще намеря място и за теб и ще заминем заедно за още година или две. Междувременно ще се оженим, естествено.
	Дана само тъжно кимна.
	— Знам, говорехме за тази пролет — продължи Ржехорж, — но няколко месеца повече не играят роля, нали?
	— Знаеш, че не.
	— Е, Дана, трябва вече да тичам, исках само да те зарадвам, после ще обсъдим подробно всичко, ще дойда както обикновено, чао, чао!
	— Чао!
	Тя остави слушалката и се загледа в стената пред себе си.
	На малко гвоздейче там беше окачено сватбено миртово венче с бяла лентичка, беше си го донесла от сватбата на Алжбета. Сега го свали и с вяло движение го пусна в кошчето.
	Още същата вечер съдовият хирург донесе бутилка червено испанско вино. Дана изненадана го попита:
	— Какво ще празнуваме?
	Ржехорж наля, вдигна двете чаши, подаде й едната и побърза да се чукнат.
	— Голямото пътешествие към Черния континент.
	Изпразни чашата си на екс, Дана едва отпи. Той забеляза и попита:
	— Какво има?
	— За мен това не е повод за празнуване.
	И понеже го каза с горчивина, и понеже се отпусна в креслото, а не на канапето, където обикновено се настаняваха двамата, той седна срещу нея.
	— Защото те плаши очакването ли?
	— Не само то.
	— Защото отлагаме сватбата?
	— Не само…
	— Тогава защо — все повече недоумяваше хирургът.
	— Защото си мислех, че сме решили да живеем наш общ живот.
	— Ама, разбира се.
	— Така ли смяташ? Ти чисто и просто ми съобщаваш, че заминаваш за една година, че трябва да го имам предвид и — толкова. Аз не си представях така нашия общ живот.
	Думите й го смутиха, това и през ум не му беше минавало.
	— Ти не знаеш колко дълго чаках тази Африка.
	— Виждам, че двамата говорим за съвсем различни неща.
	— Извини ме.
	— Няма нищо за извиняване, така си го чувствал, така си го направил.
	— А как го чувстваш ти?
	Беше наранена и въпросът му я засегна още повече. Наистина, тя говореше тихо и привидно спокойно, но това придаваше на думите й още по-голяма сила.
	— Как го чувствам ли? Мили Грегори, изпитвам желание да ти кажа: ще трябва да решиш — или аз, или Алжир.
	Едва сега мъжът разбра колко дълбоко я беше обидил.
	— Сериозно ли го казваш?
	— Да, съвсем сериозно.
	В него всичко се разбунтува.
	— Така че — или ти, или Алжир.
	Дана не повтори повече, наистина държеше на думите си.
	— В такъв случай аз пък трябва да ти кажа, че условието ти е unfair, прилича малко на удар под пояса.
	— И кой нанесе този удар под пояса, аз ли?
	При тези думи тя се вдигна и отиде в кухнята.
	Доктор Ржехорж остана на мястото си, не знаеше какво да прави.
	После се огледа, взе часовника, който беше оставил на масата, сложи го на ръката си, стана, прекоси антрето и излезе.
	Дана чу как хлопна вратата и кимна, сякаш не само го беше очаквала, но и знаеше, че то отдавна й бе предопределено от съдбата.


	Този ден Ина трябваше да отиде на интерупция. Когато мина през ортопедията, тя долови познати симптоми на нервно напрежение или надигаща се буря.
	През една полуотворена врата зърна Арнощ Блажей и чу гневния му глас.
	— По дяволите! Хубаво се наредихме!
	В другия край на коридора се появи госпожа Добиашова. Носеше букет от рози и множество пакети — отиваше на свиждане при своя възстановяващ се от контузията мъж.
	В това време Блажей обсипваше Карел с въпроси:
	— Взехте ли натривки?
	— Да.
	— Изпратихте ли ги за бактериално изследване?
	— Разбира се.
	— Кога ще ни кажат резултата?
	— Утре сутрин.
	— Давате ли му нещо за температурата?
	— Да. Но още не сме я смъкнали.
	— Засега давайте ампицилин, утре ще ни кажат какво още да приложим. Трябва да съобщим на жена му.
	— Не може ли малко да изчакаме? — попита Карел.
	— Не — отсече Блажей. — Ще й обясните всичко, нямаме друг избор.
	Дежурната сестра попита:
	— Ще го прехвърляме ли в септичната стая?
	Блажей кимна:
	— Естествено, веднага!
	Госпожа Добиашова още не беше стигнала до „двойката“, когато полуоткрехнатата врата на стаята широко се отвори и сестрата викна на минаващия наблизо санитар с количка:
	— Рудла, я ела, че трябва да откараш тук един на гноището.
	Санитарят вкара количката в стаята.
	През това време Ина му придържаше вратата.
	Тази шокираща заповед сепна Добиашова, но тя не се спря. Когато понечи да влезе в „двойката“, се сблъска със споменатия Рудла, който откарваше с количка — боже мой! — нейния мъж.
	Не искаше да повярва на очите си. После видя да излизат от стаята Блажей и Карел, и двамата смръщени.
	Погледна своя изтерзан, тежко дишащ мъж, лицето му лъщеше от пот и успя само да извика:
	— Какво значи това? Вие ще го оставите да умре?
	Блажей се приближи до нея и каза, по-скоро процеди през зъби:
	— Госпожа Добиашова, в болницата не се вика. Правим всичко, за да спасим вашия мъж.
	— Да, то си личи!
	— Както виждате, състоянието му не е добро. Тъкмо искахме да ви уведомим.
	Той дори не забеляза Ина, която го слушаше, опряна на стената.
	— Много се съмнявам…
	На главния лекар му идеше да я удари.
	— Винаги го правим, щяхме да го направим и в този случай.
	— Какво му има?
	— Засега все още не е ясно, но несъмнено развива гнойно възпаление.
	— И как, за бога, е станало, можете ли да ми кажете как е станало?
	Сега тя крещеше в лицето на Карел.
	— При отворена фрактура се случва. Инфекцията прониква там още с нараняването.
	— Много сте бързи в оправданията. И ще го карате на гноището?
	— Така наричаме на жаргон септичната стая, там откарваме пациентите с гнойна инфекция — обясни Блажей.
	— И там ще го оставите да хвърли топа!
	Тя крещеше вече така, че Блажей се видя в чудо как да я накара да млъкне.
	— Госпожа Добиашова, на такова равнище няма да разговаряме.
	— Да, няма. Аз ще си намеря равнището, което трябва, не бойте се.
	Тя тръгна към изхода, но на вратата се обърна и изсъска:
	— Предупреждавах ви, молих ви да не го оперира начинаещ. Сега си носете сам последствията.
	И трясна вратата така, че сигурно се чу и на улицата.
	Карел погледна Блажей.
	— Не трябва ли да се обадите на директора, за да го уведомим първи?
	Арнощ нареди:
	— Идете при пациента — трябва да му смъкнем температурата.
	Карел отново повтори:
	— Ако тя първа му съобщи…
	Блажей го прекъсна:
	— За това не се бойте, това е моя грижа.
	Обърна се и едва сега забеляза Ина. Сепна се, но после й кимна мълчаливо и тръгна към кабинета си.
	Хункова се обърна към Ина:
	— Хайде да отиваме в гинекологията.
	Но Ина неочаквано бе променила намерението си:
	— Благодаря ти. Само че вече няма нужда.
	Старшата сестра възкликна поразена:
	— Как така няма нужда?
	Ина отговори едва чуто:
	— Аз искам това дете.


	Когато вечерта Вацлав Пйенкава чу новината от жена и, подскочи на дивана като ужилен.
	— Значи тя ще остави детето? След всичкия тормоз тя наистина ще го остави!
	Жена му се мъчеше да го успокои:
	— Знам, че й се сърдиш, Вашичек, и на мене — също, че те забърках в тая история, ама въпреки това ще ти кажа нещо.
	— Какво?
	— Напълно я разбрах и хич не я упреквам. Освен това ми дойде наум, че вече ми е все тая дали съм старша сестра или не, но искам и аз да си имам бебе.
	Той я погледна с широко отворени очи.
	— Но нали толкова държеше на тая длъжност.
	Тя седна до него.
	— Държах, но изведнъж започнах да държа на друго.
	Пйенкава въздъхна тежко:
	— Обаче ми обещай, че после няма да хукнем да търсим някой приятел да се явява с теб на комисия.


	Директорът на болницата продължи да дописва нещо, но побърза да се обърне към Блажей:
	— Привет, другарю главен лекар, макар и да признавам, че предпочитах да ви видя при други обстоятелства.
	— Госпожа Добиашова?
	— Значи очаквахте? Можете ли да ми кажете какво е сега състоянието на Добиаш?
	— Не много добро — отвърна Блажей откровено. — Все още вдига температура, макар че я смъкнахме под тридесет и осем, въз основа на бактериологичната посявка го лекуваме с линкомицин, болките намаляха, но засега още не можем да говорим за действително подобрение. Вероятно доктор Сова ще трябва да го оперира още веднъж.
	Като чу името на Сова, директорът направи гримаса, сякаш бе стъпил на мина.
	— Как така доктор Сова? Това не ви ли е достатъчно?
	— Кое?
	— Ами, докъде докара случая.
	Арнощ Блажей обаче не беше от хората, свикнали и готови непременно да отстъпват.
	— Доктор Сова не е допуснал ни най-малка грешка.
	— Моля, това е въпрос на гледна точка, но разберете, немислимо е след такъв инцидент да кажем: нищо не е станало, ще лекуваме и занапред както досега.
	— Само че ако отстраня доктор Сова от случая, ще призная, че действително е станала грешка, че не е трябвало той да прави операцията, че наистина сме виновни, а това просто не е вярно.
	Директорът язвително отбеляза:
	— Само дето ще хвърли лоша светлина върху цялата ортопедия, нали?
	Арнощ долови, че директорът се опитва да го засегне на тема престиж. И това го ядоса:
	— Нека някой ни каже каква грешка сме направили и няма повече да допусна доктор Сова до Добиаш.
	Директорът заговори с угрижен тон:
	— Разумно ли е да стигнем дотам от областта или от Прага да ни пращат хора, за да проверяват какво сме допуснали и какво не? Аз ви уверявам, че госпожа Добиашова няма да се спре пред нищо. Може би ще съумеете да обясните това на доктор Сова.
	Но Блажей отговори еднозначно:
	— На него — може би, но на себе си — не.
	Същата вечер, след като изслуша всичко това, жената на Блажей попита:
	— Не грешиш ли, като закриляш до такава степен доктор Сова?
	Арнощ беше седнал до лампиона, за да чете.
	— Не разбирам въпроса ти. Отначало настояваше да си сътруднича с него и за кандидатската дисертация.
	— Искам го и сега, но няма да е зле да му покажеш, че му се пише лошо, нека се помъчи малко и после го измъкни. А така не съм сигурна, че някой ще оцени самоотвержената ти борба.
	— Кой е този някой?
	— Например доктор Сова.
	— Ще оцени или не — аз няма да оставя да оплюват отделението.
	— Питам се само, като защитаваш така хората си, някога ще те защитят ли и те?
	И тя отвори хладилника, за да извади оттам бутилка бяло вино. Наля и на двамата.
	Блажей остави четенето:
	— Сова е написал съвсем прилична работа.
	— Я виж ти!


	Съдовият хирург Ржехорж довлече на гарата двата куфара и ръчната чанта.
	Остави всичко на перона, озърна се и видя Дана Кралова.
	Не можа да повярва на очите си.
	— Дана?
	Беше притеснена до смърт.
	— Дойдох да се сбогуваме. Желая ти всичко най-хубаво там и не мисли за никакви ултиматуми.
	Той я привлече към себе си и я целуна.
	— Ще мисля само за теб.
	— И аз за теб.
	— И ще ме чакаш, нали?
	— Ще те чакам.


	Старинна сграда, млади хора и сред тях Блажей.
	Вървеше малко неуверено, но въпреки това се усмихваше или поне беше готов да се усмихне.
	Почука на една от вратите и понеже не му отговориха, посегна към дръжката, отвори и влезе.
	Помещението се оказа празно и той не знаеше какво да прави. В следващия миг обаче се появи млада секретарка.
	— Добър ден!
	— Добър ден! — поздрави Арнощ. — Аз съм доктор Блажей от Бор и както предварително се уговорихме с професор Халаба, ви нося две теоретични разработки — своята и на доктор Сова.
	Той извади двете дисертации в по няколко екземпляра, но секретарката не ги прие.
	— Не ги давайте на мен, а направо на доктор Цвах, който движи тези въпроси.
	На Блажей му се стори, че не е чул добре.
	— На кого, моля?
	— На доктор Цвах.
	На вратата, която водеше към съседното помещение, се появи старши асистент Цвах и важно поздрави Арнощ:
	— Добър ден, господин главен лекар!


>	Глава седемнадесета

	Арнощ Блажей седете зад бюрото си в своя кабинет и в присъствието на Карел съвсем спокойно обясняваше на раздразнената и предварително нацупена зарзаватчийка Добиашова:
	— Госпожа Добиашова, трябва да ви уведомя, че след като преценихме всички факти, смятаме за наложително да оперираме повторно глезенната става на вашия мъж. Костта е засегната от ново възпаление, което не се повлия и от антибиотиците. Ще отворим, ще отстраним образувалата се некротична тъкан и ще поставим дренаж за промивки и за вкарване на антибиотик направо в огнището.
	Блажей говореше, зарзаватчийката го слушаше притихнала, само очичките, боднати на месестото й лице, сновяха от главния лекар върху Карел и обратно. Тя се стараеше да се съсредоточи с всичка сила върху това, което й казваха и главно — да намери в него пукнатина, нелогичност, и естествено, измама.
	— Съобщаваме ви всички детайли, защото нашият директор ни уведоми за оплакването ви. Той допуска, че се съмнявате дали сме направили за вашия съпруг всичко, което е било необходимо.
	Госпожа Добиашова изслуша спокойно и това, не го сметна нито за ирония, нито за заяждане, а може би й беше все едно.
	Арнощ млъкна. Настъпи пауза.
	Едва след това зарзаватчийката се обади:
	— Аз се оплаках, вярно е, и господин директорът ми отговори, това също е вярно. Само че много засукано, изглежда, добре сте се наговорили.
	Арнощ отвърна рязко:
	— Смятам, че ще бъде по-добре, ако вместо да ни нападате, се замислите над въпроса за какво всъщност се оплаквате и дали изобщо имате някакво основание.
	— Основание ли? — попита тя. — Не намирате ли, че основанието е достатъчно голямо — човек си цепне малко крака и заради това кисне седмици, а сега комай и месеци в болница? Да беше някоя важна клечка, отдавна да е здрав… Ама като е само зарзаватчия…
	— За вашия мъж полагаме грижи, както за всеки друг.
	Сега вече Добиашова повиши тон:
	— Тогава защо раната му все гноясва, можете ли да ми кажете защо все гноясва?
	— Няма нищо необичайно, че едно такова възпаление не може да се овладее с консервативни методи и трябва да се прави нова операция… и понякога не само една.
	— Значи и след втората операция няма да е сигурно.
	Карел се опита да я успокои:
	— Надяваме се, че тогава вече всичко ще бъде наред.
	Този път тя се разкрещя с все сила:
	— Значи вие се надявате, вие се надявате, вие не сте сигурни…
	— Със сигурност не може да ви каже никой на този свят.
	— Тогава аз със сигурност мога още отсега да ви река, че ако и този път сплескате работата, няма да се спра пред нищо и хич не се надявайте, зарзаватчийката може да отиде на такова място, че ще ви допари под краката.
	При тези думи Блажей скочи, отиде до вратата и широко я отвори.
	Добиашова и Карел го гледаха изненадани.
	— Какво правите? — попита тя.
	— Готов съм да водя разумен разговор, но за разни закани нямам време. Моля!
	— Охо, миличък, златничък, че аз още не съм започнала.
	— Нямам нито време, нито търпение — повтори Арнощ. — Сбогом!
	Но Добиашова беше самата неукротима злоба:
	— Вие си мислите, че така лесно ще се отървете от мен? Много, много се…
	— … лъжете — не можа да довърши тя, защото главния лекар излезе от кабинета.


	Утро.
	Някъде отвън се чуваше да свири радио.
	Вратата на стаята на доктор Фастова се отвори и нейната обитателка бързо излезе, като пътьом си закопчаваше бялата престилка.
	Надолу към амбулаторията Фастова вече тичаше и зиморничаво си търкаше ръцете.
	Там завари старата Клапеткова, която четеше вестник. Щом лекарката влезе, сестрата, без да се притеснява особено, го остави.
	— Добро утро, доктор Фастова!
	— Добър ден, не ви ли се струва, че е много студено?
	Старата медицинска сестра отбеляза хапливо:
	— Че как няма да е студено, като Кабичек още не е напалил парното.
	— Какво?
	— Не обърнахте ли внимание?
	Фастова пипна радиатора.
	— Ами да, студен е като ребра в морга. За бога, защо не го е запалил?
	— Щото е хайлазин, не сте ли го забелязала досега?
	Бабката явно се радваше, че може да ужили някого.
	— Това ми е известно — отвърна вече доста ядосана лекарката — но не знаех, че ще има нахалството да остави и нас, и пациентите да мръзнем.
	— Кабичек ли? Най-спокойно.
	— С мен няма да е толкова спокоен.
	И тя изскочи навън.
	Кабичек беше запалил някаква хартия, чийто пламък едва ближеше треските и цепениците.
	Фастова нахлу в котелното като генерал от кавалерията.
	— Може ли да ми кажете защо палите парното едва сега?
	Той вторачи в нея очи — две цепки — и отговори нехайно:
	— Трябваше да поправя нещо.
	— Какво?
	— И да ви кажа, няма да разберете.
	— Опитайте се да ми обясните, може и да разбера.
	— И каква ще ви е файдата? По-добре не стойте тук, ще си омърляте бялата престилка.
	— Не се грижете за моята престилка, ще си сложа друга, като разбера каква е била тази тъй наречена поправка.
	Той бавно вдигна поглед към нея:
	— Аз пък на вас, драга, изобщо не съм длъжен да ви обяснявам.
	— Затова пък аз съм длъжна да ви кажа, че сте мързелив като въшка!
	И си тръгна.
	Кабичек се ядоса.
	— Това… това е обида, за която ще трябва да ми се извините.
	На Фастова само това й трябваше:
	— По-скоро ще се извиня на въшка.
	Обърна се и излезе.
	Кабичек запокити ръжена в ъгъла.
	— Някаква си пенсионирана вещица ще ме кастри! На мен тия не минават.
	И той взе отново ръжена и започна да изгребва навън дървата, които вече се разгаряха — докато в пещта стана съвсем тъмно.
	Не беше минал и половин час, а сестра Клапеткова се опитваше да събуди Сова.
	— Господин главен лекар, ставайте, случи се нещо лошо!
	Той бавно отвори очи.
	— Добро утро!
	— Съжалявам, дето ви будя, като не сте дежурен, ама ще трябва да поговорите с Кабичек.
	— Защо с Кабичек? — Той се сви зиморничаво. — И защо тук е толкова студено?
	— Защото той стачкува.
	Стачката на Кабичек се изразяваше в това, че въпросният опак човек се излежаваше на канапето, пушеше като комин, пиеше кафе и очакваше развитието на събитията.
	Сова почука на полуотворената врата, влезе и с известно притеснение поздрави:
	— Добър ден! Господин Кабичек, съобщиха ми, че отказвате да запалите парното. Но така не бива.
	— Тя ми рече, че съм мързелив като въшка.
	— Това, разбира се, не е така и аз ще се занимая със случая, но преди всичко тук трябва да се работи. А за да може да се работи, в амбулаториите трябва да е топло.
	— Нека си вземе обратно приказките за въшката и аз ще ида да запаля.
	Сова поиска да му възрази, но в това време се обади Кабичкова:
	— А пък на мен ми каза, че съм мърла. Това не мога да го преглътна.
	— Но…
	Колкото и странно да е, следващата, която с радост се включи в разговора, беше старата Клапеткова:
	— И аз чух. А на мен ми рече, че гледам хората, като че ли броя кокошки.
	Сова търсеше подходящо обяснение, но това не беше никак лесно.
	— Разбирам, че някои изрази на доктор Фастова не са най-изискани, но тя няма…
	Виж ти? Изневиделица на вратата застана и Вероника и каза доста остро:
	— Ние тук не сме свикнали на такива изрази и няма да ги търпим, тъй де!
	Това вече намирисваше на междуособици или бунт.
	Кабичек, който беше усетил своето надмощие, се обади:
	— Мисля, че трябва да идете при госпожа докторката и да настоявате да се извини. На всекиго от нас!
	Доктор Фастова го изслуша и каза спокойно:
	— Наистина не ви завиждам.
	Сова стоеше пред нея като ученик.
	— Нали?
	— Много съм любопитна как ще ме принудите да се извиня на тези добряци.
	— А вие не можете ли да им кажете няколко думи?
	— Не мога.
	— Тогава да се съберем всички и спокойно, без да се горещим, да си изясним нещата.
	— Отсега ви предупреждавам — отвърна Фастова, — по-добре не го правете, защото на подобни събирания ме хващат дяволите и ругая, когото ми падне.
	Сова помоли:
	— Дори и заради мен ли няма да го направите?
	Лекарката го изгледа продължително, с втренчен, едва ли не рентгенов поглед, после каза тихо:
	— Тъкмо заради вас няма да го направя — в никакъв случай.
	Сова смутено промълви:
	— Аз… аз не ви разбирам…
	— А пък аз нямам намерение да ви обяснявам.
	Това напълно го срази. Не го очакваше.
	— Съжалявам.
	— Аз пък съжалявам вас.
	И тези думи вече прозвучаха много неприятно.
	Възрастният лекар стана от столчето, някак непохватно се поклони и си тръгна.
	Когато вратата се затвори след него, Фастова така трясна писалката върху масата, че тя се разлетя на парчета, а после докторката отбеляза абсолютно спокойно:
	— М-да, завесата падна.
	През това време Сова, блед, защото лъжеше, мъчително предъвкваше думите си пред целия персонал:
	— Доктор Фастова помоли да ви съобщя, че ви се извинява. Сега не може да дойде лично, но съм сигурен, че ще намерим някаква подходяща форма да уредим въпроса.
	Гледаха го с крайно недоверие.
	— А сега ви моля да се разотидем по местата си и да работим най-съзнателно и добросъвестно.
	Не издържа повече и бързо излезе.


	Щросмайер влезе в операционната, някак подозрително дълбоко си пое въздух и в същия миг забеляза, че откъм масата го наблюдава Дана Кралова — през това време Карел подготвяше пациентката. Моментално премина към маниерите и тона на ухажор:
	— Данушка, цвете бяло, приветствам ви, нежна моя.
	Тя го изгледа изпитателно и тихо попита:
	— Как сте, пазите ли се?
	Отвърна й възможно най-нехайно:
	— За мен не говорете, чувствам се великолепно, ами кажете как е с писането вашият Грегори. Съдовите хирурзи владеят ли изобщо правописа? Не ви ли пише например любов с ф?
	— Не се тревожете, пише и владее не само правописа. Надявам се, че вече не пушите.
	Щросмайер продължаваше да отклонява разговора от темата:
	— Искате да кажете, че владее и чувствата си? Ами харемите — или те не бяха там?
	— Надявам се, че са другаде — не се предаваше анестезиоложката. — Надявам се също, че и вие вечер не си лягате късно и спите добре.
	— Жалко, че там нямат хурии*. Ржехорж поне щеше да сравнява. Твърдо вярвам, че в тази дисциплина една чешка лекарка не може да се страхува от конкуренция.
	[* Вечно млада и красива жена в рая на Мохамед. — Б.пр.]
	— Аз по-скоро се страхувам за вас — тихо му отвърна Дана. — Някой ми каза, че ви е видял да палите колата с манивела.
	— Е. поздравете го и му кажете, че тук аз ви пазя.
	— А себе си?
	Той махна с ръка — не си струва да се приказва.
	— Знаете ли, че бележите регрес като жена? Първоначално имах по-обнадеждаваща представа за вашата самота.


	Карел Сова и Арнощ Блажей вървяха по безлюден, изключително широк коридор. Най-сетне на една внушителна двукрила врата откриха табелата:
C>
	КАТЕДРА ПО ОРТОПЕДИЯ И ТРАВМАТОЛОГИЯ
C$
	Блажей почука.
	Никакъв отговор.
	Почука още веднъж, вратата се отвори и се показа топчестото лице на Цвах. Той приветливо се извини:
	— Добре дошли, моля ви за минутка търпение, веднага ще ви извикаме.
	И отново затвори вратата.
	Нищо не се беше случило и все пак това им подейства много зле. Особено на Блажей.
	Карел попита:
	— Този ли беше доктор Цвах?
	— Да. Не го ли познавате?
	— Само от това, което са ми разправяли за него.
	— А аз от личен опит.
	В същия миг вратата широко се отвори и отново се появи Цвах.
	— Моля.
	Не знаеха за кого се отнася поканата.
	— Кой е пръв?
	— Може да влезете и двамата. При нас няма нищо за криене.
	Залата на катедрата беше голяма, по средата с огромна маса, около която бяха насядали осем или десет души, от тях само две жени.
	Цвах звънко обяви:
	— Представям ви доктор Карел Сова и доктор Арнолд Блажей, главен лекар.
	Завеждащият катедрата, очевидно професор Халаба, беше беловлас, но не и престарял мъж, напротив — погледът му бе жив и всяко негово движение излъчваше енергия. Той покани двамата:
	— Седнете, моля. — И се обърна към Блажей: — Моля ви да направите кратко експозе. Каква е вашата тема?
	— „Резултатите от оперативното лечение при вродено изкълчване на тазобедрената става в зависимост от метода и от възрастта на пациента“.
	— Темата ме заинтригува — каза професорът. — Започвайте!
	Арнощ заговори отначало притеснено, но после все по-спокойно и по-прегледно и можеше да се каже, че спечели вниманието на комисията. Цвах го слушаше напрегнато и щом Блажей свърши, обърна поглед към професора и взе думата. Само по бележките пред него можеше да се разбере, че се беше подготвил повече от грижливо. И също така грижливо бе обмислил и заключението си:
	— … считам, че ни е представен ценен труд, който разширява познанията ни върху дадения проблем. Като минус мога да посоча само факта, че резултатите се базират върху изследвания за период само от три години и поради това с пълно право може да се възрази, че за окончателни и следователно научно потвърдени изводи трябва задължително да се изчака не по-малко от пет години. Също така би трябвало да се вземе предвид, че при отделните наблюдавани групи няма достатъчен брой случаи, за да може резултатът да бъде подкрепен и статистически. Накратко моето мнение е, че ще бъде жалко да се приключи работата в такъв незавършен вид.
	Цвах млъкна, завинти капачето на писалката си и зачака.
	Професор Халаба се озърна към членовете на комисията, за да види дали някой ще вземе отношение.
	Строгата на вид доцент Шипова поиска думата:
	— Съгласна съм с доктор Цвах, трудът на доктор Блажей е много необходим, но категорично се налага да бъде доработен.
	Останалите само кимаха. Завеждащият катедрата се обърна към пребледнелия Блажей:
	— Вие какво мислите?
	— Аз ли? Нищо.
	— Означава ли това, че сте съгласен с възраженията?
	Блажей отговори:
	— Доктор Цвах знае добре, че се занимавам с лечението на такива случаи вече тринадесет години и макар да съм обхванал само резултатите от последните три, моят опит се основава на много по-дълъг период.
	Цвах леко, сякаш с разбиране, се усмихна:
	— В такъв случай недоумявам, защо не ни запознахте с тях?
	Арнощ имаше желание да го разкъса:
	— Не допусках, че за вас са толкова ценни, колкото ни уверявахте…
	Халаба незабавно се намеси във възникващия спор:
	— Мисля, че няма причини за конфронтация, нали без друго всичко може да се навакса и точно след една година да получим един забележителен труд.
	Останалите мълчаливо се съгласиха.
	— Можем да определим една година като срок за предаване на новия вариант. — С тези думи той приключи и веднага се обърна към Карел: — Господин докторе, моля, имате думата.
	Арнощ тутакси стана и понечи да излезе.
	Халаба го спря:
	— Не е нужно да излизате, господин главен лекар.
	Блажей отговори сподавено:
	— Извинете, но бих искал да се оттегля.
	— Моля!
	Без да се огледа, той излезе, сподирен от погледи, в които се четеше изненада.
	Единствено в погледа на Цвах нямаше никаква изненада.
	Професор Халаба съобщи:
	— Пристъпваме към работата на доктор Сова. Каква е вашата тема?
	След около час Карел излезе от сградата и видя, че отвън в „Хондата“ го чакаше Блажей.
	Той отиде до колата и мълчаливо се намести на седалката.
	Блажей го попита глухо:
	— Всичко наред ли е?
	— Да.
	— Честито!
	Когато Блажей спря пред „замъка“ на Сова, Карел каза:
	— Благодаря ви. Другият път е мой ред. Довиждане!
	Но Блажей го спря:
	— Имам една молба към вас. Ще ви бъда много признателен, ако не разказвате на никого за моя случай.
	— Разбира се. Може да разчитате на мен.
	— Не казвайте, ако обичате, и на жена си.
	Карел се стъписа, но после се съгласи:
	— Както желаете.
	Алжбета изскочи от кухнята, препасана с престилка, с тенджера в едната ръка и с кърпа в другата.
	— Казвай какво стана?
	Карел тъкмо си събличаше шлифера.
	— Допуснат до защита пред научния съвет на факултета.
	Алжбета изпусна тенджерата и грейнала, се хвърли на врата на мъжа си.
	— Но това е великолепно, това е знаменито, ти защо не се радваш?
	— Радвам се.
	— Но не както трябва. А с Арнощ какво стана?
	Карел отвърна смутен:
	— В общи линии добре.
	— Какво значи в общи линии? — не го разбра Алжбета. — Мина или не?
	— В общи линии мина.
	Алжбета този път се ядоса:
	— Не можеш ли да ми отговориш като хората?
	— Обещах му да не казвам на никого. Дори и на теб.
	Алжбета подсвирна:
	— Значи не е минал.
	— Отсрочиха го с една година.
	— Цвах ли?
	Карел кимна:
	— Но, моля те, на никого нито дума!
	Изведнъж й стана мъчно:
	— Горкият Арнощ.
	— Това може страшно да ни навреди.
	Тя отговори изненадана:
	— Струва ми се, че по-напред ще навреди на него.


	Този, за когото говореха, тъкмо се качваше по стълбите и още отдолу видя как от стаята излезе жена му.
	И щом стигна горе, по лицето му Блажейова разбра всичко:
	— Накисна ли те?
	— Накисна ме.
	— А Сова?
	— Не.
	— Така че утре ще знае цялата болница, а вдругиден — целият Бор — беше първата й грижа.
	— Карел ми обеща, че няма да каже на никого.
	— И ти вярваш, че ще удържи на думата си?
	— Мисля, че да.
	— А аз не — отговори прозорливата му жена.


	Възрастният доктор четеше тази вечер книга и когато в стаята му влезе доктор Фастова, се изненада много, но и много се зарадва.
	— Седнете, мога ли да ви налея малко вино?
	— Мястото ще приема, но виното — не — отвърна тя кратко.
	Сова се сконфузи, ала все пак се постара да продължи разговора с предишния тон:
	— Нещо лошо ли съм ви сторил?
	— Вие на мен, аз на вас.
	— Не ви разбирам.
	— Какво сте казал на хората, когато искаха да им се извиня?
	— Не е съществено.
	— Напротив! — викна Фастова. — Вие бяхте изпаднал в ситуация, в каквато не сте се озовавал никога през живота си; вие е трябвало да лъжете, било ви е съвестно, срамувал сте се.
	След кратко колебание той се съгласи:
	— Страшно!
	— Ето, виждате ли? А аз си казах, че отново съм докарала един мъж до положението да се страхува от мен.
	— Но аз не се страхувам от вас.
	— Не, страхувате се. Вие очаквате със страх какво пак ще ви погодя.
	На нейната атака не можеше да се устои.
	— Това не е страх, това е само леко опасение.
	Но Фастова продължи доста ядосана:
	— Казах ви, че с мен ще изпадате в дяволски деликатни положения, а вие ми отговорихте, че ще бъдете доволен. И ето ви сега първото. Смешно дребно. Далеч под моите действителни възможности. И къде се оказахте вие, уважаеми господин главен лекар, с цялото си благородство? Само не искайте да ви го опиша така, както си го мисля. Кратко и ясно: в най-близко време ми намерете заместник, а аз си отивам.
	Той остана поразен.
	— Не може да ми направите такова нещо.
	— Напротив, не мога да направя нищо друго. И понеже не мога и да се променя, ще стана източник на нови конфликти и сътресения, а вие наистина не ги заслужавате.
	— Но аз бих…
	— Благодарение на вас тукашният колектив очаква още утре моето извинение, а аз в никакъв случай няма да се извинявам. Така че въпросът може да се разреши единствено, като пред тях се явите вие и им съобщите, че съм си подала оставката. Мнозина ще бъдат доволни, за някой това дори ще открие нови перспективи, а вие ще можете да си живеете и занапред мирно и тихо. Справедливо. Благородно. Всичко хубаво, драги! Лека нощ!
	Тя излезе и го остави смазан под тежестта на самотата.


	Блажей влезе в своя кабинет — безкрайно го гнетеше чувството за несигурност. Той си остави чантата и облече бялата престилка.
	На вратата се почука.
	— Да!
	Влезе Щросмайер, огледа се.
	— Пръв ли съм?
	— Останалите, надявам се, ще дойдат.
	— На катедрата в Прага трябва да е било ужасно.
	Арнощ застина.
	— Защо?
	Но Щросмайер се впусна да философства, без да има предвид нещо конкретно.
	— Мен не могат ме замъкна там даже с чифт тежкотоварни коне. Не ти ли се струва, че всеки изпит сам по себе си е едно изтезание, унижение? И за двете страни. А пък да изпитваш възрастни хора е отвратително. Не ти ли се искаше да се вдигнеш и да избягаш?
	Блажей отговори с възможно най-голямо безразличие:
	— Не.
	— Значи много си държелив. Как беше Цвах?
	— Какво, какво Цвах?
	— Нормално ли се държа или като световен шампион?
	— Нормално.
	— Значи като световен шампион.
	Влезе Карел.
	— А, ето го и другия герой от Нарвик*. Там за какво ви…
	[* С десант през май 1940 г. съюзнически военни части освобождават временно от хитлеристка окупация това норвежко стратегическо пристанище. — Б.пр.]
	Блажей не му позволи да довърши изречението, пресече го по средата:
	— Мисля, че трябва да се занимаем с по-важни неща.
	Каква е оперативната програма?
	След половин час той тръгна на визитация, като навсякъде всяваше ужас.
	Петерка докладва при първото легло:
	— Операция на менискуса, лечението протича успешно, първоначалният хематом се разсейва, след като започнахме да правим компреси с лед.
	Арнощ го погледна, после погледът му се премести върху завивката на пациента — той я хвана и рязко я отметна.
	На коляното наистина имаше компрес, но със следващото си движение главният лекар го махна и процеди през зъби:
	— Вие не сте направил пункция, макар че ви казах, ако не се лъжа, казах ви дори два пъти.
	Петерка леко се изкашля, после отговори с тон, който предвещаваше продължителни дебати:
	— Прецених положението и стигнах до извода, че пункцията не е безусловно необходима…
	Арнощ го сряза:
	— Никой не ви е молил за преценка, трябваше да изпълните нареждането ми.
	Младият лекар погледна към Щросмайер, Сова и Хункова: забеляза, че и пациентките смаяни наостриха слух, та нищо да не им убегне.
	— Смятах, че лекарят не е автомат, а самостоятелно мислещ човек, който…
	Но Блажей нямаше намерение да се съобразява нито със ситуацията, нито със свидетелите:
	— Самостоятелно може да мисли само лекар, който нещо знае. Засега трябва да внимавате да не разваляте нещата повече, отколкото е нужно.
	Петерка се опита да омаловажи случилото се:
	— За мен май не се очертава много радостна перспектива.
	Блажей прецеди през зъби:
	— За нас още по-малко.
	В лекарската стая Петерка се разфуча:
	— Той какво си въобразява? Че ще ме натиква в кучи задник и пред пациентите? Да, ама дяволски се лъже.
	В стаята седеше Щросмайер и явно обядваше, макар че не можеше със сигурност да се определи какво точно яде.
	— Мога ли да попитам какво ще предприемете?
	— Ами че то е просто като фасул — отговори хирургът-новак. — Събирам си партакешите и като изкарам войниклъка, ще почукам другаде.
	— Надявате се, че другаде ще бъде по-добре?
	— Навярно там няма такива нафукани гении.
	— Силно се съмнявам — възрази Щросмайер, — защото поначало всеки хирург е гениален, и вие много скоро ще станете такъв. Но оня, който е гениален, а освен това и поне малко умен, е доволен, ако някой голям специалист се изкаже откровено за работата му.
	В стаята влезе Дана Кралова, но остана незабелязана до вратата.
	— Защото между лекарите много не е прието да си казват какво мислят един за друг. Та щом сега ви казвам, че един медицински ембрион, какъвто сте вие, е длъжен по нареждане на главен лекар като Блажей, наистина безпрекословно да направи пункция — приемете това като подарък от мен.
	Петерка се изчерви, защото едва сега забеляза Дана Кралова.
	— Благодаря, не приемам подаръка.
	Щросмайер си размени с анестезиоложката поглед, който означаваше: „какво да го правя това момче?“
	Кралова се опита да го предизвика:
	— Не приемате главния лекар, не приемате доктор Щросмайер, не приемате и Сова, тогава всъщност кого приемате?
	— Всеки, който се държи с мен като с равен!
	— Човече — изръмжа Щросмайер, — когато с вас седнем да си приказваме за момичета, ще бъдем равен с равен, но говорим ли за менискуси, май още не.
	Младият мъж изхленчи:
	— Виждам, че ще трябва да почукам другаде още преди казармата.
	После той отвори вратата като че ли искаше да я изкърти и изчезна.
	Кралова попита смаяна:
	— Случвало ли ви се е някога такова нещо?
	— Случвало ми се е.
	— Кога? С кого?
	— Преди тридесет години. С мен самия.
	— Не ви вярвам.
	Щросмайер въздъхна:
	— Аз едва през последните години успях да култивирам у себе си скромност, мъдрост и инфаркт…
	Каза го с такава очарователна усмивка, че Дана Кралова не се поколеба и го целуна по бузата.
	— О, непристъпната анестезиоложка омеква. Какво да предприема, и то незабавно?
	— Да дойдете с мен пак на ЕКГ.
	Щросмайер каза с досада:
	— А, не! Вие сте способна да наложите такъв антиеротичен тон, внимавайте, казвам ви го за втори път, това може да ви стане навик, нещо като — аз го наричам научно — вагина пекторис.
	Кралова знаеше, че би трябвало да се обиди, но за съжаление се наложи да се засмее.


	Колата на Пйенкава отново беше разглобена на съставните си части.
	Самият той лежеше под нея и когато пред погледа му се появиха женски прасци, които добре познаваше, се измъкна навън и поздрави жена си Марта:
	— Здравей!
	— Здрасти!
	Не стана нужда да пита, по вида й разбра всичко.
	— Какво казаха?
	— Че всичко е наред.
	Той се ядоса:
	— Тия твои доктори са направо световни. При теб всичко е наред, при мен всичко е наред, а къде е детето?
	Марта се огледа дали някой не го слуша.
	— По-тихо, моля те!
	И в същия миг безпомощно се разрида.
	С един скок Пйенкава застана до нея и почна да я успокоява:
	— Недей, Марти, не плачи, може наистина да сме много нетърпеливи, нали нищо не разбираме…
	И той я привлече към себе си и я целуна — ръката му стави върху бузата й черна ивица.
	— Олеле… изцапах те, извинявай.
	— Няма нищо. Ела си днес по-рано.
	— Веднага прибирам всичко. И без това тоя вампир така ми смуче кръвчицата — повече от всички гинеколози на куп.
	Марта се опита да се засмее:
	— Идвай си!
	Когато се поотдалечи, той й викна:
	— Марта!
	— Какво?
	— И никаква надежда ли не ти дадоха?
	Тя видя колко много му се искаше да чуе, че са й дали надежда, затова му кимна усърдно: да, дадоха.
	Той пък й махна с ръка, сякаш беше доволен от отговора. И двамата се стараеха много, когато играеха тази игра.


	От известно време главният лекар Блажей започна да забелязва около себе си някакво раздвижване.
	Веднъж, както си вървеше по коридора, с крайчеца на окото си зърна две сестри, които го сочеха и нещо си шушукаха.
	Бяха го извикали в приемното отделение да прегледа един ранен при катастрофа и той видя, усети, че двама от санитарите с удоволствие говореха явно за него.
	Докато обработваше една фрактура, чу как трите сестри от операционната си шушнеха нещо за него с изумени погледи.
	Като отиваше на съвещание, през полуотворената врата долови мъжки глас:
	— Помните ли доктор Цвах, работеше тук. Та той на изпита направо го е изхвърлил.
	Друг глас самодоволно прокоментира:
	— Значи нашият кандидат се накандидатства.
	Когато разказа на жена си, тя само поклати глава: пак беше се оказала права.
	— Твоята тайна бързо излезе наяве.
	Арнощ обикаляше из стаята като уловен в клетка звяр.
	— А ти си внушаваше какво ли не.
	— Много ми се ще да знам по какъв канал е стигнало до болницата.
	— Не е чак толкова сложно — каза Блажейова. — Сова го е разтръбил.
	— Не вярвам — рязко й възрази Арнощ.
	— А защо не?
	— Той не би направил такова нещо.
	— Ами жена му?
	— И тя.
	— Но не си толкова сигурен.
	— По-скоро някой е бил в Прага и е разбрал. — Той хвърли вестника, който държеше и каза нервно: — Не приемат работата ми, защото примерите били малко и само от три години, а че Сова е описал операции, дето сме ги правили ние, когато той още изобщо не е бил в нашата ортопедия, това е нищо!
	Думите му заинтригуваха Блажейова:
	— Той ваши случаи ли е посочил?
	— Че откъде ще ги вземе, като е тук само от няколко месеца?
	— Но ти спокойно можеше да го кажеш във факултета.
	— Защо да го правя?
	— Дори и след като ти подложи крак в болницата? — попита Блажейова.
	Но Арнощ пак й възрази решително:
	— Глупости! Не е бил Сова.
	— Защо не?
	— Просто защото е невъзможно.
	И с това приключи разговора.


	Доктор Фастова стриваше енергично чесън в една чинийка. Явно във всичко, което правеше, влагаше бързина, напрежение и искаше веднага да бъде готово.
	На вратата се почука.
	Не й стана много приятно, но извика:
	— Влезте!
	Кой друг можеше да бъде — разбира се, Сова, облечен доста официално.
	— Добър вечер!
	— Заповядайте!
	Той видя, че е дошъл в момент, когато Фастова си приготвя вечерята. Попита колебливо:
	— Идвам не навреме, нали?
	— Гледам, че сте се докарал. Отивате ли някъде?
	Смущението му се усили.
	— Не, не.
	— Тогава сигурно идвате отнякъде?
	— Също не.
	— Ами че седнете, де, защо стоите?
	Сова каза:
	— Но искам и вие да седнете.
	— Сега ли? Не може ли после, след вечерята.
	Сова обаче беше много сериозен.
	— Моля.
	Тя все още не можеше да разбере нищо, но си изтри ръцете, свали си престилката и седна срещу него.
	— Ето, вече седя.
	— Исках да ви кажа, че много и много мислих за вашето положение. И за моето. И се опитах да си представя какво ще бъде тук, като си заминете. И тази представа ме ужаси`. Сигурно и аз не бих могъл да остана.
	— Ама че сте! — упрекна го Фастова. — Бил сте тук и преди мен, ще бъдете и след мен.
	— Преди вас бях тук, но не знаех за вашето съществуване. А след като сте тук, вече знам. И ето, идвам при вас с предложение, или идея, или молба…
	— Все пак да се извиня, нали?
	— Не, не!
	— Тогава какво?
	— Да се омъжите за мен.
	Чак сега, за първи път, доктор Фастова се смая.
	— Какво?!
	— Сигурно твърде много си позволявам, нали?
	— Е, не може да се каже така.
	— А как може да се каже?
	— Вие не очаквате от мен дефиниция, а отговор, нали?
	— Да, отговор.
	— Ама само как ме изплашихте, драги. Но нали не искате да ви отговоря начаса?
	— Както намерите за добре.
	Самоувереността й взе да се възвръща.
	— Смятам, че преди всичко и най-напред трябва да се налапаме, това ще ни успокои и ще ни наведе на по-благочестиви мисли, а после ще видим… Не искате ли да ви дам престилка?
	И тя го препаса с престилка и с негова помощ продължи да приготвя вечерята.


>	Глава осемнадесета

	Един ден в болницата пристигна областният ортопед, изтормозен от непрестанните оплаквания на зарзаватчийката Добиашова. Той проучи всички протоколи, разговаря с лекарите и с пациента и после, придружен от директора на болницата, сподели пред ортопедите своето становище.
	— Бих искал да ви кажа, че след като се запознах с документацията, стигнах до извода, че сте действали съвсем правилно, не е направена никаква грешка, нито що се отнася до приложения метод, нито след това. В този смисъл ще отговоря и на жалбата на госпожа Добиашова.
	Най-открито изрази своето задоволство директорът:
	— Доволен съм да чуя вашето заключение. Винаги съм наел, че на това отделение може да се разчита…
	Областният ортопед зададе последния си въпрос:
	— Бих искал само да попитам как възнамерявате да продължите лечението?
	Всъщност той питаше главния лекар Блажей, но Арнощ предостави отговора на Карел Сова.
	— Ние намираме, че не ни остава нищо друго, освен да направим нова операция, като евентуално поставим гентамицинова верижка.
	— Съгласен съм.
	Всички решиха, че с това случаят Добиаш е приключен веднъж завинаги.


	Сова беше извел доктор Фастова на разходка с колата. Когато стигнаха до гората, оставиха автомобила на пътя и продължиха пеша.
	Вървяха бавно между високите дървета, обгърнати от тишина.
	— Мислихте ли за нас? — попита я той най-сетне.
	— Не съм — отговори рязко Фастова. — За такива неща не мисля.
	Отговорът й смути Сова.
	— Не мислите ли?
	— Не, защото предварително ми е ясно всичко.
	— И какво ви е ясно?
	— Че това е пълна глупост. Да се развеждаш — да се омъжваш — на тия години…
	Мъжът до нея се почувства много нещастен.
	— Очаквах го.
	— Трънки сте очаквал! Аз очаквах!
	— Сега не ви разбирам. Какво сте очаквала!
	— Очаквах, че ще ликвидирам въпроса за нула време, но вие сте невероятно упорит дядка.
	Беше се ядосала.
	— Аз ли? — попита изумен Сова. — Че какво правя?
	— Непрекъснато се врете в душевното ми пространство — недейте да свиквате така.
	Той отстъпи съвсем смирено:
	— Вече няма.
	— Ами, няма! Аз най-неочаквано се хващам, че ви чакам вечер, че се ослушвам за вас, че сутрин бързам да ви видя, че дори вече се контролирам, каквато съм цапната в устата да не изтърся първото, което ми дойде наум, накратко казано — пълно обезличаване.
	— Да ви призная — заговори Сова все по-объркан, — вече изобщо не мога да се ориентирам. Това ми прозвуча като някаква надежда за мен. Правилно ли го тълкувам?
	— Нищо не тълкувайте! — възрази Фастова. — Все още не съм се предала, все още съм способна на някакъв отпор.


	В деканския кабинет имаше поне двайсетина души, ако не и повече, които сновяха между преддверието на кабинета и заседателната зала зад него.
	Доктор Цвах посрещна Карел.
	— Радвам се да ви видя, господин докторе, елате да ви представя на декана.
	Той го заведе при един не много стар мъж, представи го, деканът му стисна ръката.
	— Много ми е приятно, че се запознавам с вас. Работата ви е забележителна. Запознайте се и с останалите членове на научния съвет…
	Цвах го поведе и го представи на всеки от членовете на съвета — всичко му се струваше донякъде недействително, тези хора с прочути имена бяха любезни, мили, шегуваха се, всъщност от тях той познаваше само професор Халаба и доцент Шипова.
	После влязоха в заседателната зала, накараха го да седне на видно място, деканът откри защитата, Карел благодари за вниманието, двамата рецензенти прочетоха и обосноваха своите становища, както личеше — доста благоприятни. Вторият рецензент беше именно доцент Шипова, а тя завърши изказването си с думите:
	— … мое задължение е накрая да поставя въпроса, който се повдигна във връзка с вашата работа. На страница 13 вие сочите, че трудът ви е разработен въз основа на шестдесет операции, които сте направил сам. Но за един такъв кратък период обаче в една неголяма болница не е възможно да е имало толкова операции от този тип, следователно е очевидно, че сте осъществил сам по-малко от половината. Останалите са били направени наистина във вашето отделение, но преди постъпването ви в него и от други колет.
	Карел погледна доцент Шипова, после Халаба и след това декана, които попита:
	— Можете ли да отговорите на този въпрос?
	— Мога.
	— Как?
	— Истината е, че тези операции бяха направени от моя баща и резултатите ги получих от него.
	В залата изведнъж настана потискаща тишина.
	— Само от баща си или и от други?
	Карел промълви едва чуто:
	— И от други.
	Деканът се огледа дали членовете на съвета имат някакви забележки, но никой не поиска думата, само доцент Шипова затвори папката си.
	— Според установения ред — каза деканът — ще ви помоля да почакате отвън, сега научният съвет ще разисква и след това ще подложи на гласуване дисертацията ви.
	Карел стана, поклони се и излезе.
	Мина в кабинета на декана с намерение да излезе навън, но се спря до прозореца. След малко чу зад себе си гласа на Цвах:
	— От Бор се получи писмо за тези операции.
	Карел се обърна.
	— Писмо ли? От кого?
	— Нямам представа — отговори Цвах. — Никога през живота си не съм чувал това име. Но нали разбирате, то може и да не е истинско.
	— Вече няма значение — каза Карел.
	— Много ли хора четоха вашия труд? — попита Цвах.
	Карел нямаше желание да говори повече за това.
	— Блажей го е чел със сигурност, нали?
	— Да.
	— Друг някой?
	— Не знам.
	— Значи никой друг. Въпреки това не ми се вярва.
	— Какво?
	— Че Блажей би седнал да напише такова писмо — изненада го с отговора си Цвах.
	— Мислех, че не сте били в много добри отношения.
	— Абсолютно вярно. И имах да си връщам. И все пак този човек ми помогна, както никой друг.
	— Той ли? С какво? — не го разбра Карел.
	— С това, че ме изгони. Ако не беше той и до ден-днешен щях да си седя в Бор, третиран като последен аутсайдер, без сам да имам достатъчно сили да напусна. Със своето благородство вашият баща никога нямаше да направи това, което направи Блажей и аз чисто и просто щях да се погреба там. Трябва да уважаваме противниците, които ни нанасят честни удари.
	— Но това писмо е по-скоро удар в гърба.
	— Така е — съгласи се Цвах. — Тъкмо затова не вярвам, че го е написал Блажей.
	Вратата зад тях се отвори и секретарката каза:
	— Викат ви, господин докторе.
	Карел се спря в средата на залата, дори не седна, деканът насреща също стана.
	— Възложено ми е да ви съобщя, че научният съвет на факултета смята за невъзможно присъждането на кандидатска степен въз основа на вашата дисертация и е на мнение, че би трябвало, разбира се, след съответно няколкогодишно събиране и класифициране на собствени наблюдения, да напишете нов, напълно самостоятелен труд.
	Деканът млъкна. Карел постоя още няколко секунди, после се поклони и без да каже дума, излезе.


	Доктор Щросмайер влезе в пивницата, посрещнат с радостно възклицание от бившия главен лекар Въртишка.
	— Колега, камък ми падна от сърцето!
	— Че как иначе, нали идвам да подкрепя своята фаворитка.
	— Само че фаворитката няма да дойде, не я е пуснала майка й, защото я болял корема, или не знам точно какво.
	Щросмайер се уплаши:
	— Надявам се, че не искате да кажете това, което си мисля.
	— Хич не се плашете, ще седнете на осма дъска.
	Щросмайер незабавно се обърна и тръгна към изхода.
	Въртишка се вкопчи в ръката му:
	— Вие наистина ли искате да ни предадете?
	Щросмайер се спря засрамен.
	— Какво ли в Чехия не наричат предателство!
	И се остави да го поведат като овца към скотобойна.
	Играчите вече седяха един срещу друг край определените им дъски, единствено последната беше заета само от едната страна. Там седеше стар мършав счетоводител, плешивият му, необикновено ръбест череп светеше, дори проблясваше.
	При вратата Въртишка прошепна на Щросмайер:
	— Началник на служба „Заеми“, някой си Шмейкал, внимавайте как ще започнете, тогава той дебне всяка грешка.
	— Много ви благодаря. Днес той ще ми тегли чертата и с лихвите.
	Междувременно Въртишка се беше приближил до споменатия Шмейкал.
	— Господин счетоводител, мога ли да ви представя вашия съперник? Доктор Щросмайер.
	Мършавото човече вдигна поглед, устните му се разтегнаха в приветлива усмивка и откриха два реда конски зъби.
	— Приятно ми е, господин докторе, слушал съм много за вас.
	— Изключено! — възрази Щросмайер. — Никога не съм имал повод да донеса при вас, в спестовната каса, дори една крона.
	— Имам предвид вашата известност като лекар.
	— Тук тя за нищо няма да ми послужи.
	Въртишка побърза да се отдалечи:
	— И така, няма да ви преча, успех!
	И той поощряващо намигна на Щросмайер.
	От другата страна председателят му направи знак, че му стиска палци.
	Шмейкал протегна свитите си в юмрук ръце:
	— Избирайте, господин докторе!
	Щросмайер посочи лявата ръка. Счетоводителят я отвори, показа се черна фигурка.
	— Аз съм с белите. Започвам.
	И моментално направи първия ход.
	Щросмайер едва беше успял да се огледа, да премести първата фигура, а Шмейкал вече правеше следващия ход.
	Щросмайер отговори неуверено и видя, че счетоводителят беше изненадан — явно бе направил някаква глупост.
	Шмейкал зиморничаво започна да трие ръце.
	Щросмайер се хвана за това като удавник за сламка:
	— Студено ли ви е?
	— На мен ли? Не — пророни човечето. — Само малко, на краката.
	— Тук? На краката? — удиви се Щросмайер. — И отдавна ли страдате от това?
	— От кое?
	— От нарушено кръвообращение.
	— Аз ли?
	— Ходил ли сте на лекар? — продължаваше да го атакува с въпроси Щросмайер.
	— Момент! — извика съперникът му.
	Той посегна към една фигура, посегна към друга, после премести първата. И тутакси съжали.
	— Всъщност, какво представлява това нарушено кръвообращение?
	Щросмайер направи ход и отговори:
	— Нарушено кръвообращение ли, би трябвало да знаете.
	Шмейкал съвсем се изнерви:
	— Чувал съм, но… аз ли съм наред?
	— Разбира се.
	— Сега трябва да се съсредоточа.
	Той се замисли и както се беше вглъбил в себе си, Щросмайер го попита тихо:
	— Потят ли ви се ръцете?
	— Какво? Понякога.
	— А как сте с дишането?
	— Какво ми има на дишането?
	— По-добре играйте.
	Шмейкал нервно премести една фигура.
	— Понякога дишам много трудно. Например в края на тримесечието. Какво означава това?
	— Веднага ще ви обясня — каза любезно Щросмайер. — Но преди това, с ваше позволение, ще ви взема коня.
	Счетоводителят се смая как го беше допуснал.
	— Вие ми взехте коня?
	Щросмайер кимна, после добави:
	— А сега ви казвам шах. Шах, господин счетоводител!
	Шмейкал взе да търси пролука, през която да измъкне царя от железната обсада и избръщолеви:
	— Сега вече съвсем ми се смръзнаха краката, ръцете ми се изпотиха и ми духа на главата.
	— Нищо ви няма — успокои го Щросмайер, — в опасност е вашата царица, а не вие.
	Около тях започнаха да се събират нови и нови играчи.
	Счетоводителят каза отчаян:
	— Как не обърнах внимание на дамата, досега не ми се беше случвало такова нещо.
	— Вие говорите така, сякаш се предавате?
	Един от играчите викна:
	— Господин Шмейкал, за бога, какво чакате още, хвърляйте кърпата на ринга*!
	[* Правило в бокса — щом треньорът хвърли кърпата на ринга, боксьорът, негов възпитаник, преустановява състезанието. — Б.пр.]
	Шмейкал събори царя и простена:
	— Поздравявам ви, вие сте по-добър!
	Към Щросмайер се спуснаха всички играчи, начело с Въртишка:
	— Колега, вие спечелихте точка, на която изобщо не разчитахме.


	Малката Ханка отвори широко вратата и викна доволна:
	— Здравей, татко, идваш точно навреме.
	Карел Сова не беше в особено добро настроение.
	— Здравей! Защо съм дошъл точно навреме?
	— Защото някой трябва да ми направи домашното по математика.
	Целунаха се и дъщерята го поведе към стаята си.
	На вратата на всекидневната се показа бившата му жена.
	— Добре дошъл! — и тя му подаде ръка.
	— Благодаря.
	— Много бързо си приключил със защитата. При нас това понякога продължава безкрайно дълго.
	— Мина бързо — отговори той.
	Дъщеря му го поведе пак към своята стая, като отстрани майка си.
	— Не го бави повече, че няма да свършим!
	Карел се извини с поглед на Катержина и се остави да го водят. Жена му каза само с приветлив глас след тях:
	— Е, честито!
	От вратата на детската стая обаче той страшно тъжно отговори:
	— Няма за какво да ми честитиш. Изхвърлиха ме.
	Бившата му жена застина на мястото си.
	— Не се притеснявай. И аз не станах доцент.
	Сега пък той се изненада:
	— Сериозно ли? И защо?
	— За съжаление — така е. Но няма да го обсъждаме, нали?
	— Правилно, светът иска човек да се държи така, сякаш всичко е в реда на нещата.
	— Да, по-добре се преструвай, че всичко е наред и не разправяй какви неприятности имаш.
	В този миг Карел почувства тази жена много близка.
	Вечерта обаче Алжбета сипеше гръм и мълнии:
	— Блажей е невероятен подлец. Понеже не го допуснаха и понеже няма да го преживее, решава да повлече след себе си и теб.
	Карел се опита да възрази:
	— Никой не знае дали е бил Блажей, никой не каза.
	— Как така? Нали само той чете твоята работа?
	— Да, но…
	— Такава свинщина с нищо не може да се оправдае. Тук всяко благородство е неуместно.
	— Но по принцип те са прави. Повече от половината операции не са мои.
	Това обаче не беше никакъв аргумент за Алжбета.
	— Нима в другите болници колегите не си помагат? Веднъж ще помогне един, после пък друг ще помогне на него. Но нашият многоуважаем господин не може да го понесе и ти стоварва удар като най-обикновен доносник. Ти трябва да му го кажеш, трябва, дори ако се наложи да напуснеш отделението.
	Той нищо не отговори. Само тихо отбеляза:
	— Отбих се за малко при Ханка. Двете те поздравяват.


	Вацлав Пйенкава тъкмо захапа печената филийка, лицето му се изкриви от болка и той не успя да сподави стона си.
	Жена му тутакси отиде при него:
	— Какво стана, какво стана?
	— Нищо, изглежда не захапах както трябва.
	Но тя вече беше забелязала синята подутина на венеца му и изненадана попита:
	— Вашек, какво е това?
	— Къде? Не мога да видя.
	— Кой го направи?
	— Не знам. Изглежда съм си ударил брадата в панела.
	Но опитът му да се пошегува не можа да я заблуди.
	— Вашек, ти си се бил с някого, нали?
	— Не — отвърна Пйенкава. — Само фраснах веднъж Рудла и той мене и после, за съжаление, ни разтърваха.
	— И защо се биеш с най-добрия си приятел?
	— Защото разправя тъпи вицове.
	Тя се досети:
	— Вицове за нас двамата?
	— Да. И не ме питай какви.
	Марта седна на мястото си. Притихнала, бледа, наскърбена.
	Мъжът й я погледа, погледа и тихо почна да разказва:
	— На първия етаж живеят Новакови и нямат деца, а на втория Прохазкови и имат шест, и всичките с големи бузи. Един ден господин Новак причаква господин Прохазка и го пита: „Не се сърдете, господин Прохазка, но как го правите, та имате толкова много и толкова хубави деца? Ние така се стараем, а ето на` — нямаме“. А господин Прохазка вика: „Много е просто, господин Новак. Стига да имате сапун и метла с дълга дръжка“. „Сапун и метла с дълга дръжка ли? Не ви разбирам“ — чуди се господин Новак. — „Ами че то е ясно — смее се господин Прохазка. — Със сапуна измивате хубавичко вашата госпожа, а с дръжката удряте по тавана, аз идвам и всичко останало вече е моя грижа“.
	Вацлав Пйенкава млъкна и настана пълна тишина. После той се надигна и отиде при жена си, прегърна я и се помъчи да я окуражи:
	— Не го вземай присърце. Като си имаме бебе, ще счупя с дръжката на метлата чутурата на тоя…
	А тя се постара да отговори, колкото може по-весело:
	— Знам, и ще се радвам, като го направиш.


	По слабо осветения през нощта коридор вървеше Арнощ Блажей — сам, с ръце в джобовете на престилката. Влезе в кабинета си. И с учудване установи, че там се беше настанил гост — доктор Щросмайер.
	— Ти ли си?
	— Дойдох при теб — отговори доктор Щросмайер.
	— Какво има?
	В гласа на Щросмайер не се долавяше и следа от присъщата му закачливост:
	— Станало е нещо, което хич не ме засяга, но все пак трябва да ти го кажа.
	— Какво е то?
	— Арнощ, тук за теб се шири грозна клевета.
	Блажей пребледня, помисли, че става дума за Ина.
	— Кой я разпространява? Тя ли?
	Щросмайер разбра, че Арнощ е на друга вълна.
	— Не е това, което си мислиш, не е.
	Блажей бързо и рязко го прекъсна:
	— Нищо не си мисля.
	— Говори се, че си донесъл във факултета, че Карел не е правил толкова операции, колкото е посочил в работата си и заради тоя донос са го отрязали.
	Блажей посрещна думите му с непресторено удивление:
	— Отрязали ли са го?!
	Сега смаяният беше Щросмайер.
	— Че ти не знаеш ли?
	— Попитах го, а той ми каза, че са го са го отложили.
	— Това отлагане е за години и трябва да си смени темата.
	— Не му завиждам.
	— Аз също. Но да се върнем на клеветата.
	— Виждам, че и вярваш.
	— Не вярвах и не вярвам — отговори твърдо Щросмайер. — Затова, ако обърна внимание, казвам „клевета“. Но тук има нещо, дето не с наред.
	— А именно?
	— Ти си единственият, който е чел работата му и е знаел за операциите. Можеш ли да си го обясниш?
	— Не.
	— Жалко.
	— Във факултета също са я чели, например Цвах.
	— Цвах не е имал причина да го клепа.
	— Докато аз съм имал.
	Щросмайер строго потвърди:
	— Докато ти си имал.
	Двамата дълго мълчаха.
	— Не си много сигурен дали трябва да ми благодариш, че те уведомих, нали?
	Главният лекар въздъхна тежко:
	— Благодаря ти.


	Доктор Сова спря колата си пред здравния пункт, паркира я до някаква друга, която се намираше там, и изскочи навън като младеж.
	Грабна лекарската си чанта и бързо влезе вътре в чудесно настроение, обзет от светли очаквания.
	Взе стъпалата по две и горе веднага се насочи към стаята на доктор Фастова.
	Почука и без да дочака отговор, влезе с поздрав:
	— Добър ве…
	Но в същия миг забеляза, че до прозореца беше седнал някакъв мъж, около петдесетгодишен, спортен тип, а доктор Фастова я нямаше.
	Бившият главен лекар не доизрече поздрава си.
	Мъжът стана и много любезно каза:
	— Добър вечер! Позволете да ви се представя — инженер Фаст. — И той подаде ръка на вцепенилия се Сова.
	— Приятно ми е. Сова.
	— Веднага си помислих, че вие сте главният лекар Сова, жена ми много ми разказва за вас.
	Тъкмо на това Сова не повярва особено, но какво да се прави?
	— Колежката Фастова е излязла…
	— Само за малко, да купи нещо за из път. Трябва ли ви?
	— Ами… ако има малко време само да се разберем какво ще правим.
	— Имате предвид утре ли?
	— Утре също — апатично промълви Сова и излезе. — Засега довиждане!
	Доктор Фастова дойде при него след доста време.
	Сова беше седнал в креслото си, не четеше, дори не беше запалил лампата.
	Отначало тя не можа да се ориентира в полумрака.
	— Тук ли сте?
	— Тук съм — отговори главният лекар.
	— Може ли да светна?
	Вместо отговор той сам запали лампата. Светлината заля едната от стените и част от тавана и стаята изведнъж стана по-приветлива.
	Фастова погледна Сова и седна срещу него.
	— И така — какво да правим? Синът има неприятности в училището, искат да го изключат, дъщерята е бременна, мъжът ми зарязал своята мацка или тя — него, все тая, и всички в един глас викат: „Майчице, върни се при нас, ние тук не можем без теб!“
	Сова я слушаше и мълчеше.
	— Нещо не сте много словоохотлив.
	— Какво трябва да кажа?
	— Ами например, дали да не го сграбча за яката и да го изхвърля навън.
	Сова каза:
	— Децата си не можете да сграбчите за яката.
	— Вие говорите като моето по-лошо „аз“.
	Той неволно се усмихна. Тази жена всеки път съживяваше у него някаква бодрост или борбена решимост.
	— А какво ви казва вашето по-добро „аз“?
	— Моето по-добро „аз“ се обажда само когато се опитват мен да ме изхвърлят за яката — а сега мръснишки мълчи. Така че с готовност предоставям цялото решение на вас.
	Той й отговори много натъжен:
	— Има ли изобщо какво да се решава?
	— Я виж ти! — ядоса се Фастова. — Сега, когато тъкмо и между нас всичко започна! Или не е започнало?
	— Започна.
	— Ето на`!
	— Но трябва да помогнете на дъщеря си и на сина си.
	— Макар и да знам, че като всички подрастващи ще плюят на мен още щом ги измъкна от локвата и ги оближа?
	Сова тежко въздъхна.
	— Въпреки това.
	Доктор Фастова се разфуча:
	— С такива съвети можете да отидете да ви препарират, благородие недно благородно!
	И трясна подир себе си вратата така, че цялата къща се раздруса.


	Арнощ вкара колата в гаража, заключи го и пое нагоре по стълбите.
	Церемонията по посрещането на таткото оставаше неизменна. Децата изскочиха от стаята си.
	— Добър вечер, татко!
	— Добър вечер! Бяхте ли послушни?
	— Бяхме.
	В това време се появи и жена му и снизходително каза:
	— С малки изключения — бяха.
	После той седна на масата, без да сваля поглед от жена си, която сервираше вечерята.
	Блажейова забеляза, че я гледа и това донякъде я смути.
	— Уморен ли си?
	— Доста. В отделението сме трима души и половина, а на това отгоре все някой отсъства. Днес трябваше да освободя Петерка, понеже се налагало да се яви за нещо във връзка с казармата, вчера Щросмайер беше в съда като вещо лице, онзи ден Сова защитава в Прага дисертация…
	Жена му каза „мимоходом“:
	— А, вече е ходил? И как е минало?
	Блажей каза също „мимоходом“:
	— Как може да мине? Сигурно добре.
	— Въпреки че половината от операциите не са негови?
	— Те не знаят.
	После, както бяха седнали един срещу друг с децата от двете страни, добави:
	— Освен ако някой не им го е казал.
	Жена му се държеше великолепно. С нищо не се издаде. Само отведнъж вниманието й изцяло се насочи към децата:
	— Дай, аз ще ти го нарежа!
	Изчака я и едва когато тя отново взе своите прибори, каза:
	— Сова не е защитил дисертацията си в Прага.
	Ножът и вилицата й дръннаха по чинията.
	Но после, в здравите ръце на жената, която тутакси се бе съвзела, отново почнаха да вършат работата си.
	Блажей се обърна към жена си и пак в присъствието на двете весели, безгрижни деца каза:
	— Няма ли да ме попиташ?
	— Какво?
	— Защо беше тая мистификация в началото, че е защитил?
	Тя трябваше да отговори и каза твърдо:
	— Ами навярно са научили отнякъде. И какво от това?
	Погледна я тъжно:
	— Само че има едно но…
	— Какво?
	— Цялата ортопедия знае, че единствено аз съм чел неговата дисертация…
	И като не получи никакъв отговор, довърши:
	— Ако съм поне мъничко честен, трябва да напусна болницата.


	Ина довърши писмото, сложи го в плик и го опря на пепелника. После вдигна пълната чанта, облече приготвения шлифер, с другата ръка взе дамската си чанта и измъкна от нея ключовете.
	Тихо, възможно най-тихо излезе в антрето.
	Но нищо не можеше да убегне от вниманието на бившата старша сестра, нито навремето в ортопедията, а още по-малко сега, в дома й.
	Щом вратата се открехна, и Яхимова вече беше в антрето. Моментално обгърна с поглед Ина и нейния багаж.
	— Излизаш ли, Инушка?
	— Да, ще занеса прането.
	— Но Роман ще го закара с колата, няма защо ти да го мъкнеш.
	— Не е тежко.
	— Не, не, в никакъв случай няма да позволя, толкова път има да биеш, ако искаш, ще дойда с теб.
	— Не отивам там, а при една приятелка, ще ми дава някои неща за бебето.
	И без да се бави повече, излезе, за да не трябва да отговаря и на друга въпроси.
	Яхимова остана в недоумение, цялата тази работа не й харесваше.
	Изтича до телефона и набра бързо пет цифри.
	— Аз съм, Романе.
	— Здравей, мамо!
	— Романе, Ина си отиде.
	— Къде е отишла?
	— Не знам. Но взе големия червен сак, първо каза, че ще отнесе прането, а като поисках да й помогна — че отива при приятелка, за бебешки дрешки, но сакът беше пълен, разбираш ли?
	— Не.
	— И аз не разбирам. — Тя погледна през прозореца, Ина тъкмо се качваше в автобуса. — В момента се качва в автобуса.
	— Кой номер?
	— Трийсет и пет.
	— Добре, мамо!
	И той бързо затвори телефона.
	Яхимова остави бавно слушалката.
	Ина седеше в полупразния автобус със сака в скута и спокойно гледаше пред себе си.
	След завоя зад автобуса се появи жълта „Лада“ и за няколко секунди го догони. Щом той спря на спирката, „Ладата“ също спря, щом потегли — и „Ладата“ тръгна.
	Ина я забеляза доста късно, но прие факта спокойно, може би с известно облекчение.
	На следващата спирка тя стана и слезе. Тръгна право към колата на Роман, отвори вратата и седна.
	Роман я попита кратко:
	— При коя приятелка отиваме?
	— При Марта Хункова.
	— Тя ли има бебешки дрешки?
	— Не.
	— Тогава защо?
	Ина попита със съвсем безцветен глас:
	— Майка ти не ти ли прочете писмото по телефона?
	— Какво писмо?
	— Написах ти писмо.
	— На мен ли? Защо?
	— Защото съм пъзла.
	Едва сега Роман рухна. Натисна рязко спирачките и закова колата на място.
	Някой зад него гневно натисна клаксона, заобиколи го и с жест му показа, че е кретен.
	— Отивам си, Романе.
	— Сега ли?
	— Сега дори е късно. Не мога повече така.
	— Някой държи ли се лошо с теб?
	— Не, не! Но детето не е твое.
	Ето че дойде… От известно време той усещаше, че някаква опасност бе надвиснала над него. Сега само глухо попита:
	— А чие е?
	— Няма значение. Ако можеш, прости ми, знам, че много те нараних. Извинявай.
	Тя отвори вратата и слезе.
	Роман гледаше как си отива от него, беше мъртво блед, по челото му бе избила студена пот. Механично включи на първа скорост и с ревящ мотор потегли след нея.
	Предното колело се качи на тротоара, колата се насочи към Ина, без тя да подозира каквото и да било.
	Когато на тротоара беше вече цялото шаси. Роман забеляза как групичка шестнайсетгодишни младежи го сочат и се кикотят.
	Слезе на платното и бясно подкара колата.


	Доктор Фастова качваше куфарите си в колата — мъжът й носеше другия багаж.
	— Това май е всичко.
	Жената се огледа, после въздъхна:
	— Виждам, че дипломатическият корпус няма да се появи да ни изпрати. Карай!
	Вече се качваше в колата, когато от вратата на здравния пункт излезе Сова в бяла престилка, в ръката си държеше розова пъпка.
	— Обиколих цялата градина — обърна се той смутен към лекарката. — Това е първата, която се разтваря.
	Фастова се мъчеше да прикрие колко е трогната:
	— Ето, това сте целият вие! След всичко, дето ви надробих тук, сте и сантиментален, и със склонност към кича…
	— Вие се трудихте за тези рози повече от мен и винаги бяхте искрена.
	Личеше, че той още се контролира пред мъжа й.
	Не обаче и доктор Фастова. Тя го притегли към себе си, а на мъжа си заповяда:
	— Ти не гледай!
	Зърна на прозореца главите на три от „момичетата“ и отбеляза:
	— Те нека гледат, вещици!
	И без да се притеснява, се посвети на Сова.
	— Сова, вие сте най-добрият мъж, когото познавам. Понятие нямах, че съществуват такива хора. Много жалко, че този най-добър мъж не можа да се събере с толкова лоша жена, каквато съм аз.
	После тя притегли главата му и както беше смутен, го целуна по двете бузи и по устата.
	— Добре е, че ви има на този свят. И ако моите негодници ми вдигнат кръвното, събирам си багажа и незабавно идвам при вас.
	Преди Сова да успее да отговори, тя седна в колата и рязко нареди:
	— Карай! Какво стоиш?
	В прозорчето се мяркаха очите й, пълни със сълзи.
	Веднага след това колата изрева и потегли. Сова стоеше и гледаше как се отдалечава — всичко беше свършило — и той, който винаги бе самотен, стана още по-самотен.


>	Глава деветнадесета

	Снимките бяха окачени и Блажей, Щросмайер, Карел Сова и Петерка внимателно ги разглеждаха, като си обръщаха един на друг внимание върху важните детайли.
	— За съжаление — каза Блажей — според мен е абсолютно очевидно, че ставните повърхности са сраснали и ставата е анкилозирала.
	— Господа — викна Щросмайер, — ставата е тотално обездвижена и с нея нищо повече не може да се направи. Впрочем, това можеше да се очаква.
	— Така е, очаквахме го — бранеше се Блажей, — но в никакъв случай не можехме да постъпим другояче.
	— Е, той ще може да ходи — тихо отбеляза Карел.
	— Обаче много лошо — възрази Щросмайер. — И от него в зарзаватчийницата няма да има никаква файда.
	— Той знае ли вече? — попита Петерка.
	— Не знае — отвърна Блажей.
	— И жена му ли? — обади се пак Щросмайер.
	— И тя — мрачно каза Арнощ и се обърна към Карел.
	— Искате ли да се заемете с това?
	Карел отначало не отговори, после нерешително предложи:
	— Може би от вас ще го приеме, по-спокойно.
	Щросмайер помисли, после каза:
	— Абе, той ще го приеме, ама неговата безкрайно добра женичка…
	Арнощ не искаше да се занимава повече с този въпрос:
	— Добре, аз ще го уредя.
	— По дяволите! Хиляди пъти бих предпочел да ми извадят още един зъб, отколкото да се разправям с нея — отбеляза Щросмайер, без да допуска, че точно в това отношение съдбата ще бъде несправедлива към него.
	След два дни зарзаватчийката Добиашова потърси Арнощ Блажей и като не го завари в кабинета му, почука на отсрещната врата на лекарската стая.
	Там Щросмайер беше сам, пиеше кафе и четеше.
	— Добър ден! — започна както винаги учтиво Добиашова. — Съжалявам, че ви безпокоя, но не знаете ли къде бих могла да намеря господин главния лекар Блажей?
	— Добър ден! — любезно поздрави Щросмайер. — Опасявам се, че днес вече няма да го намерите, замина извън града.
	— А доктор Сова?
	— Той трябваше да е тук, но оперира. Докараха пострадали от някаква катастрофа.
	— Аз съм Добиашова, нали знаете…
	— Знам, госпожа Добиашова… — и само така, от куртоазия, добави: — Господин главният лекар ми разказа за случая.
	— А не ви ли каза как е минала операцията с джентлеменовите топчета?
	— Гентамицинови, госпожа Добиашова, вие ги бъркате с нещо друго, също така заслужаващо интерес.
	Ироничната му бележка мина покрай жената.
	— Е, и как е минала?
	Щросмайер нямаше никакво намерение да си вкарва таралеж в гащите.
	— За съжаление пациентът не е мой, така че нямам представа.
	— Но вие казахте, че господин главният лекар ви е разказал.
	Докторът се смути, но само за миг.
	— Глобално да, но не и за отделните етапи.
	— Така че не знаете абсолютно нищо?
	— Наистина съжалявам.
	— И аз съжалявам, ще трябва да дойда друг път. Благодаря ви.
	— Няма за какво.
	— Довиждане!
	Щросмайер я сподири с поглед, но изведнъж нещо го накара да се обади с безцветен глас:
	— Госпожа Добиашова! Мисля, че все пак нещо знам.
	Тя се обърна и го изгледа със съмнение.
	— Знаете нещо?
	— Седнете за малко.
	Тя седна и напрегнато се взря в него.
	— С гентамициновите топчета са успели да ликвидират възпалението, гнойния процес.
	— Сигурен ли сте?
	— Да.
	В очите на Добиашова бликнаха сълзи на щастливо умиление.
	— Слава тебе, господи. Че без него в дюкяна съм за никъде. Аз го чакам вече като милост божия. Ама и вие сте голяма работа! Ще ви се отплатя, както трябва, да не ми е името Добиашова.
	Щросмайер я гледаше, слушаше я и се чувстваше все по-зле.
	— Почакайте, госпожа Добиашова, още не съм свършил. Глезенът обаче остава неподвижен.
	Жената се стъписа.
	— Как така неподвижен? Не се ли движи?
	— През това време костите са се сраснали, разбирате ли?
	— Не. Защо сте им позволили?
	Щросмайер само въздъхна:
	— Госпожа Добиашова, ние, лекарите, не можем нито да позволяваме, нито да забраняваме на природата. Не гледайте какво пише по вестниците. Тук, в болницата, ние се сражаваме с нея за всяко нещо, дори за всяка дреболия. И ние я преборихме, като ликвидирахме възпалението, но тя пък ни отмъсти със срастване. В работата на лекаря победите и пораженията са навързани и понякога не се знае дали всъщност си спечелил, или де факто си загубил.
	Подобни философии обаче не минаваха пред зарзаватчийката. За нея това беше опит да я объркат и блъфират. От предишното умиление не беше останала и следа — тя каза с каменна физиономия:
	— Знаете ли какво ще направя? Ще ви съдя!
	Щросмайер попита смаян:
	— Нас ли? И за какво?
	— За изгубена работоспособност, за нереализирана печалба, за инвалидност и други такива.
	— Но нима не разбрахте — опита се да я вразуми Щросмайер, — че всеки лекар прави всичко, което знае и може, за да вдигне пациента си на крака?
	— При мен идва да пазарува един адвокат — внимателно, като яйца в полог редеше думите си зарзаватчийката, — та той ми каза, че на мое място отдавна да ви е дал под съд…
	Щросмайер все още се опитваше да я вразуми:
	— Нима не ви обясних достатъчно ясно, че лекарят не е всемогъщ, че той непрекъснато търси и обмисля, и се измъчва заедно със своя пациент?
	— И големи пари ще искам — хвърли последния си коз Добиашова — набийте си го в главата, ще ми плащате с години като попове.
	Беше толкова напористо в ожесточението си, че Щросмайер каза тихо:
	— Тогава към всичките тези злодеяния, които ми изредихте, добавете още едно.
	— Какво?
	— Обида, краво недна!


	Роман отвори вратата на сестринската стая и без да поздрави, попита Хункова:
	— Кажи ми направо, Ина при теб ли живее?
	— Ами… живее — му отговори уклончиво тя.
	— А кой е той?
	— Кой?
	— Този, от когото чака дете?
	— Това не знам.
	Той й кресна:
	— Не ме лъжи!
	Но когато някой й крещеше, Хункова ставаше начаса войнствена.
	— А ти не ми викай!
	Роман пристъпи към нея и едва сега тя видя колко е съсипан.
	— Марта, искам да се разбера с тях, кажи ми името му, за нейно добро е.
	Беше й мъчно за него.
	— Романе, остави, вече нищо не можеш да направиш!
	Той едва не се разплака:
	— А може би той не държи на нея, пък аз ще я приема и с детето. Кажи й!
	Някой почука, на вратата застана Арнощ Блажей.
	— Сестра, необходими са ми заявките за…
	Без да каже нито дума, Роман Яхим тръгна към вратата, всъщност към Арнощ. Сякаш имаше да урежда с него някакви сметки. Но когато го доближи съвсем, каза:
	— Пардон! — и се промъкна покрай него навън.
	Щом той си отиде, Блажей попита тихо:
	— Какво става с Яхим?
	Марта размисли за миг — дали да му каже или не — после с известно злорадство се реши:
	— Ина го напусна.
	Арнощ замръзна на мястото си.
	— Сега ли?
	— Казала му, че детето не е от него.
	Беше му на устата да попита дали е казала от кого е.
	Но се сдържа.
	— И къде е отишла?
	— При мен.
	— Тя живее у вас?
	— Само за няколко дни, докато постъпи в родилното.
	— И после?
	— Не знае.
	Сега вече Хункова говореше съвсем свободно.
	— И какво искаше той?
	— Да се върне.
	— С чуждото дете? — не можеше да повярва Арнощ.
	— И с него.
	Този отговор направо го слиса.
	— Не забравяйте да ми приготвите заявките. До утре.


	Секретарката на директора беше затънала в работа. Отговаряше по двата телефона или по-точно казано — отбиваше от своя шеф атаките на околния свят.
	— Не, господин директорът днес няма да има време… в никакъв случай. Добър ден. Обадете се след обяд или по-добре утре… Трябва да изчакате или се обърнете към заместника му инженер Станек…
	Вратата се отвори и влезе доста висок мъж с много ироничен поглед. Той известно време наблюдава изнемогващата секретарка, после поздрави:
	— Добър ден! Директорът, доктор Брунцлик, тук ли е?
	— Господин директорът днес няма време, очаква комисия от Министерството на здравеопазването.
	— Комисията съм аз — каза мъжът и се представи: — доцент Хибнер.
	Останалото доцент Хибнер лично съобщи на самия директор и лекарите от ортопедията:
	— Пристигнах пръв, за да мога като представител на комисията да подготвя всичко за нейната ритмична работа, останалите членове ще пристигнат след няколко часа. Не е прието комисия като тая да обсъжда на място проблема, но като имаме предвид агресивността на тъжителката и в интерес на работата в ортопедията, ще приключим целия случай още тук, в Бор. Вече проучихме протоколите, сега ще направим само заключително разследване. Като го завършим и проведем необходимите разговори, ще задам на всеки член от комисията четири въпроса: първо — дали лечението е проведено правилно; второ — дали са положени или не нужните грижи за пациента; трето — дали сегашното състояние на пациента е било неизбежно и четвърто — дали отделението е било в състояние само, със свои сили и средства, да се справи с подобен случай.
	Докато той говореше, в кабинета цареше дълбока тишина.
	Доцентът погледна в книжата, които държеше:
	— Лекуващ лекар на Рудолф Добиаш е бил доктор Сова, нали така?
	— Да — отвърна Карел.
	— Отговорен за целия ход на лечението е бил главният лекар Блажей, така ли?
	— Да.
	Доцентът приключи предварителния разговор.
	— Благодаря ви и същевременно моля всички да бъдете на разположение на членовете на комисията.
	— Всички може би не е необходимо — възрази Блажей, — достатъчно е само ние двамата, които се занимавахме непосредствено със случая.
	— Не, всички! — повтори доцентът. — Комисията може да се заинтересува от неща, които да се отнасят до работата на цялото отделение, затова се налага да бъдат всички лекари и старшата сестра.
	Отсега си пролича, че доцент Хибнер и главният лекар Блажей си приличаха много и поради това още от пръв поглед бяха станали един на друг крайно антипатични.


	Автомобилът-ветеран стигна до болницата и спря, Пйенкава изскочи от него, изтича от другата му страна и със замах отвори вратата. После помогна на Ина да слезе. Тя пристъпваше крайно внимателно с отхвръкналото си коремче. Пйенкава измъкна сака й.
	— Аз ще ти го нося, Ина.
	— Благодаря, много си добър, но няма нужда. — И тя взе сака. — Изобщо не зная как ще ти се отблагодаря.
	Вацлав каза унило:
	— Кой знае. Може би някой ден вместо мен ще докараш тук Марта.


	И така, доктор Блажей отиваше по коридора на първия етаж на разпит при комисията от министерството, Ина по също такъв коридор, но на втория етаж — отиваше да ражда, той беше тръгнал от единия край на коридора, а тя от другия, така че макар изобщо да не подозираха, двамата по своеобразен начин щяха да се срещнат, и двамата ги чакаха наистина тежки мигове.
	Блажей се запъти към вратата на директорския кабинет, вън, в коридора седеше неподвижна и чакаше госпожа Добиашова.
	Арнощ мълчаливо й кимна, тя отговори по същия начин, но почти незабележимо.
	После Блажей седна на стола, отреден за „разпитваните“, срещу него се беше настанила цялата уважаема комисия, нейният говорител, доцент Хибнер, започна:
	— Вас, господин главен лекар, решихме да поканим в края на нашето разследване. Бихте ли могъл, ако обичате, да направите преценка на целия случай, евентуално да посочите какви обективни и субективни причини са довели до него?
	Арнощ Блажей не обичаше да му държат такъв тон, а ситуацията, в която се беше озовал, му беше противна до дъното на душата, затова отговори малко по-раздразнено, отколкото беше уместно:
	— Мисля, че само ще ни изгубя времето, ако отново повторя това, което вие сами несъмнено вече знаете и което имахте възможност да проучите.
	Хибнер, разбира се, не обичаше подобни неучтиви отговори.
	— Не се бойте, господин главен лекар, всичко е проверено от нас и то най-старателно, но ние, естествено, имаме опит с документация от такъв характер.
	— Какъв опит?
	— Ами такъв, че в някои болници записите са непълни, дори и допълнително поправяни.
	Думите му възмутиха Арнощ.
	— Покажете ми кои данни са непълни или допълнително поправени!
	Комисията се развълнува. Нейният най-възрастен член — бактериологът, професор Рибак взе да ги умирява:
	— По-спокойно, моля. Не виждам причини за раздразнение.
	— Аз не се дразня — отвърна Блажей остро, — само моля господин доцента да ми покаже кои данни сме фалшифицирали.
	— Нямах предвид вас — бранеше се не по-малко остро Хибнер, — казах в някои болници.
	Но Арнощ като булдог не допускаше да падне и най-малката сянка на съмнение върху неговото отделение.
	— Намирам, че подобно твърдение е също неуместно, тъй като не изключва възможността това да се прави и при нас.
	Членовете на комисията се спогледаха — ама че серт човек!
	— Доволни сме да чуем, че във вашето отделение всичко е в пълен ред — отбеляза Хибнер. — Означава ли това, че е в реда на нещата и случаят с глезенната става и нейното гнойно възпаление?
	— Питате ме за нещо, което вече сами знаете.
	Но Хибнер не го остави да се измъкне.
	— Знаем вече много и все пак ни интересува вашето становище по въпроса.
	— То е същото, както към всеки от лечебните процеси, провеждани тук с десетки и стотици.
	— С това искате да кажете, че имате повече такива случаи на упорито гноене?
	— Нямаме повече, но от време на време се случва, както навсякъде другаде.
	— Какъв е процентът на гнойните усложнения при оперирани пациенти?
	— Не го зная наизуст. Лекар-хигиенист при нас е доктор Щросмайер. Можете да го извикате.
	Доцентът се споразумя с поглед с бактериолога и каза на директора:
	— Ще бъдете ли така любезен?
	Когато Зузана се появи на вратата и даде знак на Щросмайер, че трябва да се яви пред комисията, той се учуди:
	— Аз ли? Значи знаменитата комисия е в задънена улица.
	Но пред комисията Щросмайер отговори на въпроса кратко и ясно:
	— През изминалите три години процентът на гнойните усложнения при нас беше съответно две цяло и четири, две цяло и две, а през тази година едно цяло и осем. Ако не греша, в сравнение с други здравни заведения сме доста под средния процент.
	Хибнер се обърна към бактериолога и той кимна, че е така.
	— Благодаря ви — каза доцентът на Щросмайер, който в същия миг понечи да излезе.
	— Можете да останете — спря го доцентът, — вие сте и заместник на главния лекар, така че това засяга и вас.
	После той огледа членовете на комисията. Вече показваха признаци на лека умора и нетърпение.
	— И тъй, да приключваме полека-лека. Извикайте още веднъж доктор Сова.
	Секретарката вдигна слушалката.
	Алжбета беше намерила свободна минута, за да отскочи до Карел.
	— Как мислиш, гладко ли върви?
	— В никакъв случай.
	— А аз мислех, че е от ясно по-ясно.
	— Има ли нещо в медицината, което да е еднозначно? — попита нервно Карел. — Ако поискат, винаги ще ти открият грешка. Те са от големите пражки клиники и ние за тях сме провинциални нули.
	На вратата застана Зузана и му даде знак да се яви пред комисията.
	Карел беше неприятно изненадан.
	— Пак ли? И защо?
	Зузана, разбира се, нямаше и понятие.
	Карел, потиснат, пророни към жена си:
	— Какво ти казах.
	Той тръгна, настроението му никак не се нравеше на Алжбета.
	Доцент Хибнер поведе заключителен разговор с тримата.
	— Не се среща често една обикновена фрактура на глезенната става да бъде последвана от няколкомесечно лечение и накрая — от трайна инвалидност; с цялата си отговорност ние трябва да потърсим причината за това състояние и критично и самокритично да отделим същественото от несъщественото и второстепенното.
	Той се обърна към Блажей:
	— Значи вие сте убеден, че от ваша страна не е било пренебрегнато или забравено нищо, което да е станало причина за сегашното състояние на пациента?
	— Не, нищо.
	Доцентът се обърна към Карел:
	— А вие смятате ли, че досегашният ви опит и качества, както и опитът и качествата на целия колектив тук, са позволявали да се справите с подобна задача?
	Карел отвърна нервно:
	— Всички, естествено, мислим, че действахме правилно, но винаги съществува и друга потенциална възможност.
	— Не ви разбирам — изненада се доцентът. — Искате да кажете, че е можело да се постъпи и по друг начин?
	— Искам да кажа, че ние правим всичко в условията на една провинциална болница и че нашият подход, преценен през погледа на най-големите капацитети в тая област, би могъл да изглежда не съвсем професионален.
	Думите му поразиха Щросмайер и Блажей.
	— В какъв смисъл, например? — попита Хибнер заинтригуван.
	— Например по отношение на това дали дозите антибиотик са били достатъчно големи, дали, след като обработихме раната и поставихме дренаж, трябваше веднага да я зашием или да я оставим отворена, дали втората операция не трябваше да бъде направена по-рано и тъй нататък. Ще бъдем доволни, ако вие, като капацитети в своята област, ни кажете мнението си и ни посъветвате.
	— Това ли е всичко?
	— Да.
	Доцентът приключи обсъждането:
	— Благодаря ви и…
	В този момент Блажей поиска думата.
	Доцентът му я даде с неудоволствие:
	— Но съвсем кратко, ако обичате.
	— Бих искал да кажа, че за разлика от доктор Сова, смятам, че професионално сме достатъчно зрели, за да овладеем подобен случай и че понятието провинциална болница изобщо не е равнозначно на лоша или изостанала болница.
	— Благодаря ви — каза Хибнер. — А сега ви моля да ни оставите сами, комисията ще обсъди всичко и ще съобщи заключението си както на тъжителката, така и на директора на болницата.
	Тримата станаха, мълчаливо се поклониха и излязоха.
	Най-отпред вървеше Блажей, гледаше право пред себе си, без да забелязва, когото и да било наоколо, напъхал юмруци в джобовете на престилката си, отмина, без да поздрави както секретарката, така и Добиашова.
	След него вървеше Щросмайер, като от време на време кимаше разсеяно за поздрав. Карел ги следваше бавно с погребална физиономия.
	Когато двамата с Щросмайер влязоха в лекарската стая, завариха Алжбета, която ги чакаше нетърпеливо, беше дошъл и Петерка, който вземаше всичко на шега.
	Алжбета вдигна въпросително поглед към мъжа си, той обаче не й отвърна, после тя погледна Щросмайер, който само махна с ръка, че не си струва да се приказва.
	Нищо не можа да разбере. Но отговорът дойде в следващата минута, когато вратата се отвори с гръм и трясък, на прага застана побеснял Арнощ Блажей и се провикна към Карел:
	— Можете ли да ми кажете какво целите? Или искате да се докарате пред началството и затова плюете на болницата, която ви даде работа, или пък умирате от страх и сте готов на всичко, само и само да се отървете? Но във всеки случай аз няма да позволя да се гаврите с нас, гарантирам ви!
	Алжбета ахна, Петерка беше заинтригуван, а Щросмайер слушаше строг и съсредоточен.
	Карел отговори мъртвоблед, като гневът му се усилваше с всяка дума:
	— На никого не плюя, с никого не се гавря, но и не се държа като световен шампион. Знам как гледат на нас хората от такива комисии и знам също, че могат да ни накиснат, когато си пожелаят.
	— Вас ще накиснат, мен не — викаше Блажей. — Ще накиснат онзи, които им се остави.
	— Не ставайте смешен — съскаше Карел, — с такива приказки можете да смаете само някоя медицинска сестра на нощно дежурство, но не друг.
	Това беше удар под пояса и всички го почувстваха.
	А на Арнощ му се наложи да си поеме дъх, преди да отговори:
	— Вижте какво, господинчо, ние прекарваме тук целия си съзнателен живот на хирурзи и под ръководството на вашия баща свършихме доста работа, вършим я и до днес. И щом като тази работа беше годна да влезе в дисертацията ви, сега имайте поне добрината да не я мърсите в момент, в който всички искаме да я защитим.
	— Най-сетне! — изрева Карел. — Значи все пак вие ме издадохте във факултета.
	— Никого не съм издавал.
	— Не ви вярвам! Нито на една дума!
	— В такъв случай не разбирам защо все още стоите в моето отделение.
	— Защото не съм сигурен дали аз съм тоя, който трябва да си отиде.
	След тези думи Щросмайер вече не издържа и рече:
	— Струва ми се, че попрекалихте.
	— Не мисля. Тук вие сте спец в тази област.
	И той скочи и стремително излезе от стаята.
	Арнощ Блажей изгледа колегите си, после отрони тихо:
	— Извинете ме за тази сцена. Можех да му го кажа на четири очи.
	И също излезе. Петерка се вторачи изумен подире му.
	— Колега, по очите ви познавам, че час по-скоро трябва да ви обясня значението на думичката спец.
	Едва затворил вратата след себе си, Арнощ съгледа Марта Хункова, която просто летеше сияеща и щом го зърна, му прошепна радостно:
	— Има син, син има! Всичко мина чудесно, момче и половина!
	Блажей й отвърна с отсъстващ поглед:
	— Благодаря ви!


	Доцент Хибнер тъкмо съобщаваше на зарзаватчийката Добиашова резултата от проверката:
	— На първия въпрос, дали лечението е било проведено правилно, повечето от членовете на комисията отговориха: да. На втория въпрос, дали са положени нужните грижи за пациента, всички отговориха: да. На третия, дали сегашното състояние на пациента е било неизбежно, всички отговориха: да, а на четвъртия, дали въпросното отделение е било в състояние със свои сили и средства да се справи със случая, повечето от членовете на комисията отговориха: да. Това заключение, което ще получите и в писмен вид, е окончателният отговор на вашето оплакване и то не може да се обжалва, освен в съда.
	Добиашова го изслуша внимателно, после каза, без да й мигне окото:
	— Ще подам жалба срещу вас, срещу всички.
	Директорът на болницата несъзнателно притисна към слепоочието си носната кърпа.


	Вечерта Карел се прибра вкъщи и от мига, в който влезе в хола и поздрави тихо Алжбета, от този миг жена му не свали от него изпитателен поглед — както гледаме някого, когото не познаваме достатъчно добре или се съмняваме, че е човекът, за когото сме го смятали досега.
	И докато преминаваше от хола в кабинета, от там в банята, докато се миеше, преобличаше, преглеждаше пощата, жена му не го изпускаше от очи.
	Когато най-сетне той седна в трапезарията да вечеря, Алжбета каза:
	— Трябва да те попитам нещо.
	— Питай!
	— Какво всъщност стана на комисията?
	Реакцията му беше толкова бърза, сякаш отдавна беше подготвил отговора си:
	— Повече за това не искам и да чувам, камо ли да говоря.
	— Но аз искам само да разбера дали… — направи още един опит Алжбета.
	— Казах, че повече за това няма да говоря.
	Тя настоя:
	— Но за мен е важно, разбери…
	Отговори й с остър, нетърпящ възражение тон:
	— А на мен вашите истории ми дойдоха до гуша.
	— … и се измъчвам.
	Той отблъсна приборите:
	— Казах вече — нито дума!
	И напусна трапезарията.


	В тази спокойна вечер коридорът на родилното отделение беше осветен приглушено от нощното осветление. Зад завоя се появи фигура в бяла престилка.
	Дежурната сестра — съвсем младо момиче — излезе от стаята си.
	— Добър вечер, господин главен лекар!
	Блажей се поколеба.
	— Сестричке, бих искал да видя Ина — Яхимова. Дали е заспала вече?
	— Елате с мен.
	Тези думи си размениха шепнешком и се отправиха с тихи стъпки към стаята. В нея имаше само три легла, Ина лежеше на първото и спеше.
	Арнощ се приближи до нея, сестрата излезе.
	Гледаше я — беше пребледняла, а може би и отслабнала, но красива както никога досега.
	Копнееше да я целуне или поне да я погали, но не направи нито едното, нито другото, само бръкна в джоба си и извади малък портокал. Остави го на нощното шкафче и излезе.
	Когато минаваше край сестринската стая, с поклон благодари на момичето.
	То обаче го попита:
	— Не искате ли да видите и сина й!
	Това така го изплаши, че взе да пелтечи:
	— Не, не, това не, благодаря ви, не.
	И сега неговото отдалечаване приличаше по-скоро на бягство.


	Вацлав Пйенкава гаврътна чашата, пълна с подозрително прозрачна течност, и жена му, която гледаше някакви естрадни певици по телевизията, отбеляза без лош умисъл:
	— Ти днес май ще се напиеш.
	Мъжът й си наля отново и отново гаврътна чашата, после бавно и сериозно отговори:
	— Искам да се напия.
	В първия момент Марта не обърна внимание на думите му, толкова беше погълната от шоуто, но после като че ли те стигнаха до нея и тя попита:
	— Защо искаш да се напиеш?
	— Защото искам да ти кажа нещо, което на трезва глава няма да мога да ти кажа.
	— И какво искаш да ми кажеш?
	Пйенкава известно време умува, за да намери най-точните думи и изведнъж изстреля:
	— Намери си мъж!
	— Какво?!
	— Намери си мъж, който да ти направи дете.
	Сега тя разбра или поне смяташе, че разбира.
	— Искаш да се разведеш с мен ли?
	Отговорът му я изненада:
	— Нищо подобно! Само знам, че много искаш да имаш дете, а с мен няма да го дочакаш.
	Каза го засрамен, а тя го изгледа втрещена, в нея започваше да се надига някакъв ропот, дори гняв, но все пак успя да се овладее, обгърна с две ръце главата му, притегли го към себе си и бавно заговори:
	— Вашек, никога повече не ми говори такива неща. Аз искам дете от теб и ако няма да е от теб, не желая и няма да имам от никой друг. Разбра ли?
	— Исках само да ти кажа, че няма да се сърдя, ако…
	И изпълнен с благодарност, той взе да я целува и прегръща. И не успя да забележи, че очите й бяха пълни със сълзи.


	Телефонът иззвъня.
	Съпругата на главния лекар вдигна слушалката.
	— Моля.
	Глух женски глас, който имаше далечна прилика с гласа на Яхимова, попита:
	— Госпожа Блажейова?
	— Да. Кой се обажда?
	— Една ваша позната.
	— Коя?
	— Няма значение — каза Яхимова. — Но може би ще ви заинтересува това, че вчера, по време на нощното си дежурство, вашият мъж е посетил в родилното отделение своята някогашна приятелка Ина.
	Това съобщение разтърси Блажейова. Но въпреки това тя успя да се овладее, посегна към календара, погледна вчерашната дата — там беше написано от ръката на Арнощ „свободен ден“ и каза:
	— Напразно се стараете. Мъжът ми снощи не беше дежурен.
	И затвори телефона.
	На лицето й се появи израз на огромно облекчение.


	В приемното отделение бяха докарали един млад здравеняк, който се канел да се вмъкне в някакво жилище, но паднал от корниза на втория етаж. От силните болки в крака той ругаеше като хамалин:
	— Гадове мръсни, направете нещо, бе, няма да ме оставите тук да хвърля топа.
	Щросмайер и Петерка го чуха още от вратата.
	— Щом така мило ни помолихте — каза Щросмайер, — ще направим нещо за вас. Боцнете му долсин!
	Сестрата взе да приготвя инжекцията.
	— От никакъв корниз не съм падал — ревеше крадецът, — аз никога няма да падна, ами онова лайно ме видя от стаята и ми прищипа пръстите с прозореца. Случвала ли ви се е някога такава гадост?
	— В днешно време всеки гледа само как да изпързаля другия — отвърна Щросмайер и му заби иглата в мускула. — Дори един крадец не пускат вече в жилището си. Рентген!


	Арнощ Блажей и жена му се приготвяха за излизане.
	Тя се любуваше на себе си в огледалото, той хвърляше една подир друга вратовръзките.
	— Днес изобщо никъде не ми се ходи.
	— И дума не може да става — възрази Блажейова. — Знаеш добре колко са ни нужни тези хора.
	— Пребит съм, искам да си работя по дисертацията, защо тъкмо днес трябва да ходя на някакво глупаво честване. Нали е все едно дали ще бъдем там или не.
	— След като съм обещала, значи не е все едно!
	— Аз ще им се извиня и ще си останем вкъщи.
	За да сложи край на този разговор, тя му подаде старинен медальон на златна верижка.
	— Закопчай го!
	Той взе финото украшение и го сложи на врата й, за да съедини двата края на верижката.
	Жена му неочаквано се засмя:
	— Можеш ли да си представиш кой ми се обади днес?
	— Кой?
	— Всъщност не знам, защото не си каза името, но беше женски глас и ми съобщи, че снощи по време на дежурство си бил в родилното при Ина Яхимова. В първия момент така се паникьосах, че изобщо не можах да си спомня какъв ден беше вчера, нито че ходихте с татко на събрание на ловното дружество, но после погледнах календара и видях, че не си бил дежурен. Казах на добрата душа да не се напряга толкова.
	Арнощ гледаше жена си — как говори и как при това се забавлява, колко е самоуверена и самонадеяна. И по-скоро като тиха забележка, отколкото като рязка реплика, от устата му се изплъзна:
	— Но аз си тръгнах от събранието.
	Жена му по инерция продължи:
	— … но като че ли съм чувала някога този глас… — И едва тогава се сепна: къде си ходил?
	— В болницата.
	— Защо?
	И Арнощ й отвърна с явно облекчение:
	— За да ида при Ина.
	Тя му издърпа двата края на верижката.
	— Какво искаш да кажеш с това?
	— Че детето е мое.
	Погледна го, сякаш не вярваше, че може да е истина. После, без да каже дума, излезе.
	Той я чу да бърза надолу по стълбите към баща си. Усмихна се и се просна напреки върху съпружеското легло.


	Щросмайер разглеждаше рентгенова снимка и обясняваше на Петерка:
	— Тоя здравата се е цапардосал. Виждате ли — тук и тук, и тук — раздробено пертрохантерно счупване. Намерете някого от хирургията да ни държи екартьорите и започваме.
	Той влезе в амбулаторията, където лежеше пострадалият крадец.
	— Много рискован занаят имате, младежо. Трябва да ви оперираме.
	— Мамка му стара! — викна крадецът. — Ами ще можете ли?
	— Не по-зле, отколкото вие лазите по корнизите! — успокои го Щросмайер.


	Както си лежеше. Арнощ Блажей долавяше шумовете от цялата къща.
	Ето, сега долу се хлопна врата, сега някой се качваше по стълбите, явно жена му, сега тя идваше тук.
	И вече беше в стаята.
	Блажейова заговори заплашително, но делово:
	— Цялото семейство е на мнение, че в никакъв случай че можем да останем повече тук. Така или иначе, татко излиза в пенсия и не е обвързан с Бор. Ще отидеш в друга болница, където ще ни дадат квартира, междувременно нашите ще продадат къщата, ще дойдат при нас и там ще купим нещо.
	Той я гледаше изумен.
	— Ти не смяташ ли да се разведеш с мен?
	Тя малко се смути, но после отговори:
	— Щом ще се местим оттук и заради децата…
	— Но аз няма да напусна болницата. Тя има нужда от мен и аз от нея.
	Блажейова повиши тон:
	— Нима не разбираш, че тук напълно си се компрометирал?
	— Представи си, на мен пък ми се струва, че един главен лекар се компрометира много повече, като издаде свой колега лекар и той не може да защити кандидатската си дисертация, отколкото ако има извънбрачно дете с една медицинска сестра.
	Блажейова пребледня и каза вече по-тихо:
	— Но ти не бива да се вясваш повече там.
	— Напротив!
	— Това твоята последна дума ли е?
	— Съвсем последна.
	Тя изрече на един дъх:
	— Тогава си събирай нещата и се махай!
	Колкото нейният гняв растеше, толкова по-спокоен ставаше Арнощ.
	— Ще ги събера и ще се махна.


	Операцията беше започнала. Щросмайер оглеждаше цялата „местност“. Петерка като негов асистент също я оглеждаше, младият хирург срещу него държеше екартьорите, при апаратите стояха Дана Кралова и нейната медицинска сестра.
	— Няма що, чудесно изглежда — констатира Щросмайер. — На тоя апаш костта му е съвсем раздробена. И така — най-напред ще наместим изпотрошените частици и ще поставим пирон-плака. Дана, как е?
	— При мен е наред.
	— Тогава започваме. Но преди това, сестра, изтрийте ми челото, че днес се потя като послушница пред посветяване.


	Две пълни чанти — това беше всичко, с което Арнощ Блажей напускаше своя досегашен дом.
	Той хвърли още един последен поглед към прозорците, откъдето подозираше, че го наблюдават и не се сдържа, поклони се леко и каза едва чуто:
	— Благодаря ти, господи, за този миг!
	Колата беше в градината, а не в гаража — нали щяха да излизат тази вечер.
	Хвърли чантите в багажника, затвори го с трясък, после отключи пътната врата, върна се, хвана дръжката на вратата, но колата се оказа заключена. Опита другите врати — те също бяха заключени. За по-сигурно пребърка и джобовете на шлифера си. Ключовете ги нямаше.
	Разбра всичко.
	Отвори багажника, извади чантите и ги помъкна навън. Хвърли зад себе си през вратата ключовете от къщата и пое пеша към новия си живот.


	Щросмайер с всичка сила зачукваше пирон-плаката на нужното място. Петерка придържаше крака от едната страна, младият хирург държеше екартьорите, Щросмайер само сумтеше:
	— Тая мръсница не ще да влезе… ще влезеш, гадино такава! Ама и тоя бандитски кокал е твърд и не поддава като… е, най-после, уф… сега вече пасна… какво ще кажете, колега?
	Старият хирург едва си поемаше дъх.
	— Стана един път!
	— Или както казва народът — изръмжа Щросмайер, — дърпаш се, не дърпаш, то си влезе… ха…
	Той не довърши, олюля се, смъкна маската, сякаш тя го душеше, и за всеобщо изумление бавно се свлече на пода, като помете от масичката на операционната сестра десетки ножички, клещички и игли…
	Успя само да каже с извинителен жест:
	— Аз вече няма да мога да ви помогна.
	Първа се опомни Дана Кралова. Спусна се към него и викна:
	— Не мърдайте, не мърдайте! — После се обърна към санитаря: — Количка, веднага! — А след това на сестрата: — Следете операцията! — И накрая на Петерка: — Вие продължавайте!
	Заповедите й раздвижиха всички, някой докара количка, сестрата зае мястото на Дана, а бедният Петерка се провикна към нея, докато останалите внимателно слагаха Щросмайер на количката:
	— Но аз не мога да я довърша, извикайте главния лекар.
	И така, докато през едната врата изкарваха Щросмайер, през другата се стрелна навън Андреа.
	Тя претича през умивалнята, телефонът беше чак в помещението за почивка. Набра номера, в сестринската стая Зузана вдигна слушалката.
	— Ортопедията.
	— Ти ли си, Зузана? Извикай бързо Блажей от къщи — Щросмайер колабира по време на операция, изглежда инфаркт, и някой трябва да дойде да я довърши.
	— Какви ги приказваш! — ахна Зузана.
	— Действай! Бързо! На масата пациентът лежи разфасован и при него е Петерка. Дочуване!
	Тя затвори телефона, а Зузана тутакси взе да набира номера от списъка, който се намираше под стъклото на масата.
	Блажейова вдигна слушалката.
	— Добър вечер, обаждам се от ортопедията, търся господин главния лекар.
	— Няма го вкъщи.
	— Не знаете ли къде мога да го намеря?
	— Не зная — отвърна глухо Блажейова. — И не ме интересува.
	Телефонът щракна. Зузана се облещи.
	Дана Кралова се върна бързо в операционната и съобщи на Петерка и на останалите:
	— Обширен инфаркт на предната стена. Колегите вече го поеха. Можем да продължим.
	— Не можем — простена Петерка. — Чакаме главния лекар.
	От вратата надникна Зузана:
	— Не можах да открия главния лекар, жена му каза, че не знае къде е и ми трясна слушалката.
	— Тогава извикайте Сова! — нареди Дана.
	Дежурната сестра от отделението обаче каза:
	— Няма да го намерите, замина за Прага.
	Петерка пребледня като стена.
	— Сега я втасахме! Аз няма да мога да я довърша сам.
	— Какво ви остава? — попита Кралова.
	— Да се завинти пирон-плаката и да се зашие раната.
	— Никога ли не сте го правил?
	— Само съм асистирал.
	Дана се замисли, после направо му нареди:
	— Този път ще го направите сам!
	— Ами ако стане разместване? — ужаси се младият лекар.
	— Няма да го допускате!
	Той я изгледа, после погледна своя млад асистент, операционната сестра, Андреа и Зузана.
	— Значи… започваме! Готови ли са всички?
	Кимнаха.
	— Сестра, подайте ми борера!
	Дадоха му го, той пъхна бургията в първото отверстие и внимателно почна да пробива костта.


	С двете чанти в ръце Блажей излезе от асансьора и тръгна към своя кабинет.
	Сестра Зузана, която идваше запъхтяна от операционната, си помисли, че има халюцинации.
	— Ще се побъркам, господин главен лекар, търсих ви под дърво и камък.
	— Какво се случило?
	— И жена ви каза, че не знае къде сте, а пък вие сте тук!
	— Какво става? — попита невъзмутимо Арнощ.
	— Докато оперираше, доктор Щросмайер получи инфаркт и сега там остана само Петерка.
	Блажей пусна чантите и се втурна надолу към операционната.
	Петерка оглеждаше работата си на екрана и безкрайно развълнуван питаше сам себе си и всички наоколо, но най-вече Дана Кралова:
	— Как мислите, дали стана добре?
	Зад него се чу гласът на Арнощ:
	— Мисля, че всичко е както трябва.
	Младият лекар се обърна, погледна изпитателно своя шеф — и най-изкусителните думи на царицата на красотата нямаше да му прозвучат така: като райска музика…


	Щросмайер лежеше, апаратите, към които беше включен, работеха, само че той не проявяваше признаци на живот.
	Блажей и Петерка стояха до него, Кралова обясняваше:
	— Засега е в шок, но се надявам, че това състояние няма да продължи дълго. Лошото е, че инфарктът е втори.
	— Не съм предполагал, че е имал такова нещо — каза Петерка.
	— Никой не предполагаше.
	Като наближи кабинета си. Арнощ Блажей съзря двете чанти, прилежно оставени до вратата.
	Тъкмо отключваше, когато се появи сестра Зузана.
	— Господин главен лекар, днес тук ли ще спите?
	Арнощ се усмихна едва забележимо:
	— Да, ако позволите, и както изглежда, не само днес.


>	Глава двадесета

	В стаята, където лежеше Ина, влезе една млада сестра и каза:
	— Госпожа Яхимова, имате свиждане.
	Но Ина не видя зад нея никого.
	— Къде?
	— В коридора. Моли ви, ако може, да излезете.
	Ина облече халата и излезе в коридора.
	Но и там не видя никого.
	Изведнъж чу зад гърба си тих глас:
	— Аз съм, Ина.
	Обърна се, до стената стоеше Арнощ Блажей, смутен, някак по-различен от друг път.
	Ина се приближи до него и сериозно, с достойнство, го поздрави:
	— Добър ден!
	— Добър ден! Дойдох да ти кажа… всъщност исках да те попитам…
	Слушаше го мълчаливо; заобиколени от кипящия живот в това шумно „заведение“, те приличаха на смълчано островче от накъсани мисли и изречения.
	— Казах на жена си, че детето е от мен и си отидох. Окончателно.
	— Аз също — отбеляза тя тихо.
	— Знам. Бих искал, като те изпишат, да дойдеш при мен, но засега спя в кабинета си. А ти…? Ти ще дойдеш ли с мен?
	— В твоя кабинет ли? — попита тя с едва забележима усмивка.
	— Надявам се в най-скоро време да намеря нещо.
	Тя го хвана за ръката и го поведе към дъното на коридора. Там, зад стъклена преграда, лежаха дузина „кифли“, бебета, опаковани в белени и повои.
	— Предпоследното — прошепна Ина.
	— Как се казва?
	— Ян, на дядо си.
	— Много е хубав!
	Тя вдигна към него замислен поглед:
	— Не се чувствай длъжен да го казваш. Още не знам какъв е. Знам само, че съм толкова смахната, че бих отишла да живея с теб и в кабинета ти.


	Щросмайер бавно отваряше очи и бавно идваше в съзнание.
	А Дана Кралова вече настойчиво му викаше:
	— Доста време мина, докато благоволите да се събудите!
	Той я попита тихо, едва чуто:
	— Къде съм?
	— При мен, къде другаде.
	— Не ми се е случвало от младини.
	— Кое?
	— Ами това, на сутринта да се събудя някъде и да не знам как съм попаднал там през нощта.
	— Сега не говорете толкова много, не бива да се уморявате.
	— Страх ви е, че ще се нахвърля страстно върху вас, нали? Обаче аз съм силен само в приказките. И толкова. Вървете си вкъщи, не си правете напразни илюзии.
	Тя се усмихваше, макар че съвсем не й беше до смях.
	— Аз пък си правя.


	Седнаха да вечерят заедно в трапезарията.
	Вземаха си мълчаливо от храната, мълчаливо дъвчеха.
	Но за Алжбета тази потискаща тишина ставаше все по-непоносима и тя заговори, като се мъчеше да изглежда спокойна:
	— Ти дори не ми каза, че Блажей е напуснал жена си и сега спи в кабинета си.
	— Защото неговите авантюри не ме интересуват.
	Жена му го изслуша и после, сякаш между другото, попита:
	— И Щросмайер ли не те интересува?
	— Той лежи в ОАРИЛ, не при нас.
	— Знам, само питам дали и това не те интересува.
	— Днес имах толкова работа, че не знаех накъде по-напред да се обърна.
	Тихият глас на Алжбета не предвещаваше нищо добро:
	— Така че не можа да набереш три цифри и да попиташ за състоянието на човека, който е направил толкова много за нас.
	— За мен ли? Може би за теб.
	— Пардон, който толкова много е направил за жена ти.
	Карел не реагира. Но мълчанието така гнетеше Алжбета, че тя реши да подпали фитила. Първо каза, сякаш случайно си беше спомнила:
	— Но сега вече те могат да живеят тук.
	— Кои?
	— Ина и Блажей с малкия.
	Мъжът й избухна:
	— Надявам се, че не го казваш сериозно.
	Но Алжбета продължи с все същия спокоен тон.
	— Напротив, съвсем сериозно. Когато исках да вземем при нас Ина с детето, ти каза, че ще бъде провокация по отношение на Блажей. Сега май не може да се говори за провокация.
	— Ти полудяла ли си?! — избухна Карел. — След всичко, което ни направи Блажей, ще му предлагаш къщата?
	Сега вече я напусна желанието да се шегува игриво и саркастично, сега вече заговори рязко и със злост:
	— Искам да я предложа на хора, които нямат покрив над главата.
	Карел стана и каза смразяващо:
	— Избягвай да се разпореждаш с къща, която не е твоя.
	— Трябва да ти кажа, че тук отдавна вече не ми харесва.
	Той тръгна да излиза, но го настигнаха последните й думи:
	— През тази година, откакто съм тук, все повече започвам да приличам на кокошка, на която й е разрешено само да се рови из прахоляка, но не и да решава каквото и да било, която трябва да се страхува от това, от което се страхува господарят й, но от което преди тя самата никога не се е бояла. Та аз преди никога не съм била такава…
	Той й възрази с насмешка:
	— За себе си всеки си въобразява най-хубави неща.
	След което излезе.
	Алжбета се надигна бавно и също излезе.
	В спалнята си взе възглавницата, завивка и чаршаф и пое нагоре по стълбището. От хола я спряха думите на Карел:
	— Къде си тръгнала с тия неща?
	— Щом горе не могат да живеят Ина и Блажей, надявам се, че поне аз ще мога да живея там.
	Карел не й отговори и тя продължи нагоре по стълбите.
	Качи се и влезе в наистина малка стаичка, обзаведена само с най-необходимото.
	Алжбета хвърли нещата върху стария пиринчен креват, седна до тях и се разплака като малко момиче.
	В този момент на вратата се почука, нахълта Карел и я затвори след себе си. Каза припряно:
	— Извинявай. Не се сърди, че те безпокоя, но пристигна татко. Мисля, че не е необходимо да разнищваме пред него нашите проблеми. Можеш ли да слезеш да го видиш?
	Тя се замисли само за миг. После отвърна спокойно:
	— С удоволствие.
	Сова-старши я посрещна повече от приветливо:
	— Бетушка, радвам се да те видя.
	— Добре дошъл, татко.
	Прегърнаха се и се целунаха.
	— Карел каза ли ви вече, че Щросмайер получи инфаркт?
	Старият Сова се уплаши.
	— Не, не ми каза… Карел…!
	— Изглежда не се е сетил.
	— И какво е състоянието му?
	Алжбета най-непринудено се обърна към мъжа си:
	— Карел, какви са последните новини за Щросмайер?
	Той се спря на стълбите, без да знае какво да отговори.
	— Не зная, май е добре.
	— Едва ли — каза Алжбета. — Наистина, излязъл е от шока, но опасността все още е голяма.
	— Дали да не отида да го видя?
	— Сега, през нощта? — възрази Карел. — Какъв смисъл има?
	— Е, добре — реши Сова. — Утре. Утре ще ида при него. Още рано сутринта.
	После Алжбета каза сякаш мимоходом:
	— Татко, исках да ви попитам, Блажей напусна жена си и официално призна детето, което Ина му роди. Всички оценяват постъпката му като много смела, но…
	— … но го очаква доста труден жизнен етап — отбеляза Сова.
	— Точно така. Преди всичко няма къде да живеят. Какво ще кажете, ако на първо време им предложим двете малки стаички горе?
	— Че защо ме питаш?
	— Къщата е ваша.
	— А, ето какво било. В такъв случай одобрявам най-горещо.
	Карел видя, че Алжбета обърна всичко против него и рязко се възпротиви:
	— Но аз не!
	— Защо? — недоумяваше Сова.
	— Защото нямам ни най-малко желание да подкрепям този човек.
	— А би трябвало да имаш.
	— Аз ли? — викна Карел. — Може ли да ми кажеш защо?
	— Най-малко заради това, че ви защити всичките — и особено теб.
	— Откъде знаеш? — учуди се синът му.
	— Доктор Щросмайер ми каза.
	Думите му изненадаха както Карел, така и Алжбета.
	Все пак тя се опомни първа и рече просто:
	— Може би ще бъде по-добре да ви оставя, ние с Карел вече говорихме за това и приключихме разговора.
	И отново се качи горе.
	Сова я изпрати с поглед и когато остана насаме със сина си, тихо попита:
	— Какво се е случило тук?
	— У дома ли? Нищо.
	— Имам пред вид болницата.
	— И там нищо — махна с ръка Карел, — паяшки истории, като във всяка провинциална болница.
	— Не ти ли харесва вече тук? — продължаваше да пита Сова.
	— Не че не ми харесва, но в клиниката бях свикнал никой за никого да не се грижи.
	— Значи аз съм правил грешка, като се стараех хората тук да се грижат един за друг, да могат да разчитат един на друг.
	— Едни имат нужда от това, други не — отвърна Карел.
	— Ти нямаше ли нужда, когато онзи професор искаше да се отърве от теб?
	Карел тутакси отговори:
	— Професорът е вече в пенсия, сега положението в клиниката е съвсем различно.
	— Значи има шансове да се върнеш там.
	Синът се усмихна.
	— Най-малкото има надежда.
	— И какво казва Алжбета? Тя ще иска ли да се премести в Прага?
	— Тя да решава, както иска.
	Баща му застана нащрек.
	— Това ми звучи, като че тя още не знае.
	— Да, засега не знае.
	— Ти си уговаряш преместване в друга болница, без дори да й кажеш?
	— Не искам излишни приказки, понякога от тях няма полза.
	Сова въздъхна дълбоко.
	— Значи до тук сте стигнали.
	И в думите му прозвуча голямо разочарование.
	Той отиде до прозореца и погледна навън.
	— Котонеастерът* да не е изсъхнал?
	[* Храст с дребни розови цветчета. — Б.пр.]
	— Да, и не разбирам защо.
	Сова се замисли.
	— Никога не е вървял добре тук. Направих грешка, че го пресадих. Какво казва за това Катержина?
	— За кое?
	— За преместването ти в Прага.
	— Тя е сто процента „за“.
	Сова се обърна към него:
	— Излиза, че тя знае, а Алжбета — не?
	Сега вече Карел не можа да отговори.


	Дана се канеше да пише писмо. Извади папката с хартия, намери писалка, седна и се замисли — в същия миг звънна телефонът.
	— Моля!
	Отдалеч, сред пращене в ефира, изплува гласът на чешката телефонистка:
	— Двадесет и пет, двадесет и пет, четири?
	— Да.
	— Търси ви Алжир, говорете.
	Приятна изненада!
	— Благодаря ви, ало!
	— Тук е Ржехорж, търся…
	— А тук е Дана, здравей, Грегори! Тъкмо бях седнала да ти пиша.
	— Отначало и аз исках да ти пиша, но после ми се стори, че така ще е по-добре.
	Кралова се превърна цялата в слух:
	— Какво става? Случило ли се е нещо?
	— Не, нищо — отговори той неуверено. — Исках само… аз само искам по възможно най-честен начин да разреша нашия въпрос.
	Дана имаше чувството, че земята под нея се проваля. В миг всичко стана ясно.
	— Ако те разбирам добре, там се е появила някаква друга жена.
	— Дана, не можеш да си представиш колко самотен се чувства тук човек.
	Това бяха последните думи, които тя чу. Без да затваря телефона, поседя малко, после тръгна сама из болницата, а от слушалката на масата продължаваше да се носи безспир:
	— Аз можех да ти пиша, но ми се стори unfair по отношение на теб и затова предпочетох да се обадя. Много исках да не ти подейства като удар. Аз съм… тук човек е толкова самотен… Там, у дома, трудно може да се разбере, и тя също беше… толкова самотна, разбираш ли?
	Дана се запъти към стаята на Щросмайер и известно време гледа мълчаливо своя пациент. После също така механично тръгна обратно.
	— Е, всичко хубаво. Изглежда на мен тук ще ми продължат договора… Досега нямах даже време да купя нещо на Елишка. Може би ще е по-добре да не й казваш, че съм се обаждал, за да не се разочарова.
	Когато влезе в стаята, от слушалката се чуваше само:
	— Дана, ало, там ли си? Дана!!! Кажи нещо, Дана!
	Дана вдигна слушалката:
	— Трябва да затвориш вече, Грегори. Ще платиш много пари.


	Блажей разработваше върху лист предстояща операция, когато влезе Петерка, облечен вече цивилно.
	— Господин главен лекар, дойдох да се сбогувам.
	Арнощ стана.
	— За добрия хирург се казва, че трябва да умее да реже не само точно на място, но и точно навреме. А вие си тръгвате съвсем не навреме.
	— Не зависи от мен.
	— Знам. Но сега тук сте ми нужен като въздуха.
	Петерка не се сдържа и попита:
	— А след една година няма ли да ви бъда нужен?
	— Ако не са ви стреснали нашите сурови методи на обучение…
	— Изобщо не — отвърна Петерка. — Очаквах, че ще бъде по-страшно.
	— А ние очаквахме, че ще я карате, ала Цвах.
	— Този човек ми е противен като свободен наем, макар че изобщо не съм го виждал.
	Арнощ въздъхна:
	— На мен също, макар и да съм го виждал. Е, чувствайте се възможно най-добре в казармата и бързо се връщайте!
	Петерка беше във висша степен доволен.
	— Тъй вярно!
	После отдаде чест, позадържа се малко на вратата и изскочи навън.
	Когато отиде при Щросмайер, той лежеше с отворени очи, но съвсем неподвижен, около него блещукаха и едва доловимо тиктакаха апаратите.
	Двамата с Дана Кралова се приближиха до леглото.
	— Добър ден!
	Като чу гласа му, Щросмайер обърна глава и леко се усмихна:
	— А, вие ли сте?
	— Дойдох да се сбогувам.
	Щросмайер се пошегува:
	— Отивам ли някъде?
	— Вие не. Аз.
	Щросмайер каза едва чуто:
	— Млади човече, те тук още не знаят, но и аз си отивам.
	Тръпки побиха Дана Кралова.
	— Искам да ви благодаря за всичко — каза разтреперан младежът.
	— Моля ви се, за какво? — учуди се Щросмайер. — Аз нищо не съм ви дал. Но ще ви издам нещо, което още не знаете.
	— И какво е то?
	— Че вие и госпожица ортопедия се обичате… Тя още не ви го показва… тя е една такава млада дама, която с удоволствие се оставя дълго да я завладяват… но вие не се предавайте. И да не вземете да я зарежете и да хукнете подир други жени. После тя ще ви дари с огромно блаженство.
	Петерка беше обзет от благоговение, като на конфирмация.
	— Обещавам, че ще й остана верен.
	— Такава вярност признавам аз — съгласи се Щросмайер.
	Младият лекар почувства, че е време да се сбогува.
	— Довиждане догодина!
	Щросмайер се усмихна лукаво:
	— Е, не толкова скоро.


	Зузана, дежурната сестра, разпери ръце и извика сърцераздирателно:
	— Господин докторе, какво ще правим тук без вас?
	Останалите пет сестри, включително и Марта Хункова, й пригласяха в хор:
	— Ние тук няма да издържим без вас.
	Петерка незабавно влезе в техния тон, разпери и той ръце и започна да ги прегръща поред и да нарежда:
	— Ами аз какво ще правя без вас на твърдото войнишко легло?
	Момичетата избухнаха в гръмогласен смях.
	И както се смееха, вратата широко се отвори, на прага застана просълзена Андреа от операционната и изхлипа:
	— Момичета, Щросмайер умря…
	Поразителна тишина. После Марта Хункова прошепна:
	— Боже господи!
	Зузана се плясна по устата. Петерка замръзна на мястото си. Една сестра тихо се разплака.
	А Блажей спря посред операцията и като чу, неволно дръпна маската си, за да може да си поеме дъх.
	Алжбета отпусна глава в ръцете си, за да скрие мъката си.
	Главният лекар Въртишка стисна с две ръце слушалката, за да не я изпусне.
	Ина притисна до гърдите си притихналото бебе.
	Директорът на болницата прекъсна съвещанието и всички присъстващи лекари станаха и с мълчание почетоха паметта на колегата си.
	Разплаканата Кралова излезе от отделението и забеляза, че на пейката отсреща седи малко рижаво момиче и стиска под мишницата си кутия.
	— Чакаш ли някого?
	— Дойдох да играя шах с господин доктор Щросмайер.
	— Ти Олдржишка ли си?
	— Да.
	— Вече няма да може, Олдржишка.
	— Но той днес положително ще спечели.
	Дана отново се разплака.
	— Зная, че щеше да спечели, зная.
	Натъжената портиерка поздрави Сова-старши:
	— Добре дошъл, господин главен лекар!
	— Добър ден, как сте, идвам да видя доктор Щросмайер.
	Тя направо се уплаши от думите му.
	— Но той умря преди по-малко от час.
	Възрастният мъж само въздъхна:
	— Възможно ли е да ми погоди такова нещо?


	Нощ.
	Петерка изпращаше Дана Кралова.
	— Знам, че всъщност нищо няма да стане, когато един или друг от нас си отиде — но за някого с тази нечия смърт завършва някакъв период или епоха и започва друг, а за мен с нея си отива една болница и започва друга.
	Повървяха малко, без да говорят, пред дома на Дана спряха.
	— Защо има толкова малко мъже, какъвто беше той?
	— Какви? — попита младият лекар.
	— Свободомислещи.
	— Май не са чак толкова малко.
	— Тези, които открито и свободно се отнасят към заобикалящия ги свят, са доста, но тези, които съумяват открито и свободно да се отнасят и към себе си, които знаят къде е таванът им и до къде да спрат, които назовават нещата с истинските им имена, дори по този начин да си вредят и се излагат на риска да изглеждат аморални и страхливи и които поради това са страшно раними — от тях има много малко.


	Арнощ влезе в кабинета на директора с думите:
	— Получих нареждане незабавно да се явя пред вас и то звучете така, сякаш е избухнал пожар или ни заплашва наводнение.
	Директорът го изгледа накриво.
	— Добър ден! — и му посочи креслото. — Пожар наистина няма, другарю главен лекар, и вода засега не приижда, но и това скоро ще стане.
	Арнощ продължаваше да игнорира мрачния му тон.
	— Да се надяваме, че няма.
	— Виждам, че сте склонен да се отдавате на илюзии. Преди всичко на врата ни виси делото с госпожа Добиашова. Другата седмина започва.
	— Но тя няма никакви шансове.
	Директорът също го знаеше, но не му допадаше подобно безгрижие.
	— Никога не може да се каже предварително. И освен това — тук имам молба от доктор Карел Сова за прекратяване на трудовия договор във връзка с преместването му в Прага.
	— Знам за нея.
	— Как няма да знаете, като вече сте я парафирал, и което пък изобщо не мога да разбера — дори сте му препоръчал.
	— Какво има толкова за неразбиране?
	Директорът го погледна:
	— Познавате ли действието изваждане?
	Арнощ се усмихна:
	— Ако е с прости числа, май да.
	— То е достатъчно — процеди през зъби директорът. — Опитайте да смятате с мен: когато вие поехте длъжността, бяхте всичко четирима. Вие, Щросмайер, Ченкова и Цвах. Поради разногласия изгонихте Цвах, вместо него дойде младият Сова. Заради него Ченкова беше преместена в друго отделение и дойде младият Петерка. А сега: Петерка е войник, Щросмайер почина, а поради разногласия с вас си отива и младият Сова. И вие спокойно го пускате, въпреки че по този начин в цялата ортопедия оставате сам. Не се сърдете, но за пръв път виждам някой така да съсипва собственото си отделение.
	Арнощ отговори бавно и сериозно:
	— И все пак аз мисля, че трябва да му позволим да си отиде.
	— И защо, ако смея да попитам?
	— Защото обичам да съм заобиколен от хора, които държат на нашата работа и на нашата болница. А тези, на които им е все едно, какво пък — с готовност им давам възможност да си идат.
	— Това звучи много възвишено, другарю главен лекар, но е само едната страна на медала.
	Сега Арнощ заговори по-рязко:
	— А каква е другата?
	— Ами при мен пристигат много сериозни сигнали. — Той взе един от листовете, които лежаха на бюрото му: — „Главният лекар Блажей в резултат на своя разхайтен и неморален личен живот се раздели с всичките си сътрудници, които се осмелиха да му възразяват, напусна семейството си, влезе в сериозни конфликти с пациентите и не успя дори в опита си да бъде допуснат до защита на дисертация“.
	Сега вече Арнощ трябваше да се опре на облегалката — ударът си го биваше.
	— Наистина ли се говори така за мен?
	— Дори се и пише.
	— И мога ли да попитам откъде долита този глас?
	Директорът вдигна вежди.
	— От доста влиятелни места, другарю главен лекар, от доста влиятелни места.
	— Аха, значи с това се е заела жена ми.
	Директорът отбеляза:
	— Но то не значи, че е по-малко опасно.
	Арнощ въздъхна тежко:
	— Прав сте, дори повече.
	Странно, но тази въздишка, тези смирени думи смекчиха директора. Той не обичаше непокорните подчинени, но веднага заставаше на страната на тези, които си признаваха, че са в затруднено положение.
	— Смятате ли да се разведете?
	— Подал съм молба.
	— И добре ли постъпвате?
	— Вече трябваше да реша веднъж завинаги. Така повече не можеше.
	— Има ли къде да живеете?
	— Засега не.
	— Значи с това трябва да започнем.
	Арнощ го погледна изумен:
	— Нима ще ми помогнете?
	— От времето, когато и аз бях хирург, все още помня, че опериращият трябва добре да се е наспал. А на дивана в кабинета не е никакво спане.
	— Не е.
	— А сега да се върнем на главното.
	— И кое е то?
	— Лекарите в ортопедията.
	— Ще намеря.
	— От къде?
	— Дайте ми няколко дни, седмица, и ще ви доведа най-малко двама добри ортопеди.
	— А ако не намерите?
	— Ще намеря.
	Гласът на директора отново режеше като бръснач:
	— Не ви вярвам много, по-точно казано: изобщо не ви вярвам. Но ще ви дам една седмица. И нито ден повече. После ще започна да търся аз и ви предупреждавам, че на първо място ще си потърся нов главен лекар.
	И Арнощ почувства, че ни най-малко не бива да се съмнява в неговите думи.


	Този ден Алжбета приемаше пациенти в амбулаторията — старата жена, на която току-що беше написала рецепта, си тръгна и понеже в кабинета нямаше сестра, лекарката извика:
	— Следващият!
	Вратата се отвори, влезе Арнощ Блажей.
	— Добър ден!
	Алжбета много се учуди.
	— Виж ти! Да не би да сте закъсал със здравето.
	— Засега не — усмихна се Блажей. — Идвам по препоръка на една личност, която не мога да назова, защото е Марта Хункова…
	Тези думи накараха Алжбета да се засмее.
	— … а тя каза, че трябва да ви попитам, дали не искате да дойдете отново при нас.
	Сега вече не й беше до смях.
	— Къде при вас?
	— В ортопедията. Аз останах там съвсем сам.
	Тя едва чуто промълви:
	— Всъщност аз знаех.
	После двамата млъкнаха.
	— Но не знаете дали искате да се върнете при нас.
	— Знам.
	— Искате или не?
	— Искам. Но преди това трябва да попитам нещо един господин.
	Ала вечерта тя завари къщата празна, а на шкафчето в антрето откри бележка с лаконичното съобщение: „В ПРАГА СЪМ. К.“
	Изведнъж отново я обзе гняв.
	Разтвори телефонния указател и потърси някакъв номер.
	— Моля ви, кога тръгва следващият автобус за Прага?
	— След по-малко от двадесет минути.
	— Благодаря.
	И така, седна в автобуса и потегли за Прага. Сама, но не съкрушена, сега тя не беше момичето, което отиваше да види любимия си, а жена, която искаше да си изясни отношението към своя партньор в живота.
	Първата съпруга на Карел беше изненадана от това посещение, но се държеше любезно.
	— Карел още го няма, нали?
	— Не — отвърна Катержина.
	Алжбета говореше много спокойно, сякаш ставаше дума за съвсем обикновена, предварително уговорена среща.
	— Но ще дойде вероятно?
	— Да.
	— Изглежда се е забавил някъде. Може ли да вляза?
	— Разбира се, извинете?
	И Катержина се отдръпна, за да й стори път.
	— Заповядайте, седнете. Да ви направя ли кафе?
	— Не, благодаря, веднага си тръгвам — отказа Алжбета. — Всъщност, касае се само за няколко въпроса от организационен характер… защото и аз трябва да уреждам куп работи с преместването и така нататък… Карел постъпва в началото на следващото тримесечие, нали?
	— Не, не, каза, че още на първи, този месец. Щом вече са го освободили от вашата болница…
	— Аха, добре, още по-добре… — отсъди Алжбета — и тогава ще се нанесе тук.
	Катержина беше стъписана от хладнокръвието на Алжбета. По начало тя се страхуваше от подобни сцени, но сега взе да се окопитва:
	— Така каза.
	— Разбира се, защо да пътува, ще бъде страшно уморително.
	В антрето се чу как в бравата на вратата се превъртя ключ.
	Катержина се усмихна обнадеждена:
	— Това е той.
	И стана да го посрещне.
	— … и вече си има свой ключ — отбеляза Алжбета.
	В антрето наистина стоеше Карел.
	Щом видя Катержина, той тръгна към нея, вероятно да я прегърне и целуне.
	— Здравей, Катушка!
	Тя го възпря.
	— Имаме гости.
	— Кой?
	— Ами Алжбета.
	Преди да успее да изрази удивлението си, на вратата се появи жена му.
	— Здравей, Карел!
	Той само попита учудено:
	— Какво правиш тук?
	— Трябваше да си изясня своето положение. И щом това не можеше да стане в Бор, принудих се да дойда в Прага.
	— Какво положение? — не разбра Катержина. — Вие не знаехте ли, че Карел се мести в Прага още от първи?
	— Той не ми е казвал изобщо, че ще се мести в Прага, защото не е свикнал да споделя.
	От изумление Карел не успя да продума.
	— Не се сърдете, че ви отнех толкова време.
	— Радвам се, че приемате всичко така разумно — каза педагожката.
	— А как иначе? — отвърна Алжбета. — Довиждане.
	И излезе, преди мъжът й да може да й попречи.
	Впрочем, тя дори не го и погледна.


	Щом Вацлав Пйенкава влезе в антрето, вратата на кухнята тутакси се отвори и се появи Марта — сияеща и твърде много издокарана. С дълбок поклон тя издекламира:
	— Влезте, господине, очакват ви!
	Хвана го за ръката и го въведе в стаята.
	На масата имаше голяма торта с тридесет свещички, а около нея няколко подаръка.
	— Ние двамата, които се обръщаме сега към теб, ти пожелаваме всичко най-хубаво, щастие, здраве, дълъг живот и скорошен наследник, или два наведнъж, защото хубавото нещо се сбъдна и вече е съвсем сигурно, така че рожденият ти ден е двоен празник.
	После тя го целуна веднъж и още веднъж и незабавно почна да му връчва подаръците.
	— Това е нещо за теб, това за колата, а това тук е най-важното, него си го разопаковай сам.
	Пйенкава така и направи, разкъса хартиената обвивка и пред очите му се появи чудесно шарено детско гърненце.
	Той го гледаше смаян. Марта бурно се разсмя.
	— Това за мен ли е?
	— Разбира се, Вашичек. Вещ от първа необходимост за всеки бъдещ татко.
	— Как така?
	— Че нали ти ще трябва да учиш нашето чедо да седи на нощното гърне.
	Пйенкава обаче не се зарадва. Той остави подаръка и попита:
	— Има ли нещо за ядене?
	Жена му го погледна — тук нещо не беше наред.
	— Какво ти става. Вашек?
	— Нищо. Гладен съм.
	И понечи да излезе от стаята.
	Но Марта не можеше да го пусне току-тъй. Тя скочи и му препречи пътя.
	— Да не се обиди, че ти подарих за рождения ден нощно гърне?
	Пйенкава я погледна угнетен.
	— Остави ме, трябва да се умия.
	Но той не познаваше жена си. Марта не отстъпи, трябваше да разбере какво му е.
	— Кажи, с какво те засегнах или те обидих, трябва да ми кажеш.
	— С нищо, наистина с нищо, нали поначало аз те посъветвах.
	Марта наостри уши.
	— Какво си ме посъветвал?
	Сега той съвсем се оклюма:
	— Не ми се сърди, но където и да ида, все за това мисля.
	— За какво?
	— За това, че не е възможно…
	Едва сега тя разбра:
	— … детето да е твое?
	Не й отвърна, но мълчанието му беше най-красноречивият отговор.
	Марта Хункова безкрайно се ядоса. Скочи към гърнето, сграбчи го за дръжката и го запрати по мъжа си с такава сила, че то се пръсна близо до главата му на пет парчета.
	— Значи не е възможно, а?
	И тя грабна останалите подаръци и така бясно взе да ги хвърля по него, че той едва успяваше да отскочи.
	— Значи не е възможно…?
	И тя вдигна тортата с тридесетте свещички, запокити я към него и го улучи.
	След тортата дойде ред на чиниите, съдовете и вазата с цветята, всичко това полетя и се стовари върху изумения Пйенкава.
	— Значи не е възможно аз нормално да имам дете от своя мъж! За хиляди други това е възможно, а за мен не.
	Беше хвърлила и последното нещо и съвсем изнурена се свлече на пода и горчиво се разплака.
	А нейният пребит и насинен мъж падна на колене пред нея и целият в торта със сметанов крем, прошепна щастлив:
	— Мартичка, моля те, прости ми, аз вече изобщо не се съмнявам…
	После огледа опустошената стая и каза:
	— По-хубав рожден ден не съм имал досега.


	Същата вечер телефонът на Сова-старши иззвъня.
	— Аз съм, Алжбета, реших да взема историята в свои ръце.
	Той изобщо не я разбра.
	— Каква история, чия история?
	— Своята и може би на част от болницата. Затова ви питам: не бихте ли могъл да постъпите при нас в ортопедията?
	Сова застина.
	— Какво? Ти пак ли си в ортопедията?
	— Тук сме само двамата с Арнощ Блажей и вие сте ни крайно необходим. Поне за една година.
	— Не мога, Бетушка, вече не — отказа Сова.
	— Не можете да напуснете Тинище ли?
	— Мога, дори вече се готвя, защото имам кадърен заместник, но това няма да бъде добре, повярвай ми.
	— Въпреки че Карел остави всичко и замина?
	Сова не можеше да повярва:
	— Той не е ли вече там?
	— От първи е в Прага.
	— Без теб?
	— Разбира се — отвърна решително Алжбета, — но това сега не е най-важното, сега става дума някой бързо да дойде на неговото място.
	Сова все още не можеше да се примири:
	— Напусна или избяга?
	— Няма значение. Никой не се опита да го задържи. Никой.
	— Разбирам — въздъхна старият лекар.
	А Алжбета незабавно продължи:
	— Жалко е, че смятате за невъзможно да се върнете. Не познавате ли някой, който би могъл да дойде?
	Сова мълчеше.
	— Чувате ли ме, ало! Там ли сте?
	— Чувам и съм тук, но не зная… а от кога искате да постъпя?
	Алжбета ахна:
	— Вие все пак ще помислите, така ли?
	Сова отговори страшно сериозно:
	— В тази болница никой не бива да мисли, че Сова ги е зарязал.
	— Но това беше друг Сова.
	— Бетинка, остави на мен да преценя — каза той уморен. — Кога трябва да постъпя?


	Сестрите посрещнаха стария Сова с тихо ликуване.
	Марта Хункова възкликна:
	— Е, наистина не съм мислила, че някой ден ще стане такова нещо.
	Той се ръкува с всички, беше трогнат.
	— Ще ми повярвате ли, че и аз?
	— И дълго ли ще останете?
	Сова се засмя:
	— Толкова дълго, колкото преди, май не.
	От сестринската стая изтича една младичка сестра и викна:
	— Тежка фрактура в приемното, коляно, трябва да се отиде веднага… Обаче…
	Блажей, който идваше да поздрави Сова и Алжбета, каза:
	— Алжбета, моля ви, отскочете там.
	— Само че — внимание! — викаше сестрата. — Знаете ли коя е пациентката?
	— Няма значение — каза Блажей — и бързо се връщайте!
	— Там е Добиашова!
	Тогава Блажей заяви:
	— Ще ида аз.
	Навярно зарзаватчийката Добиашова имаше силни болки в коляното. Въпреки това тя посрещна Блажей смело и войнствено:
	— Ето ви и вас най-сетне, господин главен лекар, и без това вие сте виновен за всичко.
	Блажей огледа коляното, фиксирано с временна Крамерова шина. Беше започнало да отича силно и изобщо не изглеждаше добре.
	— И защо съм виновен аз?
	— Защото мъжът ми не може да се качва, та трябваше аз да свалям киселото зеле от най-горния рафт.
	— И паднахте от стълбата?
	— Да. Вие ли ще се захванете с крака ми?
	Блажей отвърна строго:
	— На драго сърце. — И кимна на санитарите: — На рентген!
	Една след друга лампите светнаха, пациентката вече спеше дълбоко под наблюдението на Дана Кралова.
	От умивалнята влязоха Блажей, Сова и Алжбета, застанаха край масата.
	Блажей попита:
	— Готови?
	Всички кимнаха мълчаливо.
	— Скалпел!
	Операцията започна.
	След три часа Добиашова бавно започна да идва на себе си.
	И тримата бяха при нея.
	— Е. как се чувствате, госпожа Добиашова? — попита я Блажей.
	— Коя дата сме днес? — отвърна тя с въпрос.
	— Трети.
	— Трябва да успея за делото, защото иначе ще излезе, че се предавам.
	Лекарите се спогледаха — тази жена беше невероятна!
	Арнощ отговори стоически:
	— Не се бойте, ще успеете, дори ако трябва да ви закараме там с количка.


	Бившият главен лекар Сова бавно вървеше към къщи — нямаше закъде да бърза.
	Поздрави съседа, който си работеше в градинката.
	— Зимата всичко е съсипала — оплака се човекът.
	„Крайно време е и аз да се захвана с градината“ — помисли си без въодушевление старият лекар.
	Стигна до портичката, отвори я и чу женски глас:
	— Най-после си дойдохте — а аз седя тук като някоя неканена стринка от Моравия.
	Сова надникна през решетката на портичката и не можа да повярва на очите си. На стълбата, заобиколена от куфари и чанти, седеше доктор Фастова.
	— Вие ли сте наистина?
	— Че кой друг? — викна Фастова. — Коя друга ще се домъкне подир вас първо до Тинище, а после тук, като преди това се изпокара със семейството си, за четвърти път скъса с мъжа си и хуква подир друг, горе-долу като първия. Тук, в ортопедията, как са с местата?
	С блеснал поглед, като все още не можеше да повярва на очите си. Сова й целуна ръка, а после я целуна и по двете бузи.
	— Наистина ли сте дошла при мен?
	— Никога през живота си не съм тичала подир някой мъж така, както подир вас!
	Той събра багажа й и я поведе към къщи.
	— Толкова е хубаво, заповядайте в замъка на фамилията Сова.
	Тя огледа внимателно и него и къщата.
	— Нещо сте отслабнал, а и тая съборетина хич няма да е лесна за поддържане. Първоначално имах много по-хубава представа за есента на своя живот.
	Но Сова, докато влизаха вътре с куфарите, й викна щастлив:
	— А аз имах много, много по-лоша.
	Следващите думи не се чуха, защото вратата се затвори, а с това приключи и нашата история.
