D>
	На Майрон, Бланш, Вик и Хилма, които работеха сред хълмовете на Южна Минесота и отгледаха реколта от трудолюбие, упорство, смях и любов.
	Всичко, което разказвам, започва с вас.
D$


>	Хети

	_събота, 22 март 2008 година_
	Да избягаш от къщи, се оказа тъпо.
	Бях стигнала дотук — стоях на мястото, за което си фантазирах толкова често в час по математика, точно пред таблото за заминаващи полети на летището в Минеаполис, и всяка подробност беше абсолютно същата, каквато си бях представяла. Бях облечена със специалните си дрехи за път — черен клин, еспадрили и бежов пуловер с толкова дълги ръкави, че ръцете ми се криеха в тях, а шията ми изглеждаше още по-дълга и стройна от обикновено. Бях си взела прекрасния кожен куфар, а в дамската ми чанта имаше достатъчно пари за билет до всяко място, което можех да си представя. Можех да отида където си поискам. Да направя всичко каквото поискам. Тогава защо се чувствах като уловена в капан?
	Тази сутрин се бях измъкнала от къщи в три часа и бях оставила бележка на кухненската маса, в която пишеше само това:
C>
	Ще се върна по-късно.
@	С обич, Хети
C$
	„По-късно“, разбира се, можеше да означава всеки един момент след настоящето. Може би след десет години. Нямах представа. Може би болката никога нямаше да отшуми. Може би никога нямаше да успея да избягам достатъчно далеч. Колкото до „С обич, Хети“, това беше малко прекалено. В моето семейство не беше прието да си оставяме любовни бележки, но дори да бяха заподозрели нещо съмнително, и след един милион години нямаше да се сетят, че се каня да прекося цялата страна.
	Направо можех да чуя в главата си гласа на мама. „Хети не е такава. За бога, все пак й остават по-малко от два месеца до завършването, а освен това играе лейди Макбет в училищната пиеса. Нали знам колко се вълнуваше за това?“
	Опитах се да заглуша въображаемия глас и отново се зачетох в таблото с информация за заминаващи полети, като се надявах да почувствам поне малко от онова въодушевление, което си представях, че ще изпитам, когато най-сетне избягам от Пайн Вали. Бях пътувала със самолет само веднъж, когато ходихме на гости на някакви роднини във Финикс. Спомням си, че по седалката ми имаше много бутони и лампички, а тоалетната в самолета приличаше на кабината на космически кораб. Исках да си поръчам нещо от количката със закуски и напитки, но мама носеше в дамската си чанта желирани бонбони, така че не опитах нищо друго — дори безплатните фъстъци. Грег знаеше, че не обичам фъстъци, затова изяде и моите. До края на полета му се сърдих, защото все пак си мислех, че фъстъците от самолета ще ми харесат. Това беше преди осем години.
	Днес щях да летя за втори път през живота си — към втория си живот.
	И нямаше да стоя там, парализирана от нерешителност и нещастие, ако имаше поне едно свободно място на някой директен полет до летищата „Ла Гуардия“ или „Джей Еф Кей“ в Ню Йорк. Това беше единственият проблем с импулсивното решение за бягство от къщи точно преди Великден. Летището приличаше на търговски център по време на големите предколедни разпродажби, а опашките от заминаващи пътници се виеха до изхода. Най-ранният полет до Ню Йорк, за който имаше места, беше в 6:00 сутринта в понеделник, а аз не можех да чакам дотогава. Още днес трябваше да се измъкна от този щат.
	Можех да взема самолет до Чикаго, но това ми се струваше твърде близо до Средния запад, от който исках да избягам. Господи, защо нямаше поне едно свободно място до Ню Йорк? Знаех точно кой автобус да хвана от всяко едно от двете летища, точно в кой хостел да отседна, колко ще ми струва това и как да стигна до най-близката станция на метрото. Бях прекарала часове в интернет, докато наизустя всичко в Ню Йорк — до такава степен, че все едно вече се бях преместила да живея там. И точно това си представях тази сутрин, когато излязох от къщи. А сега нямах друг избор, освен да се взирам в тъпото табло и да се опитвам да измисля друго място, където да отида. След като не можех да летя директно до Ню Йорк, поне трябваше да се приближа максимално до него. В 2:20 имаше полет до Бостън. Колко път имаше от Бостън до Ню Йорк?
	Знаех си, че е тъпо, но въпреки това не спирах да поглеждам към входа, откъдето в летището се изсипваха нови и нови хора с планини от багаж, стиснали едновременно ключове, портфейли и самолетни билети. Никой нямаше да ме спре. Никой дори не знаеше, че съм тук. А даже да знаеха, щеше ли да ги интересува? С изключение на родителите ми никой друг на света не ме обичаше толкова, че да си направи труда да се втурне през входа на това летище, като повтаря името ми в отчаян опит да ме открие, преди да замина завинаги.
	Преглътнах сълзите си, докато се приближавах към гишето, на което продаваха билети за полета до Бостън. Там стоеше една прекалено жизнерадостна жена със слънчев загар, която ме уведоми, че е останало свободно място в първа класа.
	— Ще го взема.
	Билетът струваше 760 долара — повече, отколкото бях плащала за каквото и да било през живота си, ако не броим компютъра ми. Подадох й шофьорската си книжка и осем чисто нови банкноти по сто долара, които извадих от онзи ужасен плик, с който започна всичко. В него останаха още две банкноти. Изглеждаха ужасно мънички и самотни в големия бял плик, докато се взирах в тях. Но нямаше начин да ги прибера в портфейла си. Бях изкарала с честен труд всеки цент, който държах в този портфейл, и не исках личните ми пари дори да се докосват до съдържанието на този плик. Потънала в поредния прилив на отчаяние, явно не бях чула какво ми говори жената зад гишето.
	— Госпожице? — настоя тя, като се приведе към мен в очевиден опит да привлече вниманието ми.
	До нея вече стоеше и някакъв мъж и двамата ме гледаха вторачено, точно както в онзи сън, в който учителката те вика на дъската, а ти дори не знаеш, че сте имали домашно.
	— Защо пътувате до Бостън? — попита мъжът, като хвърли поглед на малкия ми куфар.
	— Искам да изям една поничка с Бостън крем — отговорих аз.
	Според мен това беше доста остроумен отговор, но никой от двамата не се засмя.
	— Имате ли друг документ за самоличност?
	Зарових се в дамската си чанта и извадих личната си карта от училището. Мъжът я погледна, после отново се обърна към компютъра пред себе си.
	— Родителите ви знаят ли къде сте?
	Този въпрос предизвика у мен лек пристъп на паника, макар и да си давах сметка, че съм пълнолетна. Хрумнаха ми няколко възможни отговора. Можех да му кажа, че родителите ми вече ме чакат в Бостън — или може би само баща ми. Двамата с майка ми не живеят заедно и татко ми е изпратил парите в последния момент, за да прекарам Великден заедно с него. А можех и направо да подхвана историята, че изобщо нямам родители. Но сълзите ми попречиха. Гърлото ми се свиваше от чувствата, които изпитвах в момента, и нямаше да успея да излъжа както трябва. Не и сега, когато вече ме подозираха в нещо нередно. Затова направих точно обратното — оставих се на емоциите да ме завладеят.
	— А вие защо не си гледате работата? — троснах се, като влязох в ролята на ядосан клиент.
	Летището изглеждаше особено подходяща сцена за тази роля. Хората на опашката зад мен спряха да мърморят помежду си и се загледаха в представлението.
	— Вижте, госпожице Хофман, когато някой си купи билет за полет на същия ден, особено еднопосочен и с пари в брой, се налага да следваме някои специални указания. Ще ви помоля да дойдете с мен, докато проверим ситуацията.
	Изобщо не бях съгласна да ме затворят в някоя стая без прозорци на Службата за национална сигурност, докато той се обади на родителите ми и направи този ден десет хиляди пъти по-неприятен. Ами ако разбере кой е изтеглил банкнотите в плика? Дали беше възможно? Протегнах ръка през гишето и си дръпнах парите и документите за самоличност.
	— В такъв случай се налага да ви помоля да си заврете билета отзад — заявих аз.
	— Искате ли да се обадя на охраната?
	Жената — която вече съвсем не се преструваше на жизнерадостна — вдигна телефона и започна да набира номера, без да изчака отговор.
	— Не си правете труда, тръгвам си. Нали виждате, че си тръгвам?
	Вдигнах чантата си и избърсах очи с юмрука, в който стисках банкнотите на топка, влажна от пот.
	— Защо не се успокоите, госпожице Хофман, и ще…
	— Защо вие не се успокоите? — прекъснах го аз, като го изгледах ядно. — Аз не съм терорист. Съжалявам, че не искате да ми вземете осемстотин долара за тъпото си място до Бостън.
	Някой на опашката ми подвикна окуражително, но повечето хора просто ме изгледаха, докато си тръгвах, като влачех куфара си на колелца, и сигурно се опитваха да предположат каква точно бомба щях да кача на самолета, ако не ме бяха хванали. „Всякакви ги има, Велма.“ Нали си представяте? „Човек никога нямаше да се сети, че в това момиче има нещо съмнително.“
	Стигнах тичешком до паркинга и не си спомням как съм намерила пикапа си и как съм платила на служителя — всичко ми беше като в мъгла. Сърцето ми биеше като чук в гърдите. Непрекъснато поглеждах през рамо, обхваната от параноя, че някой служител на охраната ще ме настигне. А после, когато се качих на магистралата, започнах и да хлипам. Ръцете ми трепереха толкова силно, че едва не блъснах един семеен микробус. Мина половин час, преди да си дам сметка, че карам обратно към Пайн Вали. Минеаполис и съседният голям град Сейнт Пол вече бяха изчезнали зад хоризонта, а пред мен се простираха незасети поля, докъдето стигаше погледът.
	Така става, когато си позволиш да изпитваш нужда от някого.
	В това се превръщаш, когато се влюбиш.
	А миналата есен, когато започнах последната година в гимназията, бях толкова щастлива — толкова над нещата и прочее. Онази Хети беше готова да превземе целия свят и щеше да го направи наистина, по дяволите. А сега се бях превърнала в жалка, хлипаща развалина. Бях станала едно от онези момичета, които винаги бях ненавиждала.
	Радиото в колата изведнъж замлъкна, а светлините на таблото започнаха да примигват. Мамка му! Изпаднах в паника, докато другите коли продължаваха да хвърчат край мен. Видях напред една отбивка от магистралата, успях да я хвана и подкарах по черен път между две ниви, където отпуснах крак от педала за газта и оставих пикапа да спре от само себе си. Когато дадох на свободна скорост, двигателят се закашля и замлъкна съвсем. Опитах се да го запаля отново. Нищо. Бях стигнала до края на пътя, по средата на нищото.
	Стоварих се на съседната седалка и се разревах, притиснала лице в грубата тапицерия, докато не усетих, че ще повърна, затова се катурнах навън от кабината на пикапа и паднах в канавката, а от устата ми бликнаха само кафе и стомашни сокове.
	Над полето на пориви се носеше хладен вятър. Вятърът изсуши потта, която беше избила по челото ми, и ми помогна да се свестя. Изпълзях по-надалеч от повръщаното и седнах на ръба на канавката, като оставих студената влага от почвата да попие в панталоните и бельото ми.
	Останах там дълго време — толкова дълго, че накрая вече не усещах студа. Толкова дълго, че сълзите ми спряха, а на тяхно място се появи нещо друго.
	Бях съвсем сама, ако не се броят колите, които минаваха по магистралата, и си дадох сметка, че за пръв път, откакто се помня, не исках да бъда на никое друго място на земята. Не исках да седя на някоя тясна седалка в самолета, на път за непознат град, където нямаше къде да отида. Не исках да бъда на сцената, под светлината на прожекторите, където публиката ще следи всяко мое движение. Не исках да лежа сама в леглото, докато мама ми готви нещо, което няма да мога да хапна. Намирах някаква необяснима утеха в тъмните поля около мен, в пустотата и далечните голи дървета, и упоритите петна сняг.
	Никой не знаеше, че съм тук. Този факт изведнъж ми се стори чудесен. През целия си живот можех да го кажа на всеки, с когото се срещна — „Никой не знае, че съм тук“, — и всеки щеше да се разсмее, да завърти очи към небето и да ме потупа по гърба. „И още как“, щяха да кажат те, но този път беше наистина. През целия си живот бях играла различни роли, бях се превръщала във всичко, което поискат, бях отдавала всичко на хората около мен, но вътре в себе си винаги се бях чувствала така, както в момента: свита по средата на едно мъртво, безкрайно поле, съвсем сама на света. И сега, когато бях стигнала дотук, всичко най-сетне придобиваше смисъл. Мозайката се подреждаше — точно като по филмите, в които главната героиня изведнъж осъзнава, че наистина обича онзи тъпак или че наистина може да сбъдне своята американска мечта, и музиката се усилва, и тя решително се изправя и поема нанякъде. Чувствах се точно по същия начин, с единствената разлика, че отникъде не се чуваше музика. Продължавах да си седя в канавката по средата на нищото, но вътре у мен изведнъж всичко се преобърна.
	И отново чух гласа на майка си. Спомних си какво ми беше казала снощи, когато бях твърде заета да ридая на рамото й, за да го чуя или да се опитам да го разбера.
	„Слез от сцената, миличка — каза ми тя. — Не бива да живееш живота си, като играеш за другите хора. Другите хора просто ще те използват, докато от теб не остане нищо. Трябва да разбереш коя си и какво искаш. Аз не мога да го направя вместо теб. Никой не може.“
	И ето, сега знаех коя съм — може би за пръв път през живота си — и знаех точно какво искам и какво трябва да направя, за да го получа. Бях постигнала пълна яснота. Все едно се събуждах от сън, в който всичко ми се е струвало истинско, и усещах как действителният свят идва на фокус пред очите ми. Изправих се на крака — готова завинаги да захвърля това жалко, хлипащо момиче. Няма да ми липсваш, мамка ти!
	Старата видеокамера на Джералд беше прибрана най-отгоре в куфара ми. Извадих я, сложих я на ръба на каросерията на пикапа, натиснах бутона за запис на една чисто нова касета и застанах точно пред обектива.
	— Ами здравейте — започнах аз.
	Избърсах очи и започнах да дишам дълбоко, с диафрагмата, както ме беше научил Джералд.
	— Това съм аз. Казвам се Хенриета Сю Хофман.
	И когато приключа с Пайн Вали, никой никога няма да забрави името ми.


>	Дел

	_събота, 12 април 2008 година_
	Мъртвото момиче лежеше по гръб в един ъгъл на изоставения хамбар на семейство Ериксън, наполовина в езерната вода, която беше заляла най-ниската част от хлътналия под. Ръцете й бяха отпуснати върху тялото, облечено с някаква дантелена, прогизнала от кръв материя, която сигурно е била рокля, а под ръба на роклята се протягаха краката й, голи и потънали във водата — бяха шокираща гледка, защото бяха толкова подпухнали, че всеки от тях беше дебел колкото кръста й, и се полюшваха като тюлени в мръсната вода. Горната половина на тялото й нямаше нищо общо с тези крака. И преди бях виждал нарязани трупове, както и доста удавници, но за пръв път ми се случваше да се сблъскам с двата кошмара в едно и също тяло. И макар че лицето й беше твърде обезобразено, за да се разпознае, в целия окръг бе пуснато само едно издирване за изчезнало момиче.
	— Сигурно е Хети — обади се Джейк, моят главен заместник.
	В централата бяха приели обаждане от най-малкия син на семейство Сандърс — беше открил трупа, когато бе дошъл тук с някакво момиче. Точно зад изкривената врата имаше прясна локва повръщано — някой от двамата се беше изпуснал, преди да успеят да избягат. Не бях сигурен дали Джейк се закашля от вонята на повръщаното, или от тази на трупа, когато влязохме. При обичайни обстоятелства нямаше да пропусна да му го припомня, но не и сега. Не и сега, когато пред очите ми беше това.
	Свалих фотоапарата от колана си и се заех да правя снимки, отначало отдалеч, после отблизо, като се опитвах да я уловя от всички страни, без да се подхлъзна във водата до нея.
	— Все още не знаем дали е Хети.
	Въпреки внезапната тежест, която усещах в тялото си, трябваше да действаме по правилата.
	Веднага щом влязохме, аз се обадих на криминологичната лаборатория в Минеаполис и поисках да изпратят екип от криминолози, които да опишат и съберат всички възможни веществени доказателства. Сигурно разполагахме с един час насаме с нея, преди да пристигнат.
	— А кой друг да е?
	Джейк я заобиколи откъм главата, като внимаваше къде стъпва, докато дъските на пода проскърцваха под тежестта му на бивш футболен защитник. Той се приведе, за да я огледа отблизо, и аз видях, че беше превключил на детективски режим.
	— Не можем да установим самоличността от лице в такова състояние, особено след като е започнало да се подува. Не се виждат пръстени и бижута. Няма видими татуировки.
	— Къде е дамската й чанта? Никога не съм виждал момиче, което да не ходи навсякъде с дамска чанта, залепена за хълбока.
	— Може би са я взели.
	— Това е адски неподходящо място за убийство с цел грабеж.
	— Не избързвай. Първо трябва да установим самоличността.
	Приклекнах до нея. Протегнах ръка в ръкавица, побутнах с един пръст устната й, за да се отвори, и видях, че зъбите й са непокътнати.
	— Май ще успеем да вземем дентална картина.
	Джейк провери роклята за джобове, но не откри.
	— Причината за смъртта най-вероятно е намушкване — продължих аз.
	Вдигнах едната й ръка и видях раната от ножа — беше забит или право в сърцето, или точно над него.
	— Най-вероятно? — изсумтя подигравателно Джейк.
	Не му обърнах внимание, а вдигнах ръката й малко по-високо, за да му покажа мястото, където бялата кожа отгоре стигаше до червената кожа отдолу.
	— Виждаш ли това? — посочих му линията, която разделяше двата цвята. — Послесмъртни петна. Когато кръвообращението спре, кръвта отива надолу под въздействието на гравитацията и се събира в най-ниските места. Така се разбира дали трупът е преместен — ако червеното не е отдолу, където би трябвало да бъде.
	Двамата проверихме още няколко места по нея.
	— Всичко изглежда както трябва. Вероятно това е мястото на убийството.
	Продължих да му обяснявам и се съсредоточих върху състоянието на тялото, все едно беше на поредния мъртвец. Бях виждал стотици такива — най-вече във Виетнам, разбира се, но точно в момента предпочитах дори да се върна там, вместо да мисля на кого беше този окаян труп.
	Показах на Джейк и проверката, която се прави с побутване.
	— Ако побутнеш бледата част от кожата и тя почервенее, значи е минал по-малко от половин ден.
	— Значи кръвта се съсирва за дванайсет часа.
	— Аха.
	Кожата под материята на ръкавицата си остана бяла. Под нея нямаше кръв. Значи тя беше тук поне от рано сутринта.
	Подът на хамбара проскърца предупредително и двамата се отдръпнахме.
	— Постройката ще падне на главите ни.
	— Съмнявам се. Поне от десет години насам си е така.
	Бях виждал този хамбар почти всеки уикенд през лятото, от началото на риболовния сезон до първата слана, надвесен над източния бряг на езерото Кросби, все едно искаше да съзре костурите, които се стрелкаха под повърхността на водата. Но „виждал“ може би беше твърде силно казано. Знаех, че е там, естествено — беше забележителност за рибарите, точно както и плажът от другата страна на езерото, — но кой знае откога не бях спирал, за да погледна както трябва стария хамбар на Ериксон. Човек никога не поглежда истински нещата, които са най-близо до него. Ларс Ериксон беше изоставил тази сграда преди двайсет години, когато бе продал по-голямата част от брега на езерото на общината, и си беше построил нови хамбари до сглобяемата си къща в другия край на своя имот, почти на два километра оттук. Единствените посетители на старата постройка, ако не се брои самото езеро, което се надигаше до нея в дъждовни години, бяха младежи като най-малкия син от семейство Сандърс, които си търсеха усамотено място, за да правят секс и да пушат марихуана.
	Усамотението беше горе-долу единственото, с което можеше да се похвали това място. Състоеше се от само едно голямо помещение, шест на девет метра, и гредите на тавана бяха голи, ако не се броят останките от платформата за слама под покрива в онзи край на хамбара, който се спускаше към езерото. В срещуположния му край имаше двойна врата, а на мястото на прозореца на стената зееше дупка.
	Тази пролет бе много дъждовна и снегът се стопи необичайно рано, така че водата заливаше една четвърт от пода. В нея плуваха фасове, празни картончета от хартийки за свиване на цигари и нещо, което приличаше на найлоново пликче за марихуана или може би на презерватив.
	Джейк проследи погледа ми.
	— Мислиш ли, че оръжието, с което е извършено убийството, все още е някъде там?
	— Ако е така, екипът от криминолози ще го намери. Те не пропускат нищо.
	Някои окръжни полицейски управления разполагаха със собствени криминологични лаборатории — цели отдели с щатни специалисти и следователи, — но при нас не беше така. Нашият окръг беше място, където се извършваха само дребни престъпления — наркотици, домашно насилие и други подобни — така че подобен разход не бе оправдан. Беше минала повече от година, откакто за последен път бях викал момчетата от Минеаполис.
	— Ако не е Хети, със сигурност не е местна. В пет окръга наоколо не е пуснато нито едно издирване.
	— Броиш ли Рочестър?
	— Хм — каза Джейк и се замисли.
	— Виж дали ще откриеш нещо пред входа.
	Подадох му фотоапарата и внимателно пристъпих обратно към водата. Дъските почти не скърцаха, след като Джейк вече не беше там — предполагам, че в сравнение с него съм направо дребен, изсушен до кости и сухожилия след трийсет години полицейска служба. Приклекнах до момичето и подпрях брадичка на ръката си, като се опитвах да видя това, което очите ми не виждаха. Лицето й беше обезкървено и обърнато леко настрани. В очите й се беше събрала засъхнала кръв, в която бяха полепнали кичури коса. Раните бяха предимно по очите и бузите й — къси белези от намушкване, с изключение на един дълъг диагонален разрез, който започваше от слепоочието и стигаше до ръба на челюстта. Като удивителен знак. Ако не се брои раната от намушкване в гърдите, останалата част от тялото беше почти недокосната. Някой наистина беше държал да се разправи с това лице.
	Хвърлих поглед към Джейк, за да се уверя, че няма да ме чуе, преди да се наведа към нея:
	— Хенриета?
	Тя винаги се дразнеше, когато използвах рожденото й име — точно затова бях правил така в продължение на почти осемнайсет години. Всички останали я наричаха Хети още от деня, в който я докараха от болницата с дантелена панделка на сладката й гола главичка. Сега този спомен едва не ме съсипа, затова се прокашлях и отново се уверих, че Джейк се занимава с друго, преди да направя компромис с името, което на шега отказвах да произнеса, докато тя беше жива:
	— Хети?
	Не очаквах никаква реакция, нито знак от Бога или нещо подобно, но понякога се налага да кажеш нещо на глас, за да чуеш как се подреждат думите, за да разбереш как ги усещаш. Тези думи се усещаха като нож, забит дълбоко в мен. Стоях и се взирах в тялото й, в дългата кестенява коса и леката рокля, твърде тънка за сезона. Независимо какво бях казал на Джейк, всички тези подробности ясно ми бяха показали кого виждам още когато влязохме в хамбара.
	Когато тази сутрин в кабинета ми влезе Бъд и ми съобщи, че трябва да пуснем Хети за издирване, и двамата бяхме решили, че тя е избягала от къщи. Това момиче не искаше нищо друго, освен да се махне от Пайн Вали, но жената на Бъд не беше толкова сигурна. Този уикенд щеше да се играе училищната пиеса, в която Хети бе в главната роля, и според Мона нямаше начин момичето да замине преди постановката. Беше някаква пиеса от Шекспир. Освен това Мона каза, че Хети не би заминала само два месеца преди да завърши. Звучеше логично, но аз отдавна се бях научил да не залагам на логиката на една тийнейджърка. Затова пуснах обичайното издирване за изчезнало лице, като през цялото време си мислех, че още следващата седмица Бъд и Мона ще получат съобщение на електронната си поща, от което се разбира, че тя е в Минеаполис или Чикаго.
	И ето че сега се взирах в нещо, което вероятно бяха тленните останки на единствената дъщеря на най-добрия ми приятел, с когото ходехме на риба, и започваше да ме мъчи един по-тежък въпрос — този въпрос, който щеше да извади вътрешностите от живота на Бъд също толкова лесно, колкото го бяхме правили ние двамата с костурите и сомовете, които ловяхме на по-малко от петстотин метра от това място.
	Кой може да е убил Хети Хофман?

	* * *

	Докато пристигне екипът от лабораторията по криминалистика, а линейката успее да стигне до хамбара по неподдържания черен път, който водеше до него, за да натовари тялото, вече имах двайсетина пропуснати обаждания на телефона си. Единственият, на когото вдигнах, беше Брайън Хефнър, кметът на Пайн Вали.
	— Вярно ли е, Дел?
	Застанах отстрани, докато криминолозите ровеха в хамбара като мравки на пикник.
	— Аха, вярно е.
	— Нещастен случай? — попита с надежда Брайън.
	— Нищо подобно.
	— Искаш да ми кажеш, че си имаме работа с убиец, който все още е на свобода?
	Излязох навън и се изплюх до стената на хамбара, като се опитвах да се освободя от вкуса на смърт в устата си. Никой не беше стъпвал в тревата и тя се люлееше свободно към езерото, раздвижвана от лекия ветрец.
	— Искам да кажа, че започваме разследване за убийство на жертва, чиято самоличност засега не е установена, и нищо повече.
	— Ще се наложи да дадеш изявление. Всеки момент ще пристигнат репортери от всички медии в щата.
	Брайън имаше навика адски да преувеличава всичко. Най-вероятно единственият репортер, който щеше да пристигне, щеше да бъде от местния вестник. Истината сигурно беше, че собствената му жена настоява да научи всички подробности, за да може да ги разпространява в кафенето на Сали, където печеше сладки всяка сутрин. Двамата с Брайън се познавахме от доста време, тъй като и двамата бяхме отдавна на служба. Всеки път, когато имаше избори за кмет или шериф, ние взаимно се подкрепяхме и той не беше лош кмет, но никога не бях в състояние да изпия повече от едно питие в неговата компания. Той не спираше да дърдори на всякакви теми и винаги ме разпитваше за разследванията и за „тенденциите в престъпността“. Понякога ми напомняше на онези превъзбудени кучета, които просто не могат да спрат да те ближат по ръката.
	— Току-що ти дадох изявление, Брайън. Ще оповестим самоличността на жертвата, когато я установим със сигурност.
	— Трябва да знам дали този град е в опасност, Дел.
	— И аз.
	Затворих му телефона и го прибрах в джоба си, когато една от санитарките от линейката се приближи към мен.
	— Готови сме да я приберем, господин шериф.
	— Добре, аз ще дойда по-късно. Първо трябва да проверя някои неща.
	— Улики ли имате?
	Момичето изглеждаше обнадеждено. Виждах го за пръв път — явно не беше от нашия окръг.
	— В реалния живот няма улики — отвърнах аз, докато се обръщах, за да вляза обратно в хамбара. — Човек или залавя извършителя, или не.

	* * *

	Момчетата от лабораторията прибраха всичко, което не беше заковано с пирон, и пресушиха водата в хамбара до последния сантиметър. Резултатът от усилията им бяха една празна бутилка от вино, газов фенер, пет празни цигарени кутии, няколко кутийки кибрит без особени белези и три използвани презерватива.
	Продължих да гледам как работят, докато запечатваха с полицейски ленти вратата и прозореца.
	Джейк се приближи до мен.
	— Значи не разполагаме с оръжието, с което е извършено убийството.
	— Не.
	Изчакахме екипът от криминолози да приключи и да се изнесе. Бяха намерили няколко косъма, а освен тях щяха да изследват и презервативите, за да проверят дали няма да открият някакви следи от ДНК. С изключение на това единствената им работа беше да приберат останалото, докато не им се обадим, за да им кажем, че ни трябва или че разследването е приключило.
	След като служебните им микробуси потънаха зад хоризонта, останаха само шумът от вятъра, който изсушаваше полята, и откъслечното цвърчене на някое врабче откъм езерото. Така беше по-лесно човек да си чува мислите.
	— Момичето беше в най-далечния ъгъл срещу вратата.
	— Значи или е отстъпила дотам, или някой я е открил на това място.
	Джейк разсъждаваше точно като мен. Това беше причината да го избера за главен заместник.
	— По ръцете нямаше видими наранявания или следи от борба, значи не е оказала много съпротива.
	Отидох до вратата на хамбара и застанах на прага, с лице навън, все едно току-що съм излязъл. До хоризонта във всички посоки се простираха полегати хълмове обработваема земя — празни ниви, по които се топеше последният сняг. От хамбара не се виждаше нито една къща или постройка.
	— Значи той я убива и излиза. Не оставя ножа. Трябва да бяга оттук, за да се погрижи за оръжието и дрехите си.
	Джейк посочи към пътеката, която се виеше покрай езерото към плажа и кея за лодките на отсрещния бряг.
	— Най-вероятно е минал оттук. Паркирал е на някое от местата на другия бряг и се е върнал по същия начин.
	— Или така, или направо през полето — до магистралата, а може би покрай къщата на семейство Ериксън до шосе Седем. И двете са на около километър и половина оттук.
	— Защо да паркира толкова далеч? Няма логика.
	— Не, няма. Но повечето убийци са глупави. И в общия случай не планират да убиват някого, така че не мислят за такива подробности като най-удобния път за бягство.
	Джейк изсумтя, за да ми покаже, че не е съгласен с хипотезата за бягството през полето.
	— Ще ни трябват кучета, за да претърсим полето. По километър и половина във всяка посока. Обади се на Мик в Рочестър. И изкарай моторницата в езерото с металотърсач. Убиецът може да е хвърлил ножа във водата, докато се е прибирал към колата си.
	— Съгласен съм. Ще ги накарам да претърсят всеки сантиметър от езерото и брега.
	Тръгнахме си от местопрестъплението и подкарахме полицейските коли обратно по неравната земя към къщата на Уинифред Ериксън. Джейк продължи към града, но аз спрях, за да почукам на вратата. Никой не отвори. Това обаче не означаваше, че тя не си е у дома. Повечето хора в този край отваряха външната врата още когато видят облак прах от приближаващ автомобил на хоризонта, но Уинифред беше по-особена. Понякога минаваха цели седмици, без да се покаже в града, и няколко пъти ме бяха изпращали до къщата й, за да проверя дали не се е гътнала в кухнята. Никога не ми отваряше вратата, докато не се приготвя да я разбия, а след това се появяваше на прага с ролки в останките от посивялата си коса и старата лула на Ларс в устата си, за да ме попита дали знам колко струва една врата и дали съм си заделил пари, за да й купя нова, дявол да го вземе. Няколко дни след това отново я срещах на главната улица и тя се държеше толкова дружелюбно, колкото можеш да си представиш. Беше особена — още откакто уби съпруга си.
	Оставих й бележка, за да я уведомя за предстоящото претърсване с кучета, и се отправих обратно към града.
	Когато пристигнах в управлението, телефоните звъняха като противопожарни аларми, но Нанси не беше зад бюрото си. Намерих я в стаята за почивка, където си наливаше чаша кафе. Джейк нагъваше един сандвич с телефон до ухото.
	— Чакам да ми вдигнат от Рочестър — обясни той, докато дъвчеше.
	Зарадвах се да видя, че младежкият му апетит не беше пострадал от срещата с обезобразен труп.
	— Ще налееш ли кафе и на мен, Нанс?
	— Телефоните не спират да звънят, Дел. Водопад от обаждания — започнаха около двайсет минути след като те повикаха на местопрестъплението.
	— Кой се обажда? — попита Джейк.
	— Като начало, всичките ми познати — но аз им казвам да си гледат работата. Освен това се обадиха и репортери от вестниците, както и Шел — пита дали искаш да дойде.
	Шел беше един от четиримата заместник-шерифи на пълно работно време. В цялото полицейско управление работеха само дванайсет души, така че персоналът нямаше да ни достига за разследване за убийство.
	— Откъде е разбрал толкова бързо, по дяволите?
	— Той е братовчед на семейство Сандърс. Уведомили са го веднага щом момчето се е прибрало у дома.
	— Не, кажи му, че ще се оправим. Ако стане нещо извънредно, Джейк ще го поеме оттук.
	— Но аз трябва да отворя случая — възрази Джейк.
	— Аз ще го отворя.
	— Аз съм началник на разследването, Дел.
	— А аз съм шериф на окръга.
	Не се случваше често да използвам служебното си положение с него и това не му хареса. Няма значение. Аз щях да водя разследването. Нанси тръгна след мен към кабинета ми, като носеше кафето.
	— Не приемай никакви обаждания през следващите двайсет минути. Освен това разследването трябва да остане на тъмно. Няма да казваш нищо на никого, докато не ти разреша. Засега можем да потвърдим само, че жертвата е от женски пол и е убита с хладно оръжие. Нищо повече.
	— Познаваш ме, Дел. Ще бъда като черна дупка.
	Тя направи крачка към вратата, после се обърна.
	— Тежко ли беше?
	Потърсих номера на телефона си и въздъхнах.
	— Сега ще стане още по-тежко.
	Нанси затвори вратата след себе си. Аз въздъхнах отново и погледнах снимката, на която държах една петнайсеткилограмова щука на езерото Мичиган — най-голямата риба, която бях хващал в сладки води. Бъд беше определил тази щука като моето чудовище, а след това на практика ме беше настигнал още на следващия ден, като си беше уловил собствена тринайсеткилограмова щука. Господи боже! Натиснах бутона за избиране, преди да успея да си помисля още нещо.
	Той вдигна на първото позвъняване.
	— Тя ли е?
	Стиснах зъби и дълбоко си поех дъх.
	— Значи си чул.
	— Мона ще се побърка от притеснение. Какво знаеш със сигурност?
	— Все още не мога да кажа коя е жертвата.
	— Не можеш или не искаш?
	Бъд не го каза нито по-силно, нито по-остро, но за пръв път чувах нещо подобно от него за двайсет и петте години, през които бяхме приятели.
	— Не мога, Бъд. По лицето има… наранявания, така че не можем да установим самоличността на жертвата.
	Той не отговори нищо, но аз знаех, че чува и разбира всяка дума — и представата за убитото момиче, което можеше да е неговата дъщеря, току-що беше станала още по-ужасяваща.
	Бъд ми каза, че последният път, когато някой е видял Хети, бил в петък вечерта — непосредствено след постановката на училищната пиеса. Бъд и Мона отишли да я гледат, а след това прегърнали Хети и й казали да не закъснява много, но Хети така и не се беше прибрала у дома.
	— Спомняш ли си с какво беше облечена Хети вечерта, Бъд?
	— С театралния си костюм. Рокля.
	— Лятна рокля?
	— Не, бяла рокля, окървавена. С фалшива кръв. Освен това беше с корона.
	— Дали се е преоблякла, преди да си тръгне?
	— Предполагам, че да.
	— Има ли жълта лятна рокля с някакви дантели по нея?
	— Откъде да знам, по дяволите!
	Бъд се обърна към Мона, за да провери. Чувах как си говорят — приглушено и напрегнато.
	— Не, Мона казва, че няма такава рокля.
	Когато отново заговори по телефона, в гласа му едва ли не се усещаше облекчение. Аз не споделях това чувство.
	— Хм. Все още ли не знаете с кого се е прибрала от училището?
	— Двамата с Мона продължаваме да си мислим, че трябва да е била Порша. Тя също участваше в пиесата, но казва, че след постановката не е била с Хети.
	— Добре, Бъд. Слушай сега — ще трябва да изпратиш зъболекарския картон на Хети в кабинета ми. Нанси ще дойде при теб, за да попълниш документите, и ти ще си първият, на когото ще се обадя, за да ти кажа кое е това момиче — независимо какво се окаже. Обещавам ти.
	Той издаде някакъв звук в знак на несигурно съгласие и затвори телефона.
	Преди да успея да се замисля за какво бях помолил най-добрия си приятел току-що, се обадих и в Рочестър, за да потвърдя часа за аутопсията — в началото на работното време на следващия ден. Нямаше значение, че следващият ден е неделя — моргите не почиват.
	Докато Нанси се погрижи за документите и снимките, аз отворих случая с чисто новата модерна компютърна програма на Джейк, с която беше невъзможно да се свърши някаква работа. Но сега нямаше време да недоволствам за това. Когато най-сетне се справих с компютъра, попълних малкото подробности, с които разполагахме до този момент. Почти нямаше такива — разследването беше на първо квадратче.
	Жертвата е от женски пол.
	Бяла.
	Прободни рани и вероятна черепна травма.
	Тялото е открито от двама местни младежи в стария хамбар на семейство Ериксън в събота, 12 април 2008 година, в 4:32 следобед.
	Преглътнах тежко и потърках брадичката си, като се взирах във всички останали празни полета. За пръв път през живота си изпитвах тревога, докато си представях какво може да ни се наложи да впишем в тях. Никой не убива едно момиче без причина — не и в окръг Уобаш. Тук хората не гърмяха по непознати от колите си, а в гимназиите нямаше депресирани момчета, които да изстрелят цял арсенал по съучениците си. Лудостта на големия град беше далеч оттук — и точно тази беше причината повечето от нас да живеят на това място. Да, половината от витрините на магазините по главната улица в Пайн Вали винаги бяха празни. Когато се случеше спад в цените на реколтата, хората не успяваха да се справят с вноските по ипотеките си — но си оставаха заедно. Този град беше общност, която продължаваше да вярва в идеята, че всеки човек има значение. И нещо със сигурност беше имало достатъчно голямо значение, за да накара това момиче да стигне до хамбара на семейство Ериксън по средата на нищото. И каквото и да е било то, със сигурност беше имало достатъчно голямо значение, за да накара някой да я убие.

	* * *

	Ставаше късно, така че се прибрах пеша у дома, кой знае защо. Повечето пъти се хранех в управлението, а в последно време почти не спях. Преди имах проблеми със съня само в периоди на големи разследвания, но напоследък успявах да затворя очи за не повече от четири часа на нощ. Живеех на горния етаж на двуетажна къща на една пресечка разстояние от главната улица. На долния етаж бяха семейство Уен — новите собственици на магазина за алкохол. Те бяха практически единствените хора от азиатски произход в целия окръг и макар че миризмата на нещата, които си готвеха, беше направо шокираща — нищо общо с китайските ресторанти — поне не бяха шумни и не блъскаха по тръбите на радиатора, за да протестират за вдигнатия от мен шум, както последната възрастна жена, която живееше на тяхното място, но след това получи удар и умря. Аз и бездруго не вдигах много шум, особено посред нощ, когато не можех да заспя. Понякога си пусках музика, но вече изобщо не гледах телевизия; от телевизията се чувствах така, все едно вече съм умрял. Научавах новините от вестника, а мачовете слушах по радиото, така че от телевизора нямаше никаква полза — с изключение на това, че котката на семейство Уен обичаше да влиза през прозореца и да лежи върху него. Макар че никога не бях обичал котки, нямах нищо против тази. Тя не обикаляше да проси за храна, нито се търкаше във всички мебели. Просто си седеше върху телевизора в единия край на дневната, а аз си седях на дивана в другия край и си нямахме проблеми.
	Останах буден през цялата нощ, като си мислех за трупа. Дори да съм задрямал за малко, не си спомням. Водех си бележки, съставях списъци с хора, с които трябва да говоря, и гледах как часовникът бавно отмерва времето до седем сутринта, а опашката на котката помръдва насън.

	* * *

	— Е, шериф Гудман, на чии тленни останки трябва да благодаря за честта, която ми оказва това посещение?
	Доктор Франсис Окада не се беше променила изобщо. Да, косата й вече беше прибрана на сребрист кок и бе леко приведена, но все така обикаляше моргата с уверени крачки като кралицата на мъртвите и все така разделяше фамилията ми на две срички, все едно буквалният смисъл на думите — „добър човек“ — беше някаква страхотна шега, която никой друг, освен нея не разбира.
	— Точно това чакам да те попитам и аз, Фран — от един час, докато седях в проклетото фоайе.
	— Жалко наистина, че този младеж…
	Тя кимна към ъгъла, където един служител на моргата се беше привел над трупа, за когото говореше.
	— … е решил да умре от аневризъм точно снощи, по време на тренировка на бейзболното игрище. Трябваше преди това да ти се обади, за да провери дали си свободен.
	Приближих се до масата за аутопсия, без да кажа нищо. Майка ми винаги съветваше мен и сестрите ми, че мълчанието слага край на спора по-бързо, отколкото думите. Това проработваше и с патоанатома на моргата — колкото и да беше трудна за общуване, Фран щеше да ми даде самоличността на жертвата. А Бъд и Мона ме очакваха.
	Тялото отново се беше променило. Под ярките светлини на лабораторията кожата й изглеждаше сива, а освен това беше още по-подута отпреди. Трупът на момичето вече не приличаше на човешко същество — какво остава за Хети.
	— Изпратих твоето момиче в радиологията в момента, в който пристигна. Това са нейните зъби.
	Тя постави снимките в проектора.
	— А това са снимките от зъболекарския картон на вероятната жертва, Хенриета.
	— Хети — поправих я аз, като пристъпих напред, за да ги разгледам.
	— Виж този и този кариес — продължи тя, като ми посочи първо едните снимки, сетне другите. — Пломбите са напълно идентични, както и профилът на зъбите от двете страни на челюстта.
	Фран ми посочи с пръст един леко крив зъб на долната челюст.
	— Няма нужда да правим изследване за ДНК. Това е Хенриета.
	— Това е Хети — казах аз малко по-гневно, отколкото исках.
	— Ако се съди по степента на разложение, тя е била мъртва между дванайсет и осемнайсет часа, преди да я открият.
	Фран със замах си сложи нов чифт ръкавици, а гласът й малко омекна:
	— Познаваше ли я?
	— Вече няма значение, нали? Трябва ми пълен преглед, с хипотеза за убийство. Чужда кръв, коса, каквото и да е, останало по нея, което може да ни подскаже нещо. Освен това ми трябва бързо, нали разбираш? Обади ми се, когато си готова.
	Докато говорех, вече бях на път към изхода.
	— Защо не останеш да наблюдаваш аутопсията лично?
	Хвърлих поглед през рамо и видях, че тя най-сетне ме е погледнала в очите — застанала като ангел-пазител над обезобразените останки на момичето, което преди два дни е било Хети.
	— Имам друга работа.
	Пикапът на Бъд беше на алеята пред къщата, когато паркирах там, макар че бе неделя сутринта и все още беше твърде рано, за да е свършила църковната служба. Когато се приближих към вратата, Беър — черният им лабрадор — изтича при мен, за да го почеша зад ушите, както обикновено. Аз не го погледнах. Преди да стигна до вратата, Мона рязко я отвори срещу мен.
	Носеше голяма кухненска престилка на цветя, а косата й беше вързана с кърпа. Не познавах друга жена на нейната възраст, която да продължава да ходи с дълга коса — по някакъв начин това я караше да изглежда така, все едно времето нямаше власт върху нея. Имаше силно, спокойно лице и съответния характер, но днес в погледа й потрепваше несигурност.
	— Е? — попита напрегнато тя.
	— Мона — отвърнах и свалих шапката си. — Бъд у дома ли е?
	— Просто го кажи, Дел.
	Пръстите й неравно потрепваха по бедрото, докато стоеше срещу мен, изпъната като дъска. Сякаш те не бяха част от нея — и това неприятно ми припомни за Хети, чието мъртво тяло, наполовина във водата, като че ли не беше свързано с нея.
	— Може ли да вляза?
	— Разбира се, Дел — каза Бъд, като се появи зад Мона и отвори вратата по-широко.
	Той хвана съпругата си за раменете и я отдръпна назад, така че да мога да мина. Тя тръсна рамене, за да се освободи от него, и пое пред нас към дневната.
	Когато влязох в къщата, ме обгърна аромат на масло и шоколад. Кухнята беше пълна със сладки — кръгли, поръсени с шоколадови парченца, изрязани във формата на човечета и всякакви други, натрупани в чинии из цялата стая.
	Бъд улови погледа ми.
	— Вчера беше започнала да пече сладки за благотворителната разпродажба в църквата, когато ни се обадиха за тялото… — Той безпомощно сви рамене: — … и след това просто не спря. Не искаше да отидем на църква и не знам дали изобщо е спала нощес.
	Гласът му звучеше далечен, все едно не бяхме един до друг.
	Влязох в дневната и застанах до камината, където бяха подредени снимки в златни рамки от последната година в гимназията на Хети и Грег. Хети се беше облегнала на едно дърво, със скръстени ръце, облечена в бяла риза с цвете, забодено на ревера. Усмивката й едва повдигаше ъгълчетата на устата. Изглеждаше щастлива. Или всъщност не, не точно щастлива. Изглеждаше доволна. Приличаше на момиче, което знае точно какво иска и как да го придобие. Тя беше дъщерята, която ще успее в живота и ще започне на чисто, някъде далеч от Пайн Вали, където ще се омъжи за някой успешен адвокат и ще се прибира само за празниците, със собствена блестяща кариера и едно-две собствени деца, които да показва наоколо; не беше момичето, което ще умре. Погледнах снимката на Грег, на която позираше заедно с лабрадора Беър, с ловна пушка в ръце. Косата му беше остригана по този начин много преди да се запише в армията — нямаше търпение да замине за Афганистан в момента, в който завърши гимназията. Той беше момчето, което трябваше да умре. Той беше детето, което Бъд и Мона се бяха приготвили да загубят, така че новината за това да не ги съсипе, ако дойде при тях.
	Бъд седна на дивана до Мона, хвана я за ръката и зачака. Колко пъти бях влизал в тази дневна? Стотици пъти — и неизменно Бъд правеше така, че да се почувствам, все едно съм в собствената си дневна и снимките по стените са на собственото ми семейство. Сега дълбоко си поех дъх и го погледнах. Косата му беше започнала да посребрява, а ризата му изглеждаше по-опъната около кръста, отколкото преди. Гледаше ме право в очите — и аз отвърнах на погледа му, докато му казвах истината.
	— Изпратихме в Рочестър, където е убитото момиче, зъболекарския картон на Хети и там сравниха зъбите й с тези на жертвата. Картината съвпада. Момичето е Хети.
	Мона залитна напред, все едно някой я беше ударил по гърба, и Бъд пусна ръката й, но нито един от двамата не издаде звук.
	— Господи, съжалявам, Бъд…
	Гърлото ми се сви, но се насилих да продължа.
	— Мона, не мога да ти опиша колко ужасно се чувствам. Обещавам ви, че ще открия този кучи син.
	Мона се взираше в избелелия зелен килим.
	— Зъби? — каза тя.
	Бъд гледаше право през мен, към снимките по стената.
	— Как е станало? Какво е…
	— Тялото беше открито в стария хамбар на Ериксън до езерото — изглежда, че убийството е станало там. Някой я е нападнал с нож и тя е умряла от рана в гръдния кош.
	Бъд остана съвсем неподвижен по време на цялото описание, докато Мона мълчаливо се тресеше на мястото си.
	— Преди ми каза, че не можете да установите самоличността по лицето — каза той.
	Дявол да ме вземе, с голямата ми уста. Досега се опитвах да го кажа възможно най-просто, за да им спестя подробностите.
	— Нападателят е нанесъл рани с ножа и по лицето й, но това може би се е случило, след като е настъпила смъртта. Ще разберем, когато аутопсията приключи.
	Мона нададе някакъв нисък вой. Бъд се пробуди от замайването, в което беше изпаднал, и протегна ръка към нея, но тя го отблъсна.
	— Махни се от мен!
	Тя несигурно се изправи и прекоси кухнята, като се блъскаше в стените и се давеше в собствените си хлипове. Колкото повече се отдалечаваше, толкова по-шумно даваше израз на мъката си. Мона не беше сурова жена, но не се занимаваше с глупости. Мисля, че през всички години, в които съм я познавал, нито веднъж не съм я виждал да плаче. Никога не бях чувал нещо по-ужасно от измъченото хлипане, което тя издаваше в този момент.
	Наведох се към Бъд, който продължаваше да седи застинал на дивана.
	— Бъд, какво щеше да прави Хети след постановката в петък? Кажи ми всичко, което можеш, за тази вечер.
	Той не показа с нищо, че ме е чул, но след малко прокара грубата си ръка по лицето и се прокашля, вторачен в пода пред себе си.
	— Каза, че ще излиза. Щеше да излиза с някои от другите младежи, за да отпразнуват премиерата.
	— Уточни ли с кого точно ще излиза?
	— Не. Помислихме си, че ще са целият екип. Миналия уикенд пак излизаха всички заедно, след като приключиха със строежа на декорите.
	— Беше ли застанала до някого, когато го каза?
	— Беше застанала при нас. — Гласът му го предаде и той преглътна тежко. — Стоеше точно до нас.
	И двамата подскочихме, когато чухме трясъка. Тичешком прекосих кухнята и влязох в спалнята на Бъд и Мона. Мона беше паднала настрани, върху останките от една кръгла масичка. Изглеждаше така, все едно краката й изведнъж са отказали да я носят. Гърбът й се разтърсваше неконтролируемо сред хаоса от покривката, разпръснатите книги и натрошеното дърво. Когато се опитах да проверя дали се е наранила, тя започна диво да ме удря, а хлипането й се превърна в пронизителен протяжен вой. Върнах се обратно в дневната, където Бъд не беше помръднал от мястото си. Ръцете му лежаха от двете му страни, обърнати с дланите нагоре, а пръстите му бяха безпомощно свити като на бебе.
	— Бъд.
	Той не отговори. Погледът му не беше фокусиран върху нищо определено. По косата му имаше брашно от ръката на Мона, с която го беше отблъснала.
	— Бъд.
	Той сковано се изправи и отиде в спалнята. Приведе се над Мона и покри тресящото й се тяло със своето. Избърсах очи и ги оставих сами.

	* * *

	Гимназията на Пайн Вали се помещаваше в едноетажна тухлена сграда от южната страна на централния площад — след нея фасадите на магазините отстъпваха място на къщи и бензиностанции. Сградата не беше претърпяла никакви промени от шейсетте години, когато достроиха към нея нов физкултурен салон.
	Оставих колата на паркинга, зает наполовина, посрещнах Джейк пред главния вход и двамата последвахме табелите, които указваха посоката към „новия салон“. Пиесата вече се играеше там. Преди три седмици — цял един живот — бях обещал на Хети да гледам сутрешното представление в неделя. И ето ме сега.
	Джейк прегледа една програма за постановката.
	— Тук пише, че Хети е била в ролята на лейди Макбет.
	Влязохме в салона, като се стараехме да не вдигаме шум, и се настанихме на две свободни места в дъното. На сцената имаше двама младежи — и двамата бяха в бели театрални костюми и стояха пред някакви декори, които изобразяваха замък. Разпознах момичето — беше дъщерята на азиатското семейство, Порша Уен, — но не познавах момчето. И двамата говореха на цветистия език от пиесите на Шекспир, който никога не ми е допадал особено, но в крайна сметка схванах за какво иде реч. Тя се опитваше да го накара да убие някого, а той сякаш нямаше нищо против. В края на сцената тя се приближи до него, за да се уговорят как да се държат след убийството.
	— „Особено когато ние двама със вик и жалби проглушим света.“
	Той я хвана за ръката, преди да отвърне:
	— „Решен съм и напрегнал всички сили за страшното ни дело. Да вървим! Със весел вид при тях да влезем ние…“.
	Момчето поведе момичето извън сцената, като продължаваше да говори в тъмното:
	— „Лъжовен лик сърце лъжливо крие!“*.
	[* Шекспир, У. Макбет. Превод Валери Петров. — Бел.прев.]

	* * *

	След края на постановката дръпнах настрани учителя, който отговаряше за пиесата, и му казах, че трябва да говоря с целия театрален състав и екипа. Той пребледня, но не ме попита нищо повече. Казваше се Питър Лънд — беше млад, носеше очила и нямаше черно под ноктите си.
	Лънд каза на всички, че трябва да приключват бързо, и ги събра в стаята за репетиции на училищния оркестър. След като вратите се затвориха след тях, в помещението настъпи мъртвешка тишина — момчетата и момичетата бяха застинали в очакване.
	— Добро представление, хм… за всички. Порша, ти… ти се справи добре. След малко ще се върнем в залата, но точно сега шериф Гудман иска да говори с нас.
	Той отстъпи в дъното на стаята, като остави мен и Джейк да стоим сами пред цялата група. Някои от момичетата вече плачеха. Пайн Вали беше толкова малък град, че всички тук със сигурност бяха чули за станалото до няколко часа след като бе открит трупът.
	Реших да не увъртам. Казах им истината и те реагираха така, както може да се очаква от тийнейджъри, когато някой от тях е бил убит с нож и по този начин за пръв път са разбрали, че не са безсмъртни. Имаше шок, много сълзи и ридания. Повечето от момчетата застинаха като фигури, изрязани от картон, готови да паднат от най-лекото побутване. Повечето от момичетата се хванаха едно за друго. Лънд стоеше прегърбен в дъното на стаята, отпуснал глава в ръцете си.
	Дадох им малко време да осмислят новината, но преминах към въпроса, заради който бях дошъл, преди душевната травма да ги завладее напълно.
	— Убита е в петък вечер, след постановката. Затова искам всеки един от вас да си помисли. Направете го заради Хети. С кого си е тръгнала онази вечер? Срещал ли се е някой от вас с нея по-късно вечерта, на някакво парти или нещо подобно?
	— Някои от нас отидоха до закусвалнята „Деъри Куин“, но тя не дойде там — обади се момчето, което играеше Макбет.
	Сега приличаше повече на човек, който всеки момент ще изгуби разсъдъка си, отколкото преди няколко минути на сцената.
	— Томи дойде да гледа представлението, нали? — попита едно друго хлапе. — Тя не си ли тръгна с него, Порша?
	Порша Уен с мъка се откъсна от прегръдките на едно друго разплакано момиче и вдигна поглед към мен. Лицето й беше безизразно и мокро от сълзите, а короната стоеше накриво в косата й.
	— Може би. Не знам. Не говорих много с нея. Дори не я поздравих.
	— Томи щеше да я закара, ако е искала. Беше готов да направи всичко, което поиска тя.
	— Кой е Томи? — попита Джейк.
	— Томи Кинакис — отговорих аз.
	Ако си спомнях както трябва, Хети беше излизала с него през по-голямата част от последната година. Миналата есен го бях гледал в мачовете на училищния отбор по американски футбол, в който играеше като централен защитник. Беше солидно момче — не беше лесно да го заобиколиш и в нито един мач, в който участваше, не беше позволил на някой от противниковия отбор да стигне до разпределителя, когото защитаваше. Ако такова момче реши да намушка някого с нож, няма кой знае какво, което да може да го спре.
	— Аз знам какво я е убило.
	Порша се беше изправила на мястото си и се обърна към мен, все едно се канеше да се впусне в някоя от дългите си монолози от пиесата.
	— Това е проклятието — каза тя.
	— Моля?
	Някои от останалите ахнаха и закриха устата си с ръка.
	— Проклятието е убило Хети. Проклятието на „Макбет“.


>	Питър

	_петък, 17 август 2007 година_
	Застойната сърдечна недостатъчност ме убиваше бавно, но сигурно.
	Бях на двайсет и шест години, в най-добрата физическа форма в живота си. В интерес на истината нямаше как да не съм. В гимназията бях кльощав книжен плъх, но междувременно бях еволюирал до млад мъж, който тича поне по двайсет и пет километра на седмица. Сигурно дори можех да вдигам тежести, ако събера смелост да вляза в някой фитнес, пълен с потни, ограничени типове. Поддържах диета от органични, вегетариански продукти — но въпреки всичко това застойната сърдечна недостатъчност съсипваше живота ми.
	— Какво искаш за десерт?
	Погледнах към Мери, която седеше от другата страна на масата. Откакто ни поднесоха ордьоврите, не беше казала почти нищо друго и непрекъснато поглеждаше часовника си, като че ли бяхме закъснели след вечерния си час.
	— Шоколадов мус? — отвърнах с широка усмивка.
	След седем години заедно знаех, че тя не може да устои на нищо, в което има шоколад. Не се съмнявам, че много мъже твърдят същото за съпругите си, но на един панаир бях видял с очите си как Мери яде бекон с шоколадова глазура. Пържена свинска сланина, потопена в шоколад. Бях позеленял, но тя само се разсмя и каза, че не било толкова лошо.
	— Ами добре — каза тя и сви рамене.
	Махнах на сервитьора и си поръчах кафе с десерта. Ресторантът беше от онези, в които можеш да направиш знак на дискретния келнер, да си поръчаш кафе американо и той да кимне в знак на одобрение. Над всяка маса имаше окачена лампа, така че посетителите да се чувстват обгърнати от свой собствен пашкул светлина. Беше модерен, но романтичен ресторант — сигурно разчиташе на основна клиентела от специалисти в университетската болница „Мейо“ в града. Мери не искаше да идваме с колата чак до Рочестър, но в Пайн Вали имаше само две заведения за хранене, между които можехме да избираме: закусвалня от веригата „Деъри Куин“ и едно кафене, отворено до седем вечерта. Освен това в Пайн Вали нямаше кино, а тази вечер беше традиционната ни среща — вечеря и филм, само че ние не правехме като повечето други двойки, а първо ходехме на кино и после на вечеря, за да можем да обсъдим филма. Точно така бяхме постъпили на първата си среща: най-напред гледахме „Американски прелести“, а после отидохме на вечеря и спорихме за моралното превъзходство на героите във филма, докато не се наложи сервитьорката да ни помоли да си тръгнем, защото масата е резервирана за по-късен час. Е, този път със сигурност нямаше да предизвикаме проблеми с настаняването заради продължителни и разгорещени дебати на ръба на флирта.
	Донесоха ми кафето, аз веднага отпих от него и си изгорих езика, но не обърнах внимание на болката. Продължих да го пия и да наблюдавам Мери, като се опитвах да разбера къде съм сбъркал.
	Тази вечер беше със спусната коса, която отразяваше светлината на лампата над нас като златен ореол и скриваше лицето й, докато Мери гледаше надолу към масата, настрани към другите хора в ресторанта и навън през панорамните прозорци — навсякъде, само и само да не поглежда към мен. Мери имаше лице като ябълка, с широки скули и сочни бузи, които сякаш събираха радостта и я споделяха жизнерадостно и демократично, но тази вечер не можех да открия никаква радост в него.
	Беше облякла вталената си синя рокля с кройка от петдесетте години и когато по-рано вечерта слезе по стълбите в къщата, аз я прегърнах, целунах я по бузата и прошепнах: „Здравей, красавице“. Тя се беше усмихнала и се бе отдръпнала. Предположих, че го направи, защото Елза седеше на дивана и ни гледаше, ала Мери продължи да се държи по същия начин през цялата вечер. Вежлива. Дистанцирана. Все едно присъствието й беше някакво задължение, по-неприятно и от задачата да почисти хамбара с кокошките на Елза. Филмът изобщо не помогна за успеха на вечерта, за което си бях виновен само аз. Бях избрал да гледаме „Позабременяла“, защото Мери обичаше романтични комедии, а филмът имаше високи оценки от критиката, но нито един от двамата не се смя много. От първата си брачна нощ насам никога не бяхме използвали противозачатъчни средства и след като в продължение на три години Мери се беше опитвала и не беше успявала да забременее, сега трябваше два часа да гледа двама идиоти, които се преструваха, че са си направили дете след една-единствена пиянска вечер.
	— Съжалявам за филма.
	Тя най-сетне вдигна поглед към мен.
	— Няма нищо.
	— Трябваше да помисля малко, преди да го избера.
	— Не, наистина, Питър.
	Мери се поизправи на стола, когато сервитьорът се появи отнякъде и поднесе десерта на масата между нас.
	— В последно време и без това не си мисля за бебета.
	— Жалко — казах. — Смятах след вечеря да паркираме колата някъде и да се поцелуваме. Или нещо повече. — Намигнах на Мери, но тя не каза нищо и аз продължих, обнадежден: — Чувствам се така, все едно пак сме в общежитията. Помниш ли как чакахме съквартирантите си да излязат или търсехме някой усамотен парк? Спомняш ли си втория етаж на паркинга на Четвърта улица? От онази страна, където лампите не светеха?
	Тя си взе една лъжичка шоколад и поклати глава:
	— Трябва да се прибираме. И без това закъсняхме много.
	— Елза се е справяла чудесно сама в продължение на седемдесет и три години. Ще се оправи още един час.
	Мери изяде още малко от десерта, без да обърне внимание на думите ми. После изведнъж остави лъжичката и скръсти ръце на гърдите си.
	— Какво има?
	— Десет долара за шоколадов мус. Това е лудост.
	— Е, значи е още по-голяма лудост да го поръчаме и да не го изядем — отвърнах и се заех с десерта.
	Беше адски добър. Лек, ароматен и сладък, обаче не прекалено.
	— Опитай още една хапка. Точно заради тази хапка струва десет долара.
	Залюлях лъжичката пред лицето на Мери и тя въздъхна, преди да я изяде.
	После отново се зае с десерта, но без да казва нищо, сякаш не искаше да си говорим. Изпих си кафето и се опитах да я извадя от това състояние, ала безуспешно.
	Когато ни донесоха сметката, Мери я грабна от масата.
	Плати на сервитьора и си взе дамската чанта.
	— Готов ли си?
	Докато отивахме към колата, аз я погалих по рамото.
	— На Елза нищо й няма.
	— Знам — отвърна тя, макар и двамата да бяхме убедени, че изобщо не беше така.
	— Тогава какъв е проблемът?
	— Шейсет и осем долара за една вечеря, Питър. И още двайсет за киното. Кой ще плаща за всичко това според теб?
	— Нали вече ще работя. Ще имаме пари.
	Раздразнението й бавно беше започнало да се просмуква и в мен.
	— Все още дори не си започнал работа, а вече харчиш парите.
	— Просто исках да излезем и да си прекараме добре — отвърнах от другата страна на колата, преди и двамата да влезем вътре и да затръшнем вратите.
	Пътят обратно до Пайн Вали представляваше тъмно, равно шосе с две платна, което прекосяваше царевични ниви. Нито един от двамата не си направи труда да включи радиото в колата. За съжаление, вечерта вече изглеждаше неспасяема.
	Ако трябваше да бъда честен със себе си — а с всеки изминат километър между високите царевични класове това ми звучеше все по-разумно — така и не можех да разбера как стигнах дотук.
	Бях роден в Минеаполис. Отраснах в модерните кафенета в центъра на големия град, увличах се в спорове за корицата на литературното списание в гимназията, докато поръчвах паста в италианския ресторант „Филио“, и всеки уикенд се ровех в дисковете в музикалния магазин „Електрик Фитъс“. Запознах се с Мери в университета и двамата се оженихме през лятото, след като завършихме бакалавърския курс. Сигурно бяхме твърде млади, но родителите на Мери бяха твърде стари. Тя се беше родила късно в живота им — неочаквана изненада след дълги безплодни години и изоставени мечти. Те бяха дали всичко на Мери, не бяха щадили любовта и подкрепата си, и в замяна тя искаше да им подари възможността да я видят омъжена и устроена в живота. Затова изтеглих лимита на кредитната си карта, сложих пръстен с диамант на ръката на Мери и двамата застанахме пред олтара на църквата в нейния роден град, докато родителите й грееха от щастие на първия ред. Сватбата беше утеха и за двамата до следващата пролет, когато баща й получи сърдечен удар и почина, докато засаждаше нивите си със соя.
	След като се оженихме, се нанесохме в малка къща под наем във викториански стил, недалеч от спирката на автобуса, и аз се заех с магистърската си програма, а Мери започна работа в една от банките в центъра.
	И тогава в живота ни се появи застойната сърдечна недостатъчност.
	Елза, майката на Мери, губеше сили с всеки изминал ден. Мери започна да ходи при нея веднъж в месеца, за да я наглежда и да й помага с работата във фермата. Винаги имаше какво да се прави: да се затварят консерви, да се поправи някоя пристройка, да се отиде при някой лекар. Аз се опитвах да се шегувам с нея за това, че е станала фермерска съпруга, но Мери се смееше все по-рядко. С течение на времето тя отиваше при майка си всяка събота и неделя, а тъй като някои от моите часове бяха вечер, понякога не я виждах по цели дни. Докато завърша и взема диплома за учител, Мери вече прекарваше по три дни всяка седмица в Пайн Вали и работеше по десет часа на ден, когато беше в града, за да компенсира отсъствието си.
	През цялото време се чувстваше изтощена. Аз се опитвах да я убедя, че Елза трябва да продаде имота си, но всеки път, когато заговарях за това, тя стискаше зъби, въртеше очи към тавана и отговаряше: „Мислиш ли, че не съм пробвала?!“.
	Не успяхме да намерим никой, който да ходи да помага на Елза; единствената квалифицирана медицинска сестра, която беше съгласна да пътува до фермата, за да наглежда Елза и да й дава лекарствата, искаше по хиляда долара на седмица.
	Започнах да си търся работа като учител, така че Мери да може да напусне или поне да работи на половин ден в банката. Опитвах се да бъда добър съпруг. Нали това се очаква от добрите съпрузи? С тази разлика, че не можех да си намеря работа. Единствените свободни места за учители бяха в начални училища за деца със специални нужди, а аз нямах никакъв опит с поведенчески проблеми. За да ме назначат там, изискваха да се квалифицирам допълнително, но аз желаех да преподавам литература, а не практически социални умения.
	А после, миналия март, Мери веднъж се прибра у дома с изрезка от вестник. Беше обява за учителско място — за учител по литература в гимназията на Пайн Вали, точно за каквото бях учил — и Мери ми каза, че Елза лично познава директора на училището и вече се е обадила, за да ме препоръча. Директорът очакваше да му се обадя.
	Господи, как не ми се живееше в Пайн Вали. Но жена ми изглеждаше толкова обнадеждена и изтощена, че не знам какво стана, но след два месеца се преместихме при нейната майка, а аз изгубих целия си живот. Макар и да ми беше казала, че това ще е временно, и двамата си знаехме, че „временно“ означава да останем там, докато Елза си отиде — независимо дали ще отнеме месеци, или години. Колкото и да не ми се искаше да го призная, в последно време се надявах да бъдат по-скоро месеци.
	През цялото лято не чух нищо друго, освен „Елза, Елза, Елза“. Как се чувства Елза днес? Има ли нужда от нов резервоар с кислород? Може ли да се изкъпе сама? Като че ли все пак имахме бебе, но бебето ни беше възрастна жена с немощно тяло и упорити навици.
	Елза беше благодарна за грижите, но цялата й благодарност сякаш бе запазена само за Мери. С мен се държеше така, сякаш бях някакъв лек, но постоянен дразнител — като чуждестранен студент, изпратен да живее на квартира у тях.
	Всичко започна с вегетарианската ми диета. Тя подлагаше на съмнение всичко, което слагах в устата си — от къдравото зеле, през бургерите от черен боб, до соевите кълнове. Когато излизах да тичам, Елза само поклащаше глава, все едно никога не беше виждала човешко същество да се движи с по-голяма скорост от тази, необходима да следва ралото на нивата. А когато вечер си отварях някоя бира, тя изсумтяваше и театрално поглеждаше настрани.
	Честно казано, изобщо не ме интересуваше какво мисли за мен моята тъща, но тя заставаше между нас с Мери. Всеки път, когато Елза се отнасяше хладно към мен, дипломатическата позиция на посредник, която заемаше Мери, отслабваше за пореден път и майката придърпваше дъщерята все по-близо до себе си и все по-далеч от мен. Един ден се случи така, че поправих оградата на кокошарника, докато Елза се тътреше след мен и ме наглеждаше, и дори успяхме да си поговорим приятно за детството на Мери, но още следващата седмица тя беше забравила за това. Кислородната недостатъчност, от която страдаше, атакуваше мозъка на възрастната жена и изтриваше спомените й, особено по-скорошните, така че всичките ми опити да подобря нашите отношения си оставаха безсмислени.
	А на всичко отгоре кокошките не спираха да вдигат шум. Въпреки че бяха разположени от далечната страна на големия хамбар, кудкудякането, шумоленето и драскането на птиците се чуваше навсякъде, независимо колко е часът. Шумът беше в състояние да побърка всекиго. Кокошките бяха не повече от петдесет на брой — последните, останали от фермата на бащата на Мери, — но сякаш осигуряваха яйца за половината окръг. На вратата непрекъснато имаше някой, дошъл да си купи яйца, а освен това Мери лично ги доставяше на нашата съседка Уинифред Ериксън, която най-често я придружаваше на връщане, за да си бъбри с Елза в продължение на часове. Мери събираше яйцата по два пъти на ден, като първият път беше в шест сутринта, почистваше полозите, метеше пода и сипваше фуража — а при това, поне според мен, не изкарваше повече от няколко долара на ден, — и сега точно тя ми говореше, че нямаме пари?
	— Защо не се отървеш от кокошките? — питах я.
	— Нямам нищо против да се грижа за тях. Аз съм отраснала по този начин. Просто не мога да разбера как мама се е справяла сама.
	— Защо се налага да го правиш? Можем да си купуваме яйца от магазина.
	— Мама не е съгласна да ги продадем — казваше тя.
	Беше се превърнало в обичайния отговор на всичките ми въпроси това лято. Седемдесет и три годишното ни бебе иска това. Седемдесет и три годишното ни бебе не търпи онова.
	Това усещане се процеждаше във всичко. Мери вече нямаше желание да обсъжда книгите, които четем. Твърдеше, че няма време за четене, но пък всяка вечер гледаше ужасни телевизионни предавания заедно с Елза. Не искаше да ходим до града с колата, за да посетим някоя постановка или дори да се видим с приятели.
	Вместо това само поклащаше глава.
	— Толкова е далече, че се чувствам уморена само като си го представя.
	Слава богу, че в къщата имаше интернет. Включих компютъра си в една малка спалня на горния етаж, в която се съхраняваха коледната украса и прашни кашони с надписи като „Погребението на чичо Джо“ и „Дюит 1938“. Там четях, подготвях уроците си за есента и всяка вечер влизах във Фейсбук, за да гледам как приятелите ми посещават нови барове, литературни четения, партита и конференции.
	Не исках да се лъжа; на срещата тази вечер беше заложено много. Изпитвах отчаяна нужда да спася нашата връзка от фермата и от Елза — макар и само за няколко часа — за да съживя онези забавни и спонтанни моменти, които изживявахме в университета, преди магистратурата и болестта да откраднат всичките ни петъчни вечери. Мери одобри тази идея. Когато споменах за това по-рано през седмицата, изглеждаше развълнувана.
	— Една среща навън, преди да започне учебната година — предложих аз. — Цяла вечер, в която няма да направим нито едно полезно нещо.
	Тя се засмя.
	— Обещаваш ли?
	Но сега, докато карах обратно към Пайн Вали, а мълчанието издигаше все по-високи стени между нас, отново се запитах къде съм сбъркал. Или тя беше сбъркала в нещо? Ако някой непознат ни наблюдаваше тази вечер, сигурно щеше да се изчерви от неудобство заради отчаяните усилия, които полагах, ала очевидно усилията ми бяха насочени в грешна посока. Сбърках с филма. Сбърках с ресторанта. Дали нямаше да е по-добре да отидем в местната закусвалня „Деъри Куин“ и да си поръчаме един общ млечен шейк, докато тийнейджърите се свалят в съседните сепарета?
	Топлите светлини на Пайн Вали изгряха на хоризонта и колкото и да ненавиждах олицетворяването на неодушевени обекти с човешки характеристики, все едно самият град ми отговори с външния си вид. Да. Да, наистина бях стигнал твърде далеч. Искаше ми се да изляза с момиче от Минеаполис, но жена ми вече не беше от Минеаполис.
	Тази неудобна мисъл се беше загнездила в главата ми, когато влязохме в града — няколко пресечки, които обграждаха главната улица с магазини и офиси, в сянката на комините на фабриката за соеви продукти на хоризонта. В девет часа в петък вечер работеха единствено няколко бензиностанции, закусвалнята „Деъри Куин“ и една дрогерия от веригата CVS*.
	[* Най-голямата американска верига дрогерии. — Бел.ред.]
	— Ще спреш ли в дрогерията? Трябва да взема лекарствата на мама и снимките от фотото.
	Послушно отбих на паркинга и загасих двигателя, преди да я последвам вътре. Тя отиде при аптекаря, като ме изпрати във фотото на отсрещния ъгъл. Момичето зад щанда не ме забеляза, когато се приближих, а и аз нямах желание да привличам вниманието му.
	Жена ми вече не беше от Минеаполис.
	Да се твърди, че не бях подготвен за такава промяна в Мери, щеше да бъде смехотворно, слабо казано. Никога дори не ми беше хрумвало, че може да ми се наложи да се подготвям за нещо подобно. Това беше проблемът със сватбените обети — бяха твърде общо формулирани. Бях застанал пред олтара в църквата, която беше на една пресечка оттук, и бях повторил думите „В добро и в зло…“, но не си бях представял нещо по-страшно от някаква лека настинка, която да повали Мери, така че да трябва да се грижа за нея с пилешка супа и салфетки. Може би щяхме да останем без работа. Може би щеше да ни е трудно да имаме деца. Бях съобразил сватбения обет с всички обичайни сценарии и с всичко, за което ме бяха предупреждавали хората, но свещеникът така и не каза: „Може да се наложи да заминеш далеч от всички и всичко, което обичаш, за да се преместиш да живееш в неподдържана ферма по средата на пустата прерия, където няма да правиш секс и дори няма да водиш никакви разговори, освен тези за състоянието на една умираща старица, която те ненавижда“. Не, той беше застанал пред нас с усмивка и бе казал: „В добро и в зло…“. Добро или зло какво? Бях се заклел в прилагателни. С радост бях стиснал ръцете на Мери и бях положил обет, в който съществителните липсваха. За човек, който имаше амбиции да стане професор по литература, изведнъж ми се стори комично абсурдно как бях обвързал живота си с някого с една-единствена необмислена игра на думи.
	— Мога ли да ви помогна с нещо?
	Примигнах. Момичето вече стоеше от другата страна на щанда и очевидно чакаше да кажа нещо.
	— А, да. Имате ли снимки за Мери Лънд?
	Тя се зае да рови в касетката с готовите снимки.
	— Не, нямаме нищо за Мери Лънд.
	Обикновено, когато някой служител зад щанда ми отговори отрицателно, аз настоявах да проверят още веднъж. Повечето хора на такава работа бяха млади и неуверени и често се случваше да открият онова, което търся, при втория или дори при третия опит. Това момиче също беше младо, но изглеждаше така, сякаш никога не е изпитвало неувереност. Вече се беше изправила срещу мен и ме гледаше право в очите с върховна самоувереност, готова да посрещне спокойно всичко, което имам да кажа. Аз бях този, който се чувстваше неуверен пред нея.
	— Хм, тогава ще проверите ли за Елза Рийвър?
	— Интересни псевдоними използвате — отбеляза тя и този път се усмихна широко, преди отново да се зарови в касетката на буквата „Р“.
	— „Туй, което зовем ний роза, ще ухае сладко под всяко друго име…“*.
	[* Шекспир, У. Ромео и Жулиета. Превод Валери Петров. — Бел.прев.]
	— … и ще си прави снимки в CVS — завърши тя, като измъкна един плик от касетката и театрално го размаха срещу мен.
	— Очевидно.
	Тя се зае да маркира снимките на касата.
	— Имате ли нужда от нещо друго, Елза?
	— Ами…
	Хвърлих поглед през рамо, като търсех Мери. Дали беше споменала нещо друго? Не можех да си спомня, а като се имаше предвид как се развиваше тази вечер, май беше по-сигурно да не харча още пари.
	— Не, това е.
	Подадох й кредитната си карта и проследих как отбеляза плащането. В това момиче имаше нещо: някакъв блясък, някакво силно присъствие. На такива места обикновено работеха тийнейджъри, които обслужваха клиентите разсеяно или с неохота, но това момиче живееше за мига, изцяло и щастливо. Докато я оглеждах преценяващо, за миг изпитах ненавист. Беше висока и стройна, с грациозни движения, за които си даваше ясна сметка. Кожата й беше с цвят на мед, широката й уста блестеше от някакъв гланц, а в очите й просветваше лукав интелект, който подсказваше, че разпознаването на цитата от „Ромео и Жулиета“ дори не се брои за постижение от нейна страна. Пред мен стоеше момиче, което все още не беше допуснало нито една грешка в живота си; момиче, което гледаше на целия свят като на огромно лакомство, и безгрижно му се наслаждаваше.
	Тя се обърна, за да ми подаде снимките, и лукавството в погледа й се изпари.
	— Добре ли си?
	— Моля?
	Тази внезапна проява на загриженост ме стресна насред мислите ми.
	— Изглеждаш ядосан.
	Какъв беше този град, в който непознатите имаха право да говорят за настроението ти?
	— Не, имам предвид… — заекнах като идиот. — Не съм…
	— Ядосан си, и още как.
	Объркването ми очевидно я забавляваше, защото широката й уста се разтегна още повече в усмивка.
	— Вижда се тук и тук.
	Тя посочи веждите и челюстта си, като имитираше как стоя със скръстени ръце, докато не отпуснах моите.
	Най-сетне свих рамене.
	— Не е заради снимките.
	Защо да не си призная истината?
	— Да не би да е заради някой от псевдонимите?
	— А ти откъде знаеш, че не е заради теб?
	— Ами, ами. Ние дори не се познаваме. Аз съм Хети, между другото.
	Тя протегна ръка и аз я изгледах за момент, преди да я стисна.
	— Питър.
	— Здравей, Питър. Знаеш ли какво правя с псевдонимите, когато вече не са ми интересни?
	— Какво?
	— Избирам си нов, по-добър псевдоним.
	— Да, човек може да прави така, когато е само на шестнайсет години.
	Тя се разкикоти.
	— А ти на колко си, на осемдесет?
	— На осемдесет и две.
	— Е, тогава може би просто ти трябва лекарство против запек. Ето там, на шести рафт.
	Аз избухнах в смях, а тя кимна на себе си, все едно беше приключила с някаква задача, и точно в този момент Мери се появи с лекарствата по рецепта.
	— Готов ли си? — попита Мери.
	— Аха.
	Кимнах на касиерката Хети, която махна и на двама ни.
	— Приятна вечер. Радваме се, че пазарувате при нас.
	Докато се връщахме обратно, протегнах ръка и леко я отпуснах върху ръката на Мери, готов да опитам отново. Щом завихме по черния път, който водеше към фермата, в небето проблесна нещо.
	— Виж! — казах, като загасих фаровете и натиснах спирачките.
	Двамата проследихме полета на падаща звезда между съзвездията, докато не изгоря без следа. Известно време никой не проговори. После Мери обърна дланта си така, че да хване моята.
	— Пожела ли си нещо? — попита ме тя.
	Леко я стиснах за ръката и с радост се включих в играта:
	— Пожелавам си…
	— Не, трябва да го запазиш в тайна, иначе няма да се сбъдне.
	— Естествено. Просто казах вълшебните думи, с които започва желанието.
	Тя се усмихна. И макар че продължихме да мълчим до края на пътя, напрежението беше намаляло и вечерта бе започнала да се превръща в онази вечер, която исках за нас. Докато карахме обратно, аз наистина си пожелах нещо — наум.
	След пет минути по завоите сред хълмовете най-сетне пристигнахме в карето от дървета, които пазеха къщата и хамбарите на Елза от ветровете на прерията. Изключих двигателя и се загледах наоколо, защото не бързах да влизаме. Бащата на Мери се беше справял отлично с поддръжката на имота, но три години след смъртта му започваха да се забелязват признаци на упадък. Боята се лющеше по стените на големия хамбар. Зеленчуковата градина, където преди под строй растяха зелен боб и грах, беше нападната от бурени. През деня се виждаха и няколко криви керемиди по покривите — бяха разместени от бурите и вече никой, който живееше тук, не беше в състояние да ги поправи. Елза даваше обработваемата си земя под аренда на един съсед, но целият терен с постройките и кокошките между ограждението от засадени дървета си оставаше нейното царство. Не виждах никакъв смисъл в това, че тя искаше да живее тук. Моята майка се беше преместила в една жилищна кооперация в Аризона само няколко месеца след като се бях дипломирал. Защо Елза предпочиташе да остарее на това място, където всяка счупена ограда и олющен перваз на прозорец й напомняха за собствената й слабост? Никога не бях виждал по-неподходящ дом за стари хора.
	Една от котките притича през двора и Мери въздъхна. Усещах как въздействието на фермата се процежда и в нея, затова за пореден път опитах да спася доброто настроение.
	— Хей — казах и игриво разтърсих ръката й. — Ела тук.
	Наложи се обаче аз да скъся дистанцията помежду ни, за да я целуна леко. Отначало тя прие целувката ми, но после извърна лице, когато понечих да продължа. След това нито един от нас не помръдна и не проговори известно време.
	— Пожелах си да не бъде така — каза най-сетне тя. — Когато видяхме падащата звезда. Пожелах си мама да оздравее.
	— Нали не трябваше да го казваш на глас?
	— Няма значение. И без това няма да се сбъдне.
	Гласът й прозвуча глухо и аз инстинктивно вдигнах ръка, за да я погаля по рамото, сковано от напрежение.
	— Правиш твърде много.
	Тя поклати глава, без да откъсва поглед от полята наоколо.
	— Те ми дадоха всичко. Обичаха ме повече, отколкото може да се надява едно дете… и сега аз трябва да направя това, защото е единственият начин да им се отплатя за тази любов.
	— Нуждаем се от помощ. Има и други начини.
	— Нищо ми няма. Добре съм.
	— Ти вече дори не можеш да се насладиш на една вечеря в града. Виж какво ни причинява всичко това.
	И тогава тя ме погледна с изражение, което никога не бях виждал на лицето й. Беше студено. Моята Мери, моята сладка и щедра Мери с бузите като ябълки, която обичаше антикварните неща, ме погледна така, все едно бях някакво досадно бездомно куче, просещо храна.
	— Съжалявам, но точно в момента не мога да се грижа и за теб, Питър.
	— Аз не искам да се грижиш за мен. Господи! Просто исках тази вечер да си прекараме приятно.
	— Не казвай „Господи“ с този тон.
	— Ти сериозно ли, дявол да го вземе?!
	Признавам си, че може би не се изразих по най-подходящия начин.
	— Майка ми… — започна тя, поклати глава и погледна към къщата. — Тя е ходила на църква всяка неделя през целия си живот. Вярата е важна за нея. Можеш ли да проявиш уважение към това, докато живеем тук?
	— В момента Елза не е с нас — отвърнах аз.
	Но още докато го изричах, си дадох сметка, че тя всъщност беше с нас. Беше навсякъде — седеше между нас двамата в киното, оглеждаше неодобрително цените в менюто в ресторанта, превръщаше Мери в непозната в колата, където се процеждаше вонята на амоняк от кокошите изпражнения на двора.
	— Просто исках да ти го кажа.
	— Добре.
	Излязох от колата и затръшнах вратата, което внесе смут сред кокошките.
	В къщата беше тъмно — посрещна ни само лампичката на фурната. Елза сигурно си беше легнала по-рано, вероятно в опит да не ни пречи във вечерта, в която имахме среща.
	Обикновено Мери я слагаше да си легне и решеше рехавите й кичури, докато Елза разглеждаше фотоалбуми и разказваше истории за хора, които не познавах, двете се смееха и си спомняха за тях. В този вечерен ритуал никога нямаше място за мен.
	— Само ще проверя как е — каза Мери.
	— Добре.
	Тя изчезна, а аз се качих в нашата спалня. От розетката на отоплението се носеха тихи гласове и аз си представих как Мери е седнала на ръба на леглото на Елза и двете си разказват за последните три часа, като не поглеждат към празното място от другата страна на леглото.
	Това, което си пожелах от падащата звезда, беше двамата с Мери отново да бъдем щастливи. Може би никога нямаше да бъде както преди, но все пак трябваше да има някакво ново щастие за нас — някакъв начин да бъдем щастливи, който все още ми убягваше. Съблякох се, легнах си и се загледах в петната на тавана, докато чаках Мери да се качи. Така и съм заспал. В очакване.


>	Хети

	_понеделник, 27 август 2007 година_
	Повечето хора си мислят, че да играеш на сцената означава да се преструваш. Все едно театърът е някаква голяма игра, в която актьорите си обличат костюми и се правят, че се целуват или пронизват с хладни оръжия, а след това издъхват и умират. Хората си мислят, че всичко е наужким. Хората не разбират, че да играеш означава да се превърнеш в някой друг, като промениш собствените си мисли и потребности, докато вече не можеш да си спомниш какви са били. Да позволиш на другата личност да превземе всичко, което представляваш, а след това да се обърнеш с хастара навън, за да излееш характера на другия на сцената, неконтролируемо като кръвоизлив. Понякога си мисля, че да играеш е някаква болест, но не съм сигурна дали е така, защото не знам какво означава да си здрав.
	Първата ми роля, която си спомням, беше на безстрашната малка сестричка.
	Още когато бяхме малки деца, брат ми Грег се отличаваше с лукавата злоба на тийнейджър, въоръжен с цяла торба пиратки, и едно от любимите му забавления беше да ме тероризира. Криеше разни неща в стаята ми — жаби, хамелеони, паяци, змии; всичко, с което разполага в арсенала си едно момче, израснало във ферма — и целта му беше да се разпищя: точно каквото се искаше и на мен. Вместо това се насилвах да взема в ръце всяко едно отвратително, гърчещо се малко създание и да го занеса обратно в стаята му, където да започна да го разпитвам с най-спокойния си глас: „Къде намери тази змия? Виж какви черти има по корема. Как да я кръстя?“.
	Той се опитваше да ме стресне, като ми казваше, че ако пипам животното, ръцете ми ще позеленеят или косата ми ще окапе, но аз само се смеех и го наричах лъжец. Разбира се, продължаваше да ме е страх. Ненавиждах всяка кутия за обувки, защото знаех, че не беше изключено да е затворил нещо лигаво или люспесто в нея, но се научих как да превръщам сълзите в широка усмивка и как да говоря силно и ясно, когато ми се иска да се свия на кълбо и да се разплача.
	Нямах нищо против, че Грег се записа в армията веднага след гимназията и замина за Афганистан. Сигурна бях, че ще се върне променен; просто не знаех дали ще се промени за добро или за лошо.
	Първият и най-важен урок в актьорското майсторство е да разчетеш правилно своята публика. Да разбереш какво очакват от теб и да им го дадеш. Учителката в неделното училище искаше сладки усмивки и тихи гласчета. Учителят по физическо възпитание искаше агресивни играчи на бейзбол, които замахват като Сами Соса, дори да не могат да улучат с бухалката паркирана кола. Баща ми искаше трудолюбиви работници, които се справят с всичко съвестно и без да се оплакват. И макар че не обичах да изпълнявам задачи от домакинството, аз се превръщах в Пепеляшка и работех толкова търпеливо и спокойно, колкото беше възможно. Просто трябваше да открия подходящата роля за съответната пиеса.
	Ето как разбираш, че играеш добре: публиката е доволна. Хората се усмихват, правят ти комплименти и си казват един на друг колко си чудесна. Може би някаква част от теб жадува да видят истинското ти „аз“, поне веднъж, и като Бриджит Джоунс да ти кажат, че те харесват точно такава, каквато си в действителност, но това изобщо не се случи. Никой не искаше да гледа независимо кино заедно с мен. Всички се смееха на книгите, които четях, и ме смятаха за снобка заради начина, по който говорех. Затова се преструвах и чаках някой ден да започне истинският ми живот. А аплодисментите сгряваха нещо вътре в мен, за което дори не си давах сметка, че има нужда да бъде затоплено. Може би истинското ми „аз“ беше на едно много по-студено място. Затова продължавах да го правя.
	Бях се преструвала през целия си живот и това ме беше докарало едва дотук: първия ден от последната учебна година в гимназията в Пайн Вали. Последната ми година в тази сграда — ЗАВИНАГИ. Последната година със задължителни събирания на всички ученици преди мачовете на гимназиалния отбор, последната година с пластмасови спагети в стола и миризма на сирене по коридорите, последната година с домашни по математика със синуси, косинуси и онова… третото.
	Винаги съм била добра ученичка не толкова защото се интересувах от предметите, а защото винаги съм притежавала способността да запомня всяко нещо, което прочета или чуя в клас. А училището беше горе-долу това: да четеш разни неща и да ги повтаряш. Учителите не обичаха нищо друго. Но имаше и нещо, което наистина ненавиждах: екипната работа. Учителите неизменно съставяха екипите така, че в тях да влизат по равно умни и глупави или мързеливи ученици, което изобщо не беше честно. Понякога ни разрешаваха да си избираме с кого да сме в екип, но дори в тези случаи винаги се озовавах заедно с някого, който изобщо не разбираше какво правим. Миналата пролет двете с Порша и Хедър бяхме в екип по американска история, където трябваше да подготвим доклад за движението за граждански права, и Хедър непрекъснато бъркаше Мартин Лутър Кинг с Малкълм Екс. Не, сериозно. И един ден, в края на часа, Порша каза: „Абсолютно те разбирам, че ги бъркаш. Все пак и двамата са чернокожи“. А Хедър просто отговори: „Аха“. Все едно Порша говореше сериозно.
	Порша ме погледна така, сякаш не можеше да повярва, че е чула това — тя е много чувствителна по въпроси, свързани с расовата принадлежност, защото по произход е от китайската народност монг. Но освен това тя е много чувствителна по всички въпроси — просто защото си е Порша.
	По-късно Порша ми прати съобщение, в което пишеше:
C>
	Не мрази6 ли, когато тъпите ти приятелки се окажат още по-тъпи, отколкото си мисли6.
C$
	Щях да умра от смях и едва успях да скрия бележката, преди господин Джейкъбс да я види.
	Семейството на Порша се премести тук от Чикаго, когато бяхме в девети клас. Преди това бях сигурна, че на мен ми има нещо. Всички останали се чувстваха добре на това място, без дори да полагат усилия: на тях не им се налагаше да се преструват, че харесват събиранията на младежката организация или предавания като American Idol. И тогава се появи Порша, с нейните истории за главната търговска улица в Чикаго и светлините на фасадата на Гудман Тиътър, и аз едва тогава осъзнах, че има и други места, на които не беше важно дали вашата крава е спечелила награда на панаира. Оттогава бяхме най-добри приятелки.
	Пристигнах в училище със стария пикап на Грег и махнах на Порша, която току-що беше влязла в сградата. Тя ме изчака.
	— О, боже, страхотна си! — каза Порша, оглеждайки дрехите ми, докато се приближавах до нея. — Обърни се.
	— Харесват ли ти? — отговорих, като се завъртях като манекенка на подиума.
	Дрехите, които бях избрала за първия ден от последната учебна година, бяха най-добрата имитация на делови стил от Ню Йорк, която успях да открия в търговския център „Апачи“ в Рочестър — черна тясна пола до коленете, комбинация от сива жилетка и сив пуловер и единствените ми официални черни обувки на токчета с остри върхове. Косата ми беше дълга и права — светлокестенява, защото мама не ми позволяваше да се боядисвам — и аз обикновено я носех така, както днес, сресана над челото и вързана на тънка конска опашка.
	— Все едно идваш направо от Източното крайбрежие, скъпа.
	— А ти все едно идваш направо от Калифорния — отвърнах с широка усмивка, като оглеждах нейната лятна рокля и големи слънчеви очила. — Нямаше как да не се срещнем по средата, в дълбоката провинция.
	Порша се засмя, хвана ме под ръка и ме поведе навътре.
	— За малко изпусна да видиш Бека Ларсън. Почерняла е на бански и половината футболен отбор се изреди да я зяпа. Около три пъти се опитах да се обадя на Маги, за да си сравним програмата, но тя не вдигна и не отговори на съобщенията ми, така че не знам какъв й е проблемът.
	Порша продължи да бърбори, докато вървяхме по коридорите на училището, и аз й отвръщах с по някоя дума, но в интерес на истината тя нямаше нужда от отговори. Затова започнах да си фантазирам, че съм се върнала на срещата на випуска за десет години от завършването. „Погледнете колко малко изглежда всичко тук! А, ето го старото ми шкафче. О, да — от десет години живея в Ню Йорк. В Манхатън, скъпа. Не мога да си представя да живея на север от Деветдесет и шеста улица.“ Все още не знаех къде се намира Деветдесет и шеста улица, но щях да разбера. След по-малко от година вече щях да живея там — бях започнала отброяването, когато облякох новите си дрехи.
	Двете стигнахме до шкафчетата си и открихме Маги, която флиртуваше с Кори Хенсбрук — а той все така имаше акне по врата. Отвратително.
	— Е? — обърна се Маги към нас, когато Кори си тръгна. — Видяхте ли новия учител по литература?
	— Не! Разказвай.
	Порша съвсем забрави, че беше сърдита на Маги, защото не отговаря на обажданията й. Перспективата за нова клюка беше по-привлекателна от обидата — поне засега.
	— Видях го, когато двамата с баща ми пристигнахме на паркинга, и попитах кой е.
	Бащата на Маги беше заместник-директор на училището, но това по никакъв начин не пречеше на нейните сексуални завоевания. Моят собствен баща щеше да откачи, ако ме види да се свалям с всичко живо, което е с пенис.
	— Има страхотна тъмна коса и готини квадратни очила и изглежда така, все едно още е студент.
	— А как изглежда отзад? — настоя да узнае Порша.
	— Не можах да видя. Вървеше срещу нас. Малко е кльощав, но секси — като секси библиотекар. Нали се сещате, като онези секси библиотекари, които спортуват?
	Двете с Порша се разсмяхме, чу се вторият звънец и аз не се сетих повече за новия учител, докато не влязохме в четвъртия час за деня, който беше по литература. И тогава нещо се промени.
	През цялата сутрин се бях чувствала не на мястото си, облечена в нюйоркски стил — в което беше смисълът, разбира се, защото правех първите си съзнателни крачки към това, да престана да се преструвам, че съм на мястото си, — но когато влязох в часа по литература и видях новия учител, някак си се почувствах точно така, както трябва. Той се беше отпуснал на стола зад катедрата, облечен със спортен панталон, гледаше към прозореца и не обръщаше никакво внимание на потока от ученици, които влизаха в стаята, говореха и се смееха, докато си изберат къде да седнат. Аз също не им обърнах особено внимание — само толкова, колкото да се настаня на първия ред и да отворя тетрадката си. Порша и още няколко съученици се настаниха наоколо и Маги се приведе към мен, за да прошепне: „Нали ти казах, че е секси?“. Отвърнах й с усмивка като на Мона Лиза и се заех да драскам безцелно по корицата на тетрадката.
	Чу се звънецът за започване на часа, учениците се умълчаха и новият учител стана от мястото си, за да се подпре с гръб към ръба на катедрата.
	— Добре, аз съм господин Лънд, а това е часът по литература. Ако в програмата ви пише нещо друго, значи сте сбъркали кабинета.
	Едва тогава, когато го видях в лице, си спомних, че вече сме се срещали. Той ме погледна, но след това отново се обърна към всички. Не започна с някакъв увод или с указания как точно се пише името му, както правят някои учители, и сякаш не обърна внимание на учениците, които продължаваха да си шепнат в дъното на стаята.
	— Сега ще пусна тези листове по чиновете. Отбележете името си на първия лист, а след това си вземете по един екземпляр от учебната програма и я прочетете. Това са темите, по които ще работим през първия срок, но за да получите оценка по този предмет, ще трябва да се запишете и за втория срок. Всички разбраха ли? Имате ли въпроси?
	Никой не се обади и той продължи с лека усмивка:
	— Това със сигурност е най-добрият час, който ми дадоха да водя тази година. Всички вие сте ученици в последния клас, които ще кандидатстват за висше образование, така че сте по-интелигентни от средностатистическата мечка. Няма да ни се налага да се занимаваме с писане на есета по предварително зададена тема, нито със стандартизираните тестове по английски език и литература. Така ни остава малко свободно пространство за импровизации, в което наистина да научим нещо. Ще очаквам от вас да мислите самостоятелно, да изразявате мнението си и да бъдете готови да участвате в дебати, където или да защитавате становището си, или да се откажете от него. Ако си мълчите, ще ми бъде трудно да ви пусна на изпита. Искам от вас да говорите. Няма да се правя на Робин Уилямс в „Общество на мъртвите поети“, нали разбирате? Няма да ви помагам да се превъзмогнете, за да откриете, че сте истински таланти.
	Повечето присъстващи в стаята започнаха да се подхилкват.
	— И като стана дума за това, няма да пишем никаква поезия. Забранявам всички стихотворения. Не мога да ги понасям. Не очаквайте да минете на изпита, ако напишете някое стихотворение. В този час ще четете книги и ще разсъждавате за това какво сте прочели и как ви е променило то. Всяка книга носи промяна: или в начина, по който гледате на света, или в начина, по който определяте собственото си място в него. Литературата ни дава идентичност — дори ужасно написаната литература. „Моби Дик“ например завинаги промени начина, по който гледам на морските възли. Не знам как е възможно някой да напише толкова много страници, посветени на едва прикрити метафори за морски възли. Ако сред вас има почитатели на Хърман Мелвил, също ще ми бъде трудно да ви пусна на изпита.
	В стаята отново се разнесе смях, а този път и аз се присъединих към него. Учителят се отблъсна от катедрата и тръгна между чиновете, за да вземе листа с имената.
	— Надявам се този час да бъде най-хубавият ми час през деня. Не ме разочаровайте.
	Той се зае да ни обяснява учебната програма за срока и аз усетих нещо приятно дълбоко в стомаха си — същото усещане както преди няколко седмици, когато прочетох обява, че се търси изпълнителка за главната роля в постановката „Джейн Еър“ в градския театър в Рочестър, и разбрах, че ще спечеля. Господин Лънд беше интелигентен и забавен човек от големия град. Изглеждаше също толкова не на мястото си в тухлената сграда на гимназията в Пайн Вали, колкото се бях чувствала и аз през последните три години. И макар че това усещане може би не беше истинско, а фантазия или продукт на въображението ми, отегчено до смърт от живота тук, от учителя лъхаше сексапил на талази, който стигаше чак до моя чин. Усещах чистия аромат на дезодоранта му. Той беше истински и разговаряше с нас, все едно и ние бяхме истински хора — подход, който нито един учител в тази сграда не бе опитвал преди него. Усещането дълбоко в стомаха ми продължи да се усилва през целия час и когато удари звънецът, прибрах тетрадката си с широка усмивка на лицето.
	Вече излизах от стаята с Маги и Порша, когато господин Лънд ме спря на вратата.
	— Касиерката Хети — усмихна се той, докато триеше бележките си от дъската.
	— Клиентът Питър — отвърнах аз.
	— Да опитаме с „господин Лънд“, става ли?
	— Става — казах, махнах му и излязох на обяд.
	И не знам дали беше заради отношението на господин Лънд, или заради перспективата за реални дискусии по литературни въпроси, но аз съвсем забравих колко се вълнувам, че това е последната ми година в училище. Вместо това започнах да се вълнувам какво ще ми донесе тази последна година.

	* * *

	Работех във фотото в дрогерията CVS. Работата там беше много по-лесна от работата във фермата, а освен това ми плащаха. Трябваше само да разпечатвам снимките, които хората качваха на уебсайта на фотото, да работя на касата и от време на време да помагам на възрастните дами да избират поздравителни картички за внуците си. В крайна сметка винаги избираха картички от 99 цента, на които имаше едно и също невзрачно плюшено мече. Преди си мислех, че възрастните дами са стиснати, но после един от служителите в дрогерията ми каза по колко плащат за лекарства всеки месец. Господи, трябва да внимавам да не остарея. Трябва да се поддържам в добро здраве и да не умра, това е.
	Когато отидох на работа след училище, в дрогерията нямаше почти никого. Обикновено имаше час пик, след като свърши първата смяна в завода, а после още един след пет следобед, когато започваха да се прибират хората, които всеки ден пътуваха до работното си място в Рочестър. Навлякох синя престилка върху дрехите си в нюйоркски стил и се заех да свалям качените снимки от уебсайта на фотото, за да ги разпечатам на принтера. Снимките бяха най-вече от детски рождени дни и ваканции — понякога имаше и сватби или някое пътуване до Брансън. Веднъж се случи да принтирам двеста снимки от Хаваите, а друг път някой беше ходил в Париж. Сигурно разглеждах снимките от Париж с часове, като си представях как седя в миниатюрните кафенета и се разхождам по мостовете над Сена, как се запознавам с някой фотограф от модния бизнес и влизам зад кулисите на дизайнерско ревю. Бях си представила цялото пътуване от първия до последния ден, но когато жената дойде да си вземе снимките, се оказа, че просто е имала една свободна вечер, докато е била в командировка. Моята версия беше толкова по-добра от нейната.
	Почти всички клиенти на фотото бяха жени. В деветдесет и девет процента от случаите, когато до щанда се приближаваше мъж, той идваше да вземе снимки за някой друг — както господин Лънд миналата седмица. Най-редовните ми клиенти бяха жените, трябваха им снимки за семейните албуми, и те винаги ми разказваха каква е идеята за албума и ми показваха кои снимки ще изберат за него, все едно вече не ги бях разгледала всичките.
	Докато приключвах със снимките за деня, пристигна Томи Кинакис.
	— Здрасти, Томи.
	Той кимна и отвори уста, но от нея не излезе нищо.
	— Снимки ли ще взимаш? — подсказах му аз, за да му помогна.
	Изглеждаше обзет от неудобство и леко измокрен.
	— Да, за майка ми. Обещах да ги взема след тренировката.
	— Затова ли си толкова потен?
	Той гърлено се засмя и разроши косата си с ръка, така че тя остана да стърчи на кичури.
	— Днес ни стопиха лагерите на тренировката. Първият мач на отбора е в петък вечерта. Ще дойдеш ли?
	Двамата с Томи ходехме на училище заедно още от детската градина — както повечето деца в Пайн Вали. Познавах го още от времето, когато хвърляше камъни на детската площадка. Бях присъствала на неговия доклад в часа по история в шести клас, когато разказваше за Германия, без да знае нищо за Втората световна война, и беше почервенял като ябълка от сорта червена превъзходна пред целия клас. Когато влязохме в гимназията, той вече бе станал по-едър и по-висок от баща ми, а откакто гласът му се промени в пубертета, беше станал и по-мълчалив. Имаше тъмноруса коса и светлосини очи, които несигурно се стрелкаха насам-натам.
	Извадих снимките на майка му и ги маркирах на касата.
	— Май няма да успея. В петък трябва да съм на работа.
	— Тук? — каза той и се огледа така, все едно не беше сигурен дали това място съществува наистина.
	— Да, някой трябва да наглежда магазина.
	— Не знам защо. Всички ще бъдат на мача.
	Той извади един избелял кожен портфейл и ми подаде банкнота от двайсет долара.
	— Нали? И аз това им казвам.
	Никога не бях казвала подобно нещо. На никого.
	Томи кимна сериозно, докато си прибираше рестото. Темата за футбола сякаш му поразвърза езика.
	— Трябва да дойдеш. Направо ще унищожим отбора на Грийнвил. Ще изметем игрището с тях.
	— Не се съмнявам.
	— Няма да им дам да пипнат Дерек — закле се той и удари с юмрук по щанда. — Тази година имаме най-добрия разпределител в регионалното първенство.
	Нямаше абсолютно нищо, което да му отговоря на това, така че просто му се усмихнах съблазнително. Той веднага се размекна и наведе глава, докато си прибираше портфейла.
	— Шефът ти сигурно ще може да намери някой да те замества.
	— Би било страхотно — отговорих аз.
	Никога, в никакъв случай нямаше да помоля управителя за подобно нещо.
	Томи най-сетне вдигна очи и си взе снимките, като смутено каза:
	— Надявам се да те видя на игрището.
	После се завъртя на пета с крива усмивка и бързо излезе от дрогерията.
	През следващия половин час продължих да се чудя какво беше това. Томи Кинакис? Какво бях направила, за да предизвикам интереса на Томи Кинакис? Със сигурност щеше да спре да ме харесва, ако му кажа, че специално бях помолила да ми дават всички смени в петък вечерта.
	Футболът беше поредното нещо, което ме правеше различна от всички други в този град. Така и не успях да разбера какво му е хубавото да се блъскаш с някакви други едри момчета и да се замеряте с някаква странна топка с остри върхове, но никой друг в Пайн Вали не смяташе така. Всички жители на градчето, на възраст от десет до сто и десет години, бяха в състояние да изрецитират пълния състав на гимназиалния отбор и всички до един ходеха на всеки домакински мач, като крещяха толкова силно, че ги чувах чак оттук. Аз обичах да съм на работа, когато имаше мач, защото в дрогерията нямаше жива душа; можех да си чета книги от рафта с най-продаваните заглавия или да си лакирам ноктите, докато свърши мачът, а след това всички едновременно си спомняха за снимките или картичките, които трябва да вземат, и се изсипваха наведнъж. Преди да се усетя, смяната ми беше свършила, а колегите ми се радваха, че има кой да дежури по време на мачовете.
	След днешната смяна си тръгнах от дрогерията и подкарах към къщи по завоите на черния път, които познавах като собственото си лице. Фермата ни беше на десетина километра от града и наоколо нямаше нищо друго, освен ниви и вятърни турбини. На нашата земя също имаше турбини и семейството ми получаваше част от парите от електричеството, което осигуряваха. Баща ми винаги се шегуваше, че с това ще ми плати сватбата. И макар да не смятах, че някога ще се омъжа, аз не му го казвах. Вместо това винаги го питах: „Къде ще бъде сватбата, в някой евтин хотел или в най-луксозния?“. Татко се преструваше, че ще ми удари един зад врата, и двамата се смеехме. След като Грег замина на война, баща ми обичаше да си представя, че моят живот ще бъде сигурен и обикновен — ще следвам, ще градя кариера, ще се омъжа и ще му родя внуци, които ще играят на гоненица около купите слама и ще го наричат „дядко“.
	Паркирах на алеята пред къщата и се изненадах, когато видях, че в кухнята все още светеше. Когато бях вечерна смяна, мама и татко обикновено вече си бяха легнали. Татко гледаше телевизора в спалнята, а мама четеше най-новата книга, получена в градската библиотека, след като вече беше прочела всички останали, които имаха там. Но никога не искаше да си говорим за това, което четеше. Просто поглъщаше страниците една след друга и ги държеше дълбоко в себе си. Може би затова понякога ми беше толкова трудно да я разбера — защото вътре в нея имаше толкова много чужди думи.
	Когато влязох, масата беше сложена, а мама извади от фурната печено пиле и сложи две чинии, докато си сваля палтото и обувките.
	— Късно ли ще вечеряме?
	— Исках да вечерям с теб, за да ми разкажеш за първия учебен ден. Баща ти не пожела да те чака.
	— Не се вечеря в десет без петнайсет! — изрева той от спалнята. — Вредно е за храносмилането!
	— Нали затова има хапчета за добро храносмилане?! — извиках в отговор аз.
	Баща ми обичаше в къщата да се вика. Според него това я изпълваше с живот.
	— Сядай и започвай. Харесаха ли новите ти дрехи?
	Мама ме погледна така, все едно още бях на десет години и си играех на модно ревю с братовчедките си.
	Аз свих рамене.
	— Не знам. Няма значение. Нали на мен ми харесват?
	— Изглеждаш… различна. Предполагам, че точно това си искала.
	— Да, това искат всички бунтарски настроени младежи като мен. Искаме да съборим системата, като носим тесни поли до коленете, жилетки и пуловери.
	— Яж си зеленчуците.
	Аз се подчиних и двете потънахме в мълчание, докато се опитвах да измисля какво да й разкажа за първия учебен ден. Като цяло си беше съвсем обикновен ден.
	— Имаме нов учител по литература.
	— Да, чух.
	— Изглежда симпатичен. Някак си не прилича на другите учители.
	— Той е зет на Елза Рийвър. Това лято двамата с Мери са дошли да живеят при нея.
	Продължих да се храня. Стенният часовник на татко, сверен с централата в Денвър, показваше 9:52. Часовникът на фурната, който използваше мама, показваше 10:03. Това й давало усещане, казваше тя, че разполага с малко свободно време.
	„Но часовникът на татко се вижда отвсякъде“, изтъквах аз.
	„Не го гледам“, отговаряше тя.
	— Томи Кинакис беше в дрогерията, за да вземе някакви снимки — продължих аз, колкото да кажа нещо.
	Татко влезе в кухнята, за да си напълни чашата с вода, облечен само с тениска и боксерки. Преди пиеше безалкохолно всяка вечер, докато гледаше новините, но после докторът му каза, че има опасност да се разболее от диабет. Не беше дебел като хората, които наистина са дебели и всичко им се тресе. Беше просто… солиден. Но явно беше започнал да става по-солиден, отколкото му се искаше на доктора, така че вместо това вече пиеше само вода.
	— Томи Кинакис? Този сезон от него ще излезе страхотен централен защитник. Всички очакват да му предложат добра стипендия от университета.
	— Май се опитваше да ме покани на среща — добавих аз.
	Татко изсумтя, сякаш в светлината на това му се налагаше да оцени Томи по друг начин. Мама изстърга останките от пилето от тавата и ги изхвърли навън през задната врата на кухнята, за да ги изядат котките. Когато отговори, все едно се обръщаше към тях:
	— Томи е добро момче. Има много по-лоши варианти от сина на семейство Кинакис.
	— Не знам. Може би.
	— Няма нужда да ходиш на срещи с никого — заяви баща ми. — Независимо дали е от семейство Кинакис.
	Той ме стисна за рамото, докато се отправяше обратно към спалнята.
	— Получи ли онези рекламни брошури от женския манастир, които беше поръчал за мен? — подвикнах след него и го чух как се засмя.
	Заех се да помогна на мама да разчисти масата и да зареди миялната машина. Тя никога не ми благодареше, но го оценяваше. Ако не друго, поне това знаех със сигурност за нея.
	— Благодаря ти, че остана да вечеряш с мен — казах аз.
	После си взех раницата и вече отивах към стаята си, когато тя ме спря.
	— Хети?
	Майка ми изстиска гъбата, с която миеше съдовете, и я остави да се суши.
	— Да?
	— Може би наистина трябва да излезеш на среща с Томи. Ще ти се отрази добре да общуваш и да си намериш истински приятели в реалния живот, вместо само да влизаш в интернет през телефона си, както правиш в последно време.
	Трябваше просто да се съглася, но откакто това лято си купих нов смартфон „Моторола“, майка ми се държеше така, като че ли нося самия дявол в дамската си чанта. Сякаш бях спряла да ходя на училище, на работа и на репетиции. Защо да не мога да си пиша с приятели и да посещавам форумите, от които се интересувах?
	— Хората в интернет не са измислени, мамо. Те също са истински.
	— Да, но е важно да говориш с тях очи в очи. Не знаеш какви са тези хора.
	— Естествено, че знам. Те са хора точно като мен.
	— О, скъпа…
	Тя поклати глава и се взря в мен, а погледът й ме пронизваше и аз най-сетне наистина се почувствах така, като че ли съм десетгодишно момиченце, което си фантазира, че е в Ню Йорк, когато си купува дрехи от мола в Рочестър, щата Минесота.
	— Има толкова много, което ти предстои да научиш за този свят — каза тя.
	— Така ли? Какво например? — настръхнах аз.
	Бях готова да споря с нея, но мама само се усмихна, сякаш току-що бях дала доказателство за думите й.
	— Не стой до късно.
	Тя дойде да ме целуне по бузата, като държеше книгата си от библиотеката в едната ръка, а хапчетата за холестерол в другата. Проследих я с поглед, докато прекосяваше коридора до тяхната спалня и светваше нощната си лампа. Косата й вече беше почти наполовина посивяла. И за милионен път през живота си се запитах какво искаше от мен моята майка.


>	Дел

	_неделя, 13 април 2008 година_
	Двамата с Джейк се отправихме към дома на семейство Кинакис веднага след представлението.
	— Мислиш ли, че Томи има нещо общо с това? — попита ме той.
	Джейк все още ми беше малко сърдит, защото го бях накарал да остави собствената си служебна кола в управлението и да се качи при мен. Понякога изобщо не разсъждаваше с главата си. Нямах никакво намерение да изкарам акъла на Томи, като позволя на две полицейски коли да паркират една след друга пред къщата му. При нас тактиката на сплашване никога не даваше резултати, каквото и да твърдяха колегите ни от големите градове. Хората от провинцията си знаят цената. Те няма да направят нищо против волята си само защото си размахал полицейска значка срещу тях. А някои стават още по-упорити, колкото повече значки виждат. Всичко е заради норвежката и ирландската кръв на предците им.
	— Не мисля нищо определено за Томи с изключение на това, че според информацията, с която разполагаме засега, Хети може би си е тръгнала от училището заедно с него.
	— И определено са излизали и преди — добави той.
	— Аха.
	— Той е едро момче.
	— Хм.
	Не се съмнявах, че Джейк мисли в същата посока като мен самия. Шейсет и пет процента от жените, станали жертва на убийство в щата Минесота през миналата година, бяха намерили смъртта си след домашно насилие. Когато излезе тази статистика, никой в управлението не се усъмни в нея. Живеехме в спокоен окръг и при нас нямаше убийства, но въпреки това бяхме свидетели на доста домашно насилие. Повече, отколкото ми се искаше.
	— И така, той води Хети за малко екшън в хамбара на Ериксън след пиесата. Петък вечер, пролетно време, младежите са си младежи. Двамата се скарват за нещо и нещата излизат от контрол.
	Изсумтях.
	— Ти също си младеж. И звучиш като някакъв полицай от телевизионен сериал.
	— Просто се опитвам да съставя някаква версия на събитията.
	— Това е работа за Томи.
	Спряхме пред дома на семейство Кинакис и съпругата веднага се показа на вратата. Мисля, че се казваше Марта. Двамата с Джейк излязохме от колата, без да бързаме. Ако не идваш да арестуваш някого, винаги е добра идея да им дадеш малко време, за да се запитат защо си дошъл. Хората си правят собствени изводи и понякога, когато се заговорите след това, попълват празни места, за съществуването на които дори не си подозирал.
	— Госпожо Кинакис — поздравих и свалих шапката си, докато се приближавахме. — Вкъщи ли е Томи?
	— У дома е.
	Тя погледна първо към единия, после към другия, ала все още не беше готова да отстъпи и да ни пусне в дома си.
	— Но никак не се чувства добре. Току-що разбрахме какво е станало.
	— Точно затова сме дошли.
	— Не може ли да почака до утре? Мислех да не го пускам на училище.
	— Опасявам се, че не. Водим разследване за убийство и трябва да разпитаме всички, които са видели Хети в петък вечерта. Можем да го направим тук или в полицейското управление. Вие решавате.
	За момент изглеждаше раздвоена между страха и гнева, предизвикан от думите ми, после отвори вратата и ни направи знак да влезем.
	Останахме да изчакаме в дневната, докато тя отиде да го доведе. Джейк обикаляше наоколо и потупваше с периферията на шапката си по бедрото, а аз разглеждах снимките, подредени върху пианото. Имаше много снимки от футболни мачове и фотографии на Томи, който кара трактор или държи убити на лов сърни и фазани.
	Когато Томи влезе в стаята, от двете му страни го придружаваха майка му и баща му. Изглеждаше така, все едно беше на пет години — кръглото му лице бе на петна от силните емоции, които преживяваше, карираната му риза се бе измъкнала от колана, а ръцете му висяха отстрани на тялото, сякаш той не знаеше, че са там. Отначало като че ли понечи да каже нещо, после просто отпусна глава между раменете си и зачака.
	— Томи, трябва да ти зададем няколко въпроса.
	Госпожа Кинакис отново се намеси:
	— В момента наистина не е в състояние да отговаря на въпроси. Стори ми се, че се разболява, още преди да се обадят да ни кажат. Ако искате още утре сутринта ще го докарам в полицейското управление.
	Джейк нямаше търпение да се обади.
	— Водим разследване за убийство, госпожо — каза той. — Нямаме никакво време за губене, ако искаме да открием убиеца на Хети.
	Томи потръпна, когато чу думата „убиец“. Майка му протегна ръка към него, за да го успокои.
	— По-добре да поговорим сега, докато спомените все още са пресни — допълних аз.
	— Ами седнете тогава. Да започваме, че да свърши.
	Господин Кинакис махна с месестата си ръка към дивана и хвърли на жена си един поглед, сякаш искаше да я усмири.
	Нито един от членовете на семейство Кинакис не беше човек с деликатно телосложение, така че, след като и тримата се настаниха на ъгловия диван, за Джейк и за мен не остана много място. Вместо това отидох до прозореца и им дадох малко време да се успокоят. Слънцето все още беше високо над хоризонта и разтапяше последните петна от сняг по северните стени на пристройките около къщата им.
	— С теб ли си тръгна Хети в петък вечерта след пиесата, Томи?
	Ято канадски гъски шумно прелетя над къщата и кацна в полето от другата страна на пътя. Зад мен не се чу отговор на въпроса, който бях задал.
	— От колко време излизаше с нея?
	Кратка пауза и приглушено мърморене, преди най-сетне да събере сили да ми отговори:
	— Ами след Деня на Сейди Хоукинс* през ноември.
	[* Американски празник, който се отбелязва в събота след 9 ноември. На него момичетата канят на танц, обясняват се в любов или дори предлагат брак на обичано, избрано от тях момче. — Бел.ред.]
	— Пет-шест месеца. Сигурно сте били доста близки.
	— Ами не знам.
	— Хареса ли ти пиесата в петък? Добре ли се справи Хети?
	— Ами сигурно.
	Момчето не беше много по говоренето. Най-сетне се извърнах от прозореца, застанах точно пред него и зачаках да срещна погледа му. Наистина беше едър; сигурно можеше да ме вдигне целия от лежанка, но в този момент не изглеждаше така. Изглеждаше малък и изплашен, свит между майка си и баща си.
	— Къде отидохте двамата с Хети след пиесата, Томи?
	— Да се разходим с колата — призна той.
	— Къде се разходихте с колата?
	— Не знам.
	Джейк веднага скочи, твърдо решен да играе лошото ченге.
	— Можем да те закараме и в управлението, ако предпочиташ, или направо на местопрестъплението. Може би това ще ти опресни паметта, а?
	— В какво обвиняваш сина ми, Джейк Адкинс? — попита остро госпожа Кинакис, като се изправи от мястото си.
	— Никой не обвинява никого, госпожо Кинакис. Знаем единствено, че Хети си е тръгнала от училището заедно с Томи в петък вечерта, а следващия път, когато някой я е видял, вече е била мъртва. Затова трябва да разберем какво знае Томи за тази вечер. Разбирам, че този разговор не е лесен, но ако реши да не говори с нас, ще стане още по-трудно. И за нас, и за него.
	Господин Кинакис се прокашля и направи знак на жена си да седне. Вместо това тя отиде в другия край на стаята и всички зачакахме Томи да продължи. Мина една минута, после той дълбоко си пое дъх и заговори:
	— Мислех си, че ще ходим в закусвалнята „Деъри Куин“, но вместо това тя поиска да отидем до езерото Кросби.
	Госпожа Кинакис ахна и закри устата си с ръка.
	— Ти не ни каза, че си я водил на езерото.
	Томи извърна поглед.
	— Къде точно на езерото Кросби? — попитах аз.
	— На паркинга до плажа. Понякога ходехме там, за да… — Той хвърли поглед на баща си, преди да продължи: — Само да се целуваме. Нищо повече. Тя отдавна не беше предлагала да ходим там.
	— И какво стана след това?
	— Ами аз си мислех, че тя ще иска да… нали се сещате, но тя не искаше. Каза ми, че не може повече да излиза с мен.
	— Тя е скъсала с теб? — попита Джейк.
	Томи кимна.
	— Държеше се много странно. Аз й казах, че остават още два месеца до завършването и до бала. Не иска ли да отиде на бала?
	Погледът му вече беше прикован в собствените му ръце и той говореше така, все едно беше забравил, че всички сме там.
	— Тогава тя съвсем притихна. Изглеждаше тъжна. И след минута ми каза, че на някои момичета не им е писано да отидат на бала. Все едно вече знаеше. Все едно знаеше, че ще умре.
	Той замълча и зарови лице в ръцете си.
	— И какво стана после, Томи?
	— Тя си тръгна.
	Гласът му звучеше приглушено; искаше ми се да виждам очите му, докато говори.
	— Излезе от пикапа и ми каза да си намеря друго фермерско момиче, което ще ме оставя да го чукам. Извинявай, мамо. Каза ми „Чао, Томи“ и си тръгна сама в тъмното. Тя никога не използваше мръсни думи. Не знам защо се държеше така. Не знаех какво не съм направил както трябва.
	— Последва ли я?
	— Не.
	— Сигурно си се ядосал от онова, което е казала.
	Той отново вдигна глава и аз видях, че от очите му се стичат сълзи.
	— Навън беше студено. И аз си помислих: нека тогава да се прибира пеша. Да й го начукам на нея. Извинявай, мамо.
	— Имаше ли някой друг на паркинга?
	— Не.
	— Размина ли се с друга кола, докато караше натам?
	— Не мисля.
	— Значи просто я остави да си тръгне и се прибра у дома?
	— Ами… да, тръгнах си, но малко обикалях с колата, преди да се прибера. Бях доста сърдит.
	— Качи ли някого? Обади ли се на някой приятел, за да му разкажеш какво е станало?
	Той поклати глава.
	— Не исках да казвам на никого. Дори… дори се върнах и известно време обикалях с колата, като си мислех, че може да я видя някъде и тя да ми се извини. Тя просто не беше такава, нали разбирате? Ние имахме планове. Щяхме да си вземем лимузина под наем за бала, а през юли всички трябваше да ходим на вилата на Дерек. Бяхме го планирали от няколко месеца. Всички трябваше да си доведат приятелките.
	— Върна ли се до паркинга? За да се опиташ да я намериш там?
	— Не, просто минах оттам, без да спирам. — Той преглътна тежко и несигурно си пое дъх. — Беше студено.
	— А след това?
	Томи погледна към вратата.
	— Прибрах се у дома.
	— Кога се прибра той онази вечер? — попита Джейк родителите му.
	— Не съм го чул — отговори господин Кинакис. — Вече си бяхме легнали.
	— Аз го чух, когато се прибра — намеси се госпожа Кинакис. — Със сигурност не е било след десет и половина вечерта.
	Аз отново се обърнах към него:
	— Томи?
	— Да, сигурно е било някъде по това време — промърмори в отговор той.
	Продължихме да го разпитваме за допълнителни подробности, но версията му не се промени. Продължи да седи с увиснала глава и да бърше сълзите от очите си с месестите си ръце. Когато приключихме с разпита, госпожа Кинакис веднага ни изпрати до вратата. Преди да успее да я затвори след нас, аз изстрелях един последен въпрос към Томи:
	— Хети споменавала ли е нещо за проклятието?
	— Проклятие? Имате предвид, нещо като черна магия?
	Томи ме погледна неразбиращо и поклати глава, а след това госпожа Кинакис най-сетне успя да ни изгони от къщата си.
	Двамата с Джейк продължихме към източния бряг на езерото Кросби, за да проверим как вървят нещата при Шел — заместник-шерифът, на когото с жребий се беше паднало да претърси езерото. Останалите вече бяха претърсили брега още рано сутринта и не бяха открили нищо. Сега повечето от тях обикаляха нивите на Уинифред с полицейските кучета, докато Шел беше изкарал моторницата с металотърсач, за да огледа дъното. Езерото не беше дълбоко. Водата беше около шест метра на най-дълбокото място. Ако имаше нещо за намиране, Шел щеше да го открие бързо.
	Докато Джейк го повика по радиостанцията, аз се заех да проверя паркинга до плажа. Беше застлан с чакъл, по който не бе останал сняг, така че нямаше начин да се открият следи от автомобилни гуми. Отидох до мястото, откъдето започваше пътеката около езерото, и приклекнах до земята. През лятото пътеката почти не се виждаше сред бурените и тревата, но сега, след като снегът току-що се бе стопил, беше съвсем открита. Земята беше гладка, утъпкана от краката на хората, които с години бяха обикаляли езерото по тази пътека. На няколко места се виждаха частични отпечатъци от подметки — не беше кой знае какво. Беше възможно в петък вечерта по тази пътека да са минали поне десет души и ние нямаше как да го разберем.
	Тръгнах по нея към хамбара от другата страна на езерото — разстоянието не беше голямо, може би по-малко от километър — и огледах брега, за да проверя дали водата не е изхвърлила нещо през последните няколко часа. Не открих нищо.
	Когато се върнах, Джейк беше застанал до брега и се занимаваше с телефона си.
	— Засега Шел не е намерил нищо друго, освен една каса празни бирени бутилки с разлепени етикети. Явно са от миналото лято.
	— Колко му остава да провери? — попитах аз.
	— Минал е половината езеро. Или поне така казва.
	Хвърлих поглед към Джейк, който се усмихна подигравателно.
	— Шел кара моторницата така, все едно е дванайсетгодишно момиче.
	— По-добре това, отколкото да мърмори, че не е отворил случая, все едно е дванайсетгодишно момче.
	Джейк изсумтя.
	— Добре, значи Хети слиза от пикапа и Томи решава, че тя ще се прибере пеша у дома, обаче тя отива до хамбара.
	— Прозорецът на хамбара е от другата страна на постройката. Оттук няма как да се види, че вътре свети.
	— Точно така — казах и отново се обърнах натам.
	На пръв поглед, това беше същата съборетина на хоризонта, която бях виждал всеки риболовен сезон, но същността й се бе променила. Сега зад стените й дебнеше ужасът — споменът за едно мъртво момиче, което беше изпълнено с живот и планове и всеки път ме беше удряло по рамото, когато го наричах „Хенриета“, а веднъж с лукава усмивка ме бе заплашило, че ще ме осъди за клевета.
	Тогава се бях разсмял и се бях заел да й обясня, че не е клевета да наричаш някого със законното му име. Оттам продължихме с дълъг спор за свободата на словото и въпросът кое е законно и кое не е, докато Бъд ни гледаше и поклащаше глава, сякаш беше едновременно горд и смутен при вида на това момиче, толкова различно от всички останали.
	— И така, ако Хети е отишла сама дотам, значи или убиецът вече я е чакал на това място, или е знаел, че тя ще бъде там, и е дошъл по-късно.
	Извърнах се от хамбара и спомените, които точно сега не ми трябваха.
	— Съгласен съм. Няма голяма вероятност да са се срещнали случайно там. Някой е знаел, че тя ще ходи до хамбара в петък вечерта.
	— Томи не ти пасва като заподозрян, нали? — попита Джейк, без да откъсва поглед от водата.
	— Засега нямаме никой друг, а освен това той си призна, че са се скарали.
	— Но не ти пасва като убиец, нали? — запита отново той.
	— Хм.
	От езерото се разнесе крясък и Шел бурно размаха ръце към мониторите на металотърсача на лодката. Зачаках, без да помръдвам от мястото си, като се надявах да е открил ножа, докато той изтегли находката си в моторницата и се отправи към нас на кея. Вместо това беше открил дамска чанта — на около двайсет метра във водата навътре от брега, на една трета от разстоянието до хамбара по пътеката около езерото. Бърза проверка установи, че в дамската чанта бяха шофьорската книжка и личната карта от училището на Хети — значи убиецът сигурно я беше хвърлил в езерото на път за паркинга.
	— Искаш ли да се обадя, за да отменя претърсването на нивите? — попита ме Джейк, докато описвахме съдържанието на дамската чанта върху капака на колата.
	— От утре. Нека да продължат да претърсват основните пътеки през нивите до залез-слънце, за да видим дали няма да излезе още нещо.
	Нямаше никакъв смисъл да не се възползвам от хората, които бях взел назаем от окръг Олмстед.
	Описахме и прибрахме всичко в дамската чанта на Хети, от прогизналия телефон до празните опаковки от ментови бонбони на дъното на всяко отделение, и след десет минути методичен оглед в чантата беше останало само едно нещо, което наистина ме интересуваше.
	— Този тип, който се казва Джоунс.
	Вдигнах найлоновото пликче, в което бяхме прибрали визитната картичка, открита в портфейла на Хети. От едната страна беше черна, а от другата бяла, и на черната страна с луксозен шрифт беше изписано името „Джералд Джоунс“ и някакъв уебсайт. На бялата страна на ръка беше написан телефонен номер.
	— Искам да знам кой е той и защо Хети има негова визитка. Провери номера. Разбери къде е.
	Джейк кимна, докато продължаваше да се занимава с един друг найлонов плик за веществени доказателства.
	— Мисля, че телефонът е съвсем повреден от водата. Жалко.
	— Значи явно ще трябва да си свършим полицейската работа по старомодния начин.
	Джейк веднага зае обичайната си позиция в спора, който водехме от известно време, докато събираше доказателствата и ги отнасяше обратно в колата ми.
	— Дел, твоят старомоден начин е направо допотопен. Искаш да разбереш нещо за този Джералд Джоунс, така ли? Ако телефонът работеше, можех просто да го потърся в списъка с нейните контакти и да разбера кога за последен път е говорила с него.
	— А сега ще ти се наложи да се обадиш на телефонната компания, за да поискаш достъп до архивите им. Сърцето ми се къса от съчувствие към теб, моето момче.
	Продължихме да спорим, докато се приберем в Пайн Вали, после Джейк отиде да вземе нещо за ядене от закусвалнята „Деъри Куин“, а аз накарах Нанси да оформи окончателно съобщението за пресата. Нито един от двамата явно не беше против, че няма да си тръгне от работа в неделя вечерта. Обикновено, когато се налагаше Джейк да работи извънредно, вече щеше да е започнал да се оплаква, но този път не чух нито дума от него. Не каза нищо за мадамата с крака до еди-къде си, с която имал среща, нито за бирите, които неговите приятели ще изпият вместо него. Между нас се беше установило мълчаливо съгласие, че ще бъдем в това разследване заедно до края, където и да ни отведе.
	Докато се хранехме, аз се обадих на екипите, които се занимаваха с претърсването. Шел не беше открил нищо друго, а кучетата не бяха надушили никаква следа. Ако не успеехме да намерим оръжието, с което беше извършено убийството, единствените ни неоспорими доказателства щяха да си останат резултатите от аутопсията и лабораторните изследвания на нещата, открити в хамбара. Вече изпитвахме остра нужда от пръстови отпечатъци или ДНК.
	— Дел, няма да повярваш какво намерих. Слушай сега.
	Джейк донесе лаптопа си в моя кабинет и започна да чете на глас. Нанси остана до вратата.
	— „Проклятието е едно от най-разпространените суеверия в театралните среди, познато от векове. Твърди се, че Шекспир е включил действителни вещерски заклинания в своята пиеса, което е разгневило истинските вещици, живели по негово време. Всяко представление на «Макбет», или «Шотландската трагедия», както я наричат поколения суеверни актьори, се смята за опасно и носи риск от нещастни случаи или престъпления.“
	— Какво е това проклятие? — попита Нанси.
	— Защо се занимаваш с тези глупости? — запитах, като смачках опаковката от сандвича си на топка и я захвърлих.
	— Нали ти попита Томи за това?
	— Не си ме слушал внимателно.
	Оставих ги и отидох в стаята за почивка, където намерих малко останало кафе в каната, подуших го и сложих цялата кана в микровълновата. Докато се върна в кабинета си, Джейк явно беше разказал всичко на Нанси. Ядосах се, когато видях как ме гледаше с широко отворени, изплашени очи.
	— Не съм питал Томи за никакво проклятие. Попитах един заподозрян в убийство дали иска да се възползва от възможността да се опита да отклони подозренията от себе си. И той не го направи.
	— И какво ни казва това?
	— Или той я е убил и не знаеше нищо за това проклятие, или не я е убил той, а някой друг. Някой друг, който не е някаква проклета приказка за вещици.
	— Вещерско проклятие — поправи ме Нанси.
	— Вещерско проклятие, друг път.
	Микровълновата звънна и аз отидох да си налея остатъка от кафе в една чаша.
	— Слушай — каза Джейк, когато отново се върнах при тях.
C>
	Лорънс Оливие едва не загива няколко пъти, докато изпълнява главната роля в „Макбет“. През 1942 година в едно представление в Лондон умират трима души. През 1947 година в Манчестър актьорът, който играе ролята на Макбет, заявява на всеослушание, че не вярва в проклятието. Същият актьор намира смъртта си от прободна рана, получена по време на репетиция.
C$
	— Значи някой друг актьор не го е харесвал и е решил, че това е добра възможност да се отърве от него.
	Джейк не ми обърна внимание.
C>
	Когато Чарлтън Хестън изпълнява ролята на Макбет, получава тежки изгаряния.
C$
	— Така става, когато си играеш с огъня.
	Но вече беше късно — и двамата бяха погълнати от тази теория на конспирацията. Нанси четеше през рамото на Джейк, докато той отваряше нови и нови страници.
C>
	Легендата твърди, че лейди Макбет е загинала още в първото представление на тази пиеса в двора на крал Джеймс през 1606 година. Актьорът, който е изпълнявал тази роля, е умрял зад кулисите. По неизвестна причина.
C$
	Поклатих глава над чашата си с кафе и я пресуших.
	— И двамата се държите като онова момиче, Порша.
	— Около тази пиеса са се случили много неща, а сега и това с Хети. Човек започва да си задава някои въпроси.
	— Може би ти започваш да си задаваш някои въпроси. Аз си задавам само един въпрос: дали не трябва да сменя заместника си в това разследване.
	— Стига бе, Дел.
	Грабнах якето си и излязох, като ги оставих да си блъскат главите с глупости, за да отида до къщата на Бъд. Трябваше да се заровя по-дълбоко в живота на Хети, да разбера къде е прекарвала времето си, и освен това трябваше да нагледам Бъд и Мона. Трябваше да се уверя, че са си стъпили на краката.
	Проклятия. Господи! Явно има всякакви хора. Проклятията не са нищо повече от думи. Точно като благословиите, молитвите и всичко останало. Хората използват думи в опит да променят неща, които би трябвало да променят с двете си ръце. А ако проблемът беше твърде голям, за да се оправи по този начин, думите на вятъра със сигурност нямаше да помогнат. Подминах отбивката, която водеше към къщата на Бъд, и продължих да карам без посока, за да оставя земята да ме успокои и да върне нещата по местата им.
	Монтана е известен като „щат под открито небе“, но и тук е същото. Пейзажът се състоеше единствено от полегати хълмове, засети с царевица и соя, които стигаха до облаците на хоризонта във всички посоки. Тук-там в групички от засадени дървета се криеха ферми, но линията на хоризонта не се нарушаваше от нищо. Небето беше господар на всичко — независимо дали беше слънцето, което изпичаше реколтата, или вятърът, който носеше вихрушки от прах по пътищата. Понякога сутрин небето дори не ти позволяваше да видиш земята, от него се спускаше толкова гъста мъгла, че човек не виждаше колата на шосето пред себе си. Тук всичко идваше от небето и това те поставяше на мястото ти, като ти напомняше колко си малък.
	Години наред, след като се върнах от Виетнам, паркирах някъде вън от града до магистралата и гледах големите гръмотевични облаци, които се приближаваха откъм хоризонта. Действаше ми успокоително да виждам как всичко под тях потъмнява и се присвива, все едно наблюдавах собствената си душа. Това беше причината хората в този край да уважават църквата толкова много. В града небето е закрито от сгради, мостове и какво ли още не. Хората забравят колко са малки. Забравят, че нищо не зависи от тях. Тук всичко това е съвсем ясно. Беше достатъчно да погледнеш пред себе си, за да съзреш Бог. Аз не вярвах на свещениците, които твърдят, че Господ слуша всеки един от нас и се намесва във всекидневните ни дела също като някакъв досаден началник. Сигурно като дете съм вярвал в това, но вече бях видял твърде много неща, за да залагам на нещо подобно. Ето например Хети. Как беше възможно някой да погледне обезобразеното й, подуто тяло и да ми каже, че това се е случило по Божията воля? Не, Господ нямаше нищо общо. Той си имаше по-важни неща, с които да се занимава, вместо да се притеснява как успяваме да объркаме собствения си малък живот и смъртта си.
	Докато завивах обратно към къщата на Бъд, ми се обадиха от моргата.
	— Шериф Гудман — чух един глас от другата страна на линията.
	Фран не казваше „Ало“ като обикновените хора. По този начин човек се чувстваше така, сякаш тя благоволява да говори с него, дори сама да го е потърсила по телефона.
	— Какво откри?
	— По нея няма никакви чужди нишки или косми. Няма и следи от борба.
	— Значи не го е очаквала?
	— Бих казала, че ударът в гърдите е бил пръв и тя не е имала или време, или желание да се бори, преди да бъде нанесен. Прорезните рани по лицето са нанесени след настъпването на смъртта.
	— Откъде знаеш?
	— Няма следи от борба. Раните по лицето не са достатъчно дълбоки, за да я накарат да изгуби съзнание, така че е трябвало да предизвикат защитен рефлекс.
	— Значи е станало бързо.
	— Толкова бързо, колкото е възможно да умре човек.
	Е, поне това беше нещо. Нещо, което да мога да кажа на Бъд.
	— Има ли друго?
	— Да. По бельото й имаше следи от семенна течност.
	— Господи боже!
	Направих рязък завой и отбих до банкета, където натиснах спирачките. Няколко коли ме заобиколиха в последния момент и намалиха скоростта, все едно щях да ги глобявам за превишена скорост. Разтърках челото си, докато обмислях чутото.
	— Значи някой я е изнасилил, преди да я убие?
	— Не прилича на изнасилване. Открих само леки ожулвания. Нищо по-сериозно.
	— Какво означава това, по дяволите?
	— Означава, че сексуалният акт е бил агресивен, но вероятно по взаимно съгласие.
	— И сперматозоидите са оцелели във водата? — попитах аз.
	— Явно само краката й са били потопени във водата. Тялото й беше сухо — иначе нямаше да открием никакви следи от сексуални действия.
	— Можеш ли да ми кажеш кога се е случило?
	— Ако се съди по ожулванията, до няколко часа преди смъртта.
	Значи трябва да е станало след постановката. Или Томи не казваше всичко за времето, което бяха прекарали заедно на паркинга, или тя го беше оставила, за да отиде при друг любовник — агресивен любовник, който може би я беше убил.
	— Е, поне разполагаме с проба от ДНК.
	— Точно така.
	— Добре. Вече имам един заподозрян, с когото да я сравнявам.
	— Криминологичната лаборатория в окръг Хенепин може да се заеме със сравнението. Но е възможно да отнеме няколко седмици, зависи колко са натоварени. Накарай го да дойде в болницата „Мейо“, за да даде проба.
	— Ще бъде там утре сутринта — отвърнах аз.
	Лично щях да се погрижа за това.
	След като прекъснах връзката с Фран, останах загледан в небето в продължение на една минута, после дълбоко си поех дъх и продължих към дома на Бъд.
	По цялото протежение на алеята пред къщата бяха паркирани пикапи и коли — бяха пристигнали всички роднини, за да помогнат кой с каквото може. Свещеникът също беше там, както и възрастните дами от църквата. Открих Бъд в хамбара, заедно с някои от мъжете. Говореха за това, че всички ще му помогнат да прибере царевицата този сезон, и не приемаха отказ. Кимнах на всеки, докато излизаха, и накрая в хамбара остана само Бъд, седнал на бронята на един комбайн, вторачен в пода. Не го попитах как се чувства. Не го натоварих със съчувствието си, защото и без това носеше твърде тежък товар. Нямаше какво друго да направя, освен да го заведа в къщата и да го накарам да седне заедно с Мона в тяхната спалня, по-далеч от възрастните дами, така че да мога да им разкажа какво бях научил от Фран. Хети не беше усетила нищо. Свършило е толкова бързо, колкото трябва на човек да падне. Не е имало и две секунди, в които да изпитва страх.
	След това им казах за сексуалния акт.
	— Какво?!
	Бъд се изстреля от мястото си, все едно се канеше да ме удари. А аз дори не бях споменал, че е било агресивно.
	— Дявол да го вземе това момче Кинакис! Проклето да е!
	Бъд не беше в състояние да мисли за нещо друго, затова се обърнах към Мона:
	— Тя срещаше ли се с някой друг, освен с Томи Кинакис?
	Мона поклати глава, само веднъж, в знак на отрицание.
	— Срещаше се с него отпреди празниците.
	Докато Бъд обикаляше стаята като буреносен облак и вероятно планираше как да убие Томи, аз седнах на леглото до Мона. Тя мачкаше ръцете си една в друга и невиждащо се взираше в останките от масичката, на която беше паднала тази сутрин.
	— Знаеше ли, че тя прави секс, Мона?
	Бъд рязко се обърна, целият в слух.
	— Не.
	В бръчките около очите й се стичаха непрекъснати потоци от сълзи. Тя не си направи труда да ги избърше.
	— Не, не знаех. Мислех си, че има нещо, което не ми казва, но не вярвах да е свързано със секс. Хети никога не е хлътвала по някое момче през целия си живот. Честно казано, дори не смятах, че харесваше Томи чак толкова много. Не знам със сигурност защо изобщо излизаше с него.
	— Онова момче ще трябва да отговаря за това.
	— Почакай, Бъд. На сутринта пак ще говорим с Томи и ще го накарам да даде проба от ДНК, за да я сравним със следите по Хети.
	— Сигурен ли си, че не е била изнасилена? — прошепна Мона.
	— Не е било изнасилване. Съдебната лекарка беше сигурна в това. Не искам нито един от вас двамата да си мисли за подобно нещо.
	И двамата замълчаха, все едно не бяха в състояние да кажат нищо повече.
	— Налага се да огледам стаята на Хети. Ако си спомните за още някого, с когото е била близка или е поддържала контакт, обадете ми се веднага. Няма значение по кое време.
	Мона продължи да плаче, този път по-бурно, и Бъд отиде при нея. Аз ги оставих сами и се качих в стаята на Хети на горния етаж, без да кажа и дума на възрастните дами, които се бяха събрали около вратата на кухнята.
	Останах изненадан, че нямаше кой знае какво за гледане. В стаята имаше двойно легло, скрин и бюро. Не беше облепена с плакати, както на повечето тийнейджъри — над леглото й висеше само една фотография, при това в рамка, на която се виждаха небостъргачите на Ню Йорк. Скринът й беше точно толкова разхвърлян, колкото можеше да се очаква, но вътре имаше само дрехи и чанти, в които се търкаляха шноли, балсам за устни, скъсани билети за кино и дребни монети. Не открих нищо полезно. Останах с впечатлението, че бюрото е било най-важно за нея в стаята. Чекмеджетата бяха пълни с изрезки от списания със снимки на метростанции, неонови табели и жени, движещи се по тротоарите на големия град с дамски чанти, в които носеха малките си кученца. Не открих дневник, което ми се стори странно. Хети ми приличаше на момиче, което си е водило дневник. От друга страна, съдържанието на лаптопа й изглеждаше богато, така че може би щяхме да открием нещо там. Джейк щеше да успее да отвори файловете със своите компютърни фокуси.
	В най-долното чекмедже на бюрото намерих програмата за една постановка в Рочестър, в която Хети беше получила главната роля. Спомних си, че през есента Бъд беше споменал нещо за това. Докато ми го казваше, се почеса по врата и сви рамене — двамата точно се бяхме захванали да подготвим лодката му за зимата. „Детето има талант. Проклет да съм, ако знам от кого го е наследила.“
	Отворих програмата и погледът ми се спря на едно име.
	Джералд Джоунс, режисьор.
	И така, защо вечерта, в която беше загинала, Хети бе носила у себе си визитната картичка и телефонния номер на един мъж, когото не беше виждала повече от шест месеца? Мъж, с когото беше свързана посредством театъра?
	Мрачно се усмихнах, готов да поставя Джейк на мястото му, когато се върна в управлението. Виж само какво излезе от старомодната полицейска работа.


>	Питър

	_събота, 8 септември 2007 година_
	Шекспир е бил коварен кучи син. Не си падах много по неговите комедии — фарсове, пълни със селски идиоти и разменени самоличности. Винаги ме бяха привличали трагедиите, в които дори вещиците и призраците не можеха да отклонят вниманието на публиката от едно дълбоко психологическо прозрение: всички ние сме прокълнати по природа. Шекспир не беше написал нищо ново. Не беше измислил ревността, изневярата или алчността на кралете. Не, той просто беше осъзнал, че злото е вечно, беше го осветил прямо и безусловно и беше заявил: „Ето това сме ние и винаги ще бъдем такива“.
	От друга страна, точно в този момент аз дори не знаех каква бе собствената ми съпруга.
	— Питър току-що разбра, че ще режисира училищната пиеса следващата пролет.
	Мери го подхвърли между другото в разговора, докато разрязваше крехкото месо на една кокошка. Тя ми се усмихна окуражително, за да се включа, но не бях в състояние да се съсредоточа върху нещо друго, освен кокошката. Само преди няколко часа тя беше жива, а сега от мъртвото й тяло се свличаха щипки розмарин и собствената й изпечена кожа, от което стомахът ми се преобръщаше, докато Елза и нашата съседка Уинифред повдигаха чиниите си, за да получат своята порция от Мери.
	— Нека да бъде „Цигулар на покрива“ — нареди ми Уинифред. — Това е любимият ми мюзикъл.
	Тя често идваше на вечеря в събота и аз обикновено очаквах с нетърпение трясъка на външната врата, който оповестяваше пристигането й. Беше жилава, не си мереше приказките и от нея струеше жизнеността, която напълно липсваше на Елза.
	Аз вяло поклатих глава.
	— Директорът каза, че трябва да бъде нещо от Шекспир.
	Директорът ми беше казал, че не го интересува коя ще бъде пиесата, стига да не е „Ромео и Жулиета“. „Нищо свързано със самоубийства“, така се беше изразил.
	Елза се усмихна и в думите й прозвуча привързаност, докато си сипваше грах:
	— Лайл винаги е обичал Шекспир.
	— Спомняш ли си, когато ги беше накарал да поставят „Сън в лятна нощ“ в бобовата нива на Уил Дейвис? — изсумтя подигравателно Уинифред.
	Тя се обърна към мен, за да ми разкаже историята:
	— Столовете за публиката бяха подредени на едно място, което се оказа гигантски мравуняк, така че още преди края на първото действие всички бяха изпохапани от мравките.
	Елза отпусна треперещата си ръка върху нейната, за да смени темата и отново да заговори за това, че вече не одобрява, задето Уинифред живее сама. Каза, че след като двамата с Мери сме дошли при нея, за да й помагаме, не може да си представи живота без тази подкрепа. Уинифред отклони тревогата й с няколко заучени приказки и насочи разговора в друга посока: новата фурна, която щяха да инсталират в градското кафене.
	Всички обичаха съботните вечери с Уинифред. Разговорите бяха по-интересни. Елза се оживяваше и дори изглеждаше по-здрава, което помагаше на Мери да се отпусне. Веднъж след вечеря играхме на карти и Уинифред дори изпи една бира с мен, за да ми прави компания, но след това стана очевидно, че Елза вече не разполага с нужната концентрация, за да продължи играта, така че приключихме и пуснахме телевизора, за да не я притесняваме.
	На тези вечери винаги се чувствах като петото колело, докато се опитвах да се ориентирам в разговорите за качествата на различни марки готварски фурни или анализите на прогнозите за времето от фермерския алманах. Всичките ми анекдоти, свързани с литературата и попкултурата, оставаха неразбрани, колкото и да се опитвахме с Мери да им обясним контекста. Те не ме отхвърляха нарочно, но въпреки това си оставах вън от техния кръг.
	Но тази вечер дори не се опитвах да се впиша. Вниманието ми се разкъсваше между печената кокошка по средата на масата и профила на Мери, която водеше разговора около нея.
	— Това не ми изглежда много вкусно — отбеляза Уинифред, като се приведе над чинията ми и побутна с вилицата си вегетарианския ми бургер.
	— Опитай го, ако искаш — отвърнах, като станах да си взема една кока-кола от хладилника.
	— Всъщност са доста вкусни — обади се Мери. — Особено ако ги запечеш на скара с малко сирене и домати отгоре. Чудесни са за обяд.
	— Не, благодаря — отвърна Уинифред. — Ям само храна, която познавам.
	След това двете с Елза се впуснаха в обсъждане на качеството на различни марки полуготова храна. Аз отпих голяма глътка от бутилката си.
	След вечеря двамата с Мери се заехме да разчистим масата. Тя започна да мие чинии и от време на време подхвърляше по някоя реплика в разговора на възрастните дами през малкото прозорче между кухнята и дневната, все едно всичко беше съвсем нормално. Ръцете й бяха почервенели от горещата вода. Не можех да откъсна поглед от тях. Тя се засмя на нещо, после забеляза как я гледам и изражението й отново стана сериозно, докато ми подаваше една чиния, за да я избърша.
	Веднага щом оправихме кухнята, аз се извиних и се качих горе. Прекарвах все повече време в свободната стая, както се виждаше от купищата книги и ученическите съчинения, натрупани по прашните кашони. Горещината от готварската печка се беше вдигнала дотук и въздухът в миниатюрното помещение беше спарен. Отворих един прозорец, който проскърца на пантите си, и се заех да отварям книгите около себе си наслуки. Взех една и проследих с върха на пръстите си очертанията на буквите по корицата, после хванах друга и проверих годината на издаване, въпреки че вече я знаех. Отварях на случайни страници и прочитах по няколко реда, после продължавах със следващата и по-следващата книга. Не можех да се съсредоточа върху нито една от тях, не можех да се отърся от спомена за това, което се беше случило днес.
	А най-лошото беше, че всичко бе започнало заради предложение от моя страна.
	„Покажи ми какво се прави с кокошките и аз ще те замествам в някои дни. Така ще можеш да си починеш.“
	Сам бях предложил това онзиден — отчаян ход от моя страна. Сещах се за поне хиляда неща, които предпочитах да извърша, за да спася брака си, вместо да чистя кокоши изпражнения, но всичките ми усилия да направя нещо за Елза се проваляха. Не знам дали от гордост, или от срам, но тя позволяваше само на Мери да й помага за повечето всекидневни задачи, а всеки път, когато я питах как се чувства, отговаряше едно и също: „Чудесно, чудесно“. Така че ми оставаха само кокошите изпражнения. И макар че повдигна вежди, когато чу предложението ми, Мери се съгласи.
	От началото на учебната година оставах да спя до късно в събота сутрин, но въпреки че предишната нощ бях оценявал ученически съчинения, днес мъчително се измъкнах от леглото в 5:30 сутринта и се повлякох след Мери през двора на фермата, който дори не беше посивял от здрача преди зората.
	Тя ми показа как да събирам, да мия и да складирам яйцата, как да почиствам фъшкиите и как да подменям сламата, където е нужно. Нахранихме кокошките, докато те подскачаха след нас, кълвяха ни по ботушите и ни следяха с празните си изцъклени очи. Тя ми обясни как да проверявам за признаци на заболяване, а след това взе една от кокошките, занесе я зад големия хамбар и я закла.
	Дори не бях разбрал какво става, докато Мери не взе ножа.
	— Какво правиш?
	— Как ти изглежда? — отвърна делово тя.
	Острието на ножа блестеше в розово от светлината на изгрева, а кокошката се опитваше да се измъкне от ръката й.
	— Болна ли е? От какво?
	Очите на птицата вече се въртяха налудничаво и аз не успявах да откъсна поглед от тях.
	— Нищо й няма. Просто Уинифред ще идва на вечеря.
	С тези думи тя отсече главата на птицата от тялото и по земята плисна кръв. Тялото продължи да се премята и да се търкаля, все едно не осъзнаваше собствената си смърт и отчаяно се опитваше да си възвърне изгубената част. Аз се олюлях и отстъпих назад, докато не се блъснах в стената на хамбара. Ако имах нещо в стомаха си, със сигурност щях да го повърна при вида на този фонтан от кръв. Мери отиде до един кран наблизо и изми ножа, сякаш беше рязала торта за рожден ден, като го въртеше насам и натам, докато не видях отражението на лицето й в острието.
	Кокошката заподскача към мен и аз избягах от нея, което накара Мери подигравателно да завърти очи.
	— Това е просто кокошка, Питър. В магазина не бягаш от тях.
	— В магазина те не бягат към мен! — извиках аз.
	— Сигурно ще я изпека на фурна с картофи, но за теб ще приготвя нещо отделно.
	Не отговорих. Тя стоеше от едната страна на обезглавената кокошка, а аз от другата, и нямах никаква представа как да отговоря на вежливото предложение да ми приготви вегетарианско ястие за вечеря.
	Работата беше там, че повечето ми приятели щяха да останат впечатлени от всичко това. Представях си как казват: „Момичето е кораво“. Дори след като ги поставеше на мястото им по всеки въпрос, за който в бара възникваше спор — от увеличението на минималната работна заплата до литературното въздействие на книгите за Хари Потър върху младежите, родени след осемдесетте — тя винаги ги черпеше по една бира и ги разсмиваше. Ако им бях разказал какво е направила днес, славата й щеше да стане легендарна.
	Не знам защо мен ме притесняваше толкова. В същия този бар сигурно бях видял Мери да изяжда поне сто пилешки крилца. Дали не бих имал нищо против жена ми да се храни с мъртви животни, ако нямаше кураж да ги убие лично? Щеше да бъде абсурдна проява на лицемерие. Давах си сметка за това. Но проклетата кокошка не спираше да ме гледа. Окото й се взираше в мен от безжизнената глава, потънала в локва от собствената й кръв.
	Някой се разсмя в дневната, а след това по стълбите се разнесе шум от стъпки. Мери се появи на прага и се подпря на вратата, видимо развеселена.
	— Намерих едно старо тесте карти за „Черен Петър“ и си помислих, че може да е забавно да поиграем. Но Уинифред каза, че не можем да започнем без теб, Питър.
	— Не знам как се играе.
	— Много е лесно. Мисля, че дори мама ще може да се справи.
	— Не, не ми се играе.
	— Какво има?
	Мери влезе в стаята и приседна на ръба на бюрото до мен. После протегна ръка, за да отмести кичур коса от очите ми.
	— Нищо — отдръпнах се аз.
	— Още ли си разстроен заради кокошката?
	— Можеше поне да ме предупредиш.
	— Престани вече, Питър.
	Изрече го толкова пренебрежително, че станах от мястото си и започнах да кръстосвам покрай стената на стаята.
	— Значи изобщо не се притесни да го направиш, нали?
	— Какво искаш да ти отговоря? Така съм отгледана.
	Всичко в нея ми казваше, че проблемът е в мен. Аз бях този, който не беше в нормата. След седем години заедно тя или продължаваше да не разбира моралния избор, който бях направил, или просто не й пукаше. Поклатих глава и взех една книга от купчината до прозореца, като започнах да я прелиствам, все едно вътре имаше нещо особено важно и само трябваше да го намеря.
	— Няма ли да слезеш?
	Във въпроса й се усети обида, но това не ме интересуваше.
	— Не, мисля да пропусна вълнуващата игра на карти със седемдесетгодишните баби.
	— Какво ще ти стане, ако се опиташ да станеш част от това семейство?
	Пристъпих към нея, като размахвах книгата към хамбара, който се виждаше от прозореца.
	— А според теб какво правих тази сутрин? Да не мислиш, че ми беше забавно да събирам яйца и да мъкна бали със слама?
	— Не. Знам, че изобщо не ти беше забавно. Нямаше как да стане по-очевидно, дори да се беше опитал специално.
	Засмях се така, че прозвуча като лай.
	— О, повярвай ми, имаше как да стане по-очевидно.
	— Не смятах, че ще бъде така — каза тя с насълзени очи. — Давах си сметка, че ще трябва да свикнем с някои неща, ако се преместим да живеем тук, но ти сякаш дори не се стараеш.
	Поклатих глава и се извърнах към прозореца. Ако си мислеше, че да „свикна с някои неща“ означаваше да се превърна в касапин, нямаше какво повече да й кажа.
	Тя се поколеба и си пое дъх, като че ли се канеше да добави още нещо, но после чух скърцането на дъските на пода в коридора и бавните й крачки надолу по стълбите.
	Останах неподвижен дълго време, после се тръшнах на един стол и отпуснах глава върху книгата, която държах, така че буквите на гърба й се отпечатаха върху челото ми. Истината беше, че наистина исках да стана част от това семейство. Какво ли не бих дал, за да се отпусна и да се шегувам с Мери цяла вечер — или с онази Мери, която беше преди? За да забравя това, което бях научил за нея?
	Раздразнено се изправих на стола и захвърлих книгата на бюрото — и тогава за пръв път прочетох заглавието. „Шекспир. Трагедии“.
	„Нищо свързано със самоубийства — беше казал директорът весело, седнал пред стъкления си шкаф с модели на трактори, всеки един лъснат до блясък, за да отразява слънчевата светлина. — Предпочитам да не показваме самоубийства на тийнейджъри. Ако има заблудени деца, да не им даваме идеи.“ Ясно — значи не искаше да разстройва психиката на младежи, отгледани да обезглавяват кокошки в бащините си ферми и да товарят крави и свине на ремаркета, за да ги откарат до кланицата.
	Прелистих книгата, докато не стигнах до „Макбет“.
	„Макбет“ — вероятно най-кървавата пиеса, написана от Шекспир. Щях да имам възможност да излея цели кофи фалшива кръв на сцената, да ги накарам да се избиват един друг и да се наслаждават на смъртта си. В тази пиеса нямаше романтични самоубийства; „Макбет“ беше неподправено кръвопролитие, мотивирано от алчност, лудост и желание за мъст. Шекспир винаги разкрива истинската ни природа и в тази пиеса ни беше показал, че в подходящата ситуация, с подходящия мотив, всеки от нас може да се превърне в кръвожадно чудовище.
	Отбелязах страницата и оставих книгата в далечния край на бюрото си, встрани от всичко друго, все едно се боях от скритото в нея.


>	Дел

	_понеделник, 14 април 2008 година_
	В седем часа сутринта в понеделник вече бях накарал Джейк да се зарови във файловете в лаптопа на Хети, а аз бях пред вратата на семейство Кинакис. Госпожа Кинакис изобщо не се зарадва да ме види отново, особено след като обясних, че съм дошъл, защото синът им трябва да даде проба от ДНК. И двамата родители бяха крайно недоволни, че Томи се е озовал в списъка на заподозрените, но самият Томи сякаш нямаше отношение по този въпрос. Беше също толкова мълчалив, колкото и предишния ден, седеше до кухненската маса и ровеше в една купа с овесени ядки, които бавно се превръщаха в бетон.
	— Ще го направя — обади се най-сетне той, като прекъсна възраженията на родителите си по средата на думата.
	Сетне си облече спортното яке с емблемата на гимназиалния отбор, без да ги погледне повече, и двамата потеглихме към Рочестър.
	През цялото време, докато пътувахме натам, Томи гледаше настрани през прозореца и понякога си бършеше очите. Преди да се качим в колата, ме беше попитал дали трябва да седне отзад и след това не бях чул нищо повече от него.
	Вече почти бяхме стигнали до града, когато му казах, че постъпва правилно.
	— Нямаше да ми е трудно да се сдобия със съдебно нареждане, за да те задължа да го направиш, нали разбираш. Така ми помагаш да си свърша работата.
	Той кимна и помълча, преди да попита:
	— Кръвната проба ще ми даде ли алиби?
	— Семенна течност.
	— Семенна течност?
	— По тялото й беше открита семенна течност. Сигурен ли си, че не е от теб?
	Исках да го попитам отново сега, когато родителите му ги нямаше.
	— Не — отвърна веднага той. — Нали вече ви казах, че тя не ми даде.
	Той помълча още малко — явно му трябваше време, за да осмисли чутото.
	— Значи някой я е… изнасилил?
	Сякаш му беше трудно да изрече последната дума.
	— Не мога да кажа.
	— Значи, ако моята… моето нещо не съвпада с онова, ще имам алиби? Ще ме извадите от списъка на заподозрените?
	— Ще видим.
	Реших да не му казвам, че ако не се брои Джералд Джоунс, целият списък на заподозрените се състоеше само от него.
	Той продължи да мълчи цялата сутрин, като оставяше медицинските сестри да го водят насам-натам като някакво възголямо кутре. След това го закарах обратно у тях и завих към къщата на семейство Ериксън. Буикът на Уинифред беше в гаража, а пред къщата бе паркиран един пикап шевролет. Започнах да чукам на вратата и продължих така още десет минути, но никой не ми отговори, затова заобиколих къщата и поех към пристройките. Уинифред даваше повечето от земята си под аренда на един от големите земеделски кооперативи и аз никога не я бях виждал да стъпва на полето след онзи ден, когато беше застреляла Ларс, но все трябваше да е някъде наблизо.
	Заех се да надничам наоколо, докато не чух гласове откъм пристройката, където бяха паркирани селскостопанските машини.
	— … и не знам какво да правя.
	— Ще ти кажа какво ще направиш: нито дума по този въпрос.
	Първият глас беше някак приглушен, но отговорът на Уинифред прозвуча ясно като бял ден — нямаше как да сбъркам старческия й глас с някой друг.
	— Не мога вечно да пазя тайна.
	— Няма какво да кажеш, докато не решиш какво ще правиш.
	— Но ние не говорим за това.
	— Така е, но ти имаш нужда да си поговориш с някого, а аз знам точно как се чувстваш.
	— Но това е убийство.
	— Убийството също е част от живота, както и всичко друго. Когато бях…
	Уинифред изведнъж замлъкна и настъпи тишина. Сетне отекна оглушителен изстрел.
	Хвърлих се към стената на пристройката, а пистолетът се озова в ръката ми.
	— Дявол да го вземе, Уинифред!
	— Кой е там? По-добре да се махаш от имота ми, дяволите да те вземат, преди да ти пусна още един куршум!
	— Аз съм шериф Гудман! Влизам вътре и ако до пет секунди не чуя как хвърляш пушката на земята, ще започна да стрелям. Чуваш ли ме?
	Мълчание.
	— Уинифред? Започвам да броя.
	Отвътре се разнесе глух трясък и тя изръмжа:
	— Добре де, добре.
	Внимателно пристъпих в сумрачната пристройка, насочил пистолета си към двете жени до отсрещната стена. Уинифред беше облечена с домашна рокля на карета. Имаше гъста плетеница от къдрици по главата си, лула в устата и ядосано изражение на лицето. В краката й беше захвърлена стара ловна пушка. Жената до нея беше поне с четирийсет години по-млада и се бе свила като зародиш на едно столче.
	Имаше руса коса, вързана на опашка, а кръглите й страни бяха мокри от сълзи. Нито една от двете не представляваше видима опасност, но аз продължих да държа оръжието си насочено към тях, за да подчертая думите си.
	— По всички хора ли стреляш вече, Уинифред?
	Тя скръсти ръце на гърдите си и изсумтя презрително.
	— Естествено, когато се промъкват тайно в имота ми, а някъде наоколо има убиец на свобода.
	Въздъхнах, прибрах пистолета си в кобура и се вторачих в по-младата жена. Макар и все още да не можех да се сетя коя е, все пак ми се струваше позната.
	— Имам няколко въпроса, госпожо Ериксън.
	Един от най-важните ми въпроси беше защо двете току-що бяха говорили за убийство, но имах чувството, че ще науча повече от по-младата жена, ако я оставя да говори сама.
	— Сега съм заета.
	— Не, не. Аз си отивам.
	По-младата жена се изправи от мястото си и се канеше да си тръгне, но аз й препречих пътя.
	— Не разбрах как се казвате.
	— Мери Бет Лънд, господин шериф — отговори тя и протегна ръка. — Но сигурно ме помните като Мери Бет Рийвър.
	— Разбира се, разбира се. — Стиснах ръката й, която беше силна независимо от зачервените от плач очи. — Двамата с вашия съпруг се преместихте да живеете при майка ви миналата година, нали така?
	— Да, мама не е добре, а не иска да живее на друго място, освен във фермата.
	— Тук има много възрастни хора, които си държат на своето — отбелязах аз.
	Възрастната дама, която стоеше до мен, отново изсумтя.
	Мери Бет се усмихна:
	— Нашата ферма е съседната, а Уинифред е страхотна, винаги ми дава разни неща назаем и е готова да си поговорим.
	— Ще те изпратя, миличка — каза Уинифред, като я прегърна с едната си ръка, а с другата извади лулата от устата си. — Дел, ти можеш да отиваш към къщата.
	Проследих ги с поглед, докато се отдалечаваха, без да бързат, и тихо разговаряха помежду си. Нямаше причина двете да не поддържат приятелски отношения, но разговорът им най-малкото ми се стори особен. Човек не идваше да си говори за убийство с Уинифред Ериксън просто защото си няма друга работа.
	Хвърлих поглед към горичката в северния край на имота, където Уинифред беше застреляла Ларс преди дванайсет години. Спомнях си го толкова добре, все едно се беше случило тази сутрин — убийствата винаги се помнят така. Споменът за убийството си остава дори след като си забравил всичко друго.
	Открих го проснат по гръб, прострелян отстрани в тялото с пушка „Уинчестър“ 308 калибър. Онази година имаше напаст от койоти и кокошките на семейство Ериксън бяха пострадали сериозно от тях. Ларс се беше прибирал у дома откъм имота на семейство Рийвърс точно по същото време, когато Уинифред беше прогонвала с изстрели един койот от техния кокошарник. Беше заявила пред съдебните заседатели, че е стреляла по койота и неволно е улучила Ларс. И макар че беше наследила застраховка „Живот“ в размер на 500 000 долара и цялата ферма, която дотогава беше изцяло собственост на съпруга, за разлика от повечето семейства в окръга съдебните заседатели все пак я оправдаха, защото можеше да докаже колко кокошки са изгубили и Ларс беше прострелян отстрани в тялото, от разстояние. Съдебните заседатели очевидно бяха преценили, че ако искаш да убиеш някого, задължително трябва да го направиш фронтално, от близка дистанция.
	Ларс беше истински кучи син, който непрекъснато се оплакваше кой го е измамил и вдигаше скандали за най-малкото нещо. Повечето хора смятаха, че е станал такъв, след като е изгубил толкова млади и двамата си синове — единият се разболя от пневмония, а другият загина във Виетнам — но според мен Ларс просто си беше роден такъв. Нищо не беше достатъчно добро за него. Смяташе всички хора за свои врагове. Уинифред говореше също толкова спокойно и трезво пред съдебните заседатели, колкото и пред мен, когато я открих, застанала до трупа: не беше могла да направи за него нищо повече. И според мен тя наистина вярваше в това — но се съмнявам, че имаше предвид онази сутрин.
	— Не знам нищо, така че можеш да си спестиш усилията — започна Уинифред, докато се катереше по стъпалата на верандата.
	Пикапът на Мери Бет вдигна облак прах, докато се отдалечаваше.
	— Защо се беше разплакала? — попитах, като кимнах след нея.
	— Това си е нейна работа.
	— Когато водя разследване за убийство, всичко е моя работа.
	— Момичето на семейство Хофман не е било убито заради проблеми в брака — отвърна непреклонно Уинифред.
	Тя отвори вратата на къщата и ми махна да я последвам.
	— Явно знаеш нещо за това убийство, след като можеш да прецениш защо се е случило — отбелязах аз.
	Тя изля една чаша чай, който сигурно беше изстинал, и сложи чайника, за да направи нов.
	— Не знам нищо повече за Хети Хофман от всеки друг.
	— Хамбарът е част от твоя имот.
	— Как мислиш, кога за последно съм ходила там? С този артрит няма да стигна и на половината път до хамбара.
	— О, според мен можеш да се справиш с всичко, което решиш, Уинифред.
	Тя се разсмя на думите ми и шумно сложи още една чаша на масата.
	— Ако не искаш чай „Ърл Грей“, ще си ходиш жаден.
	— „Ърл Грей“, благодаря.
	Седнах и загледах как приготвяше чая. След като беше подредила всичко, тя се зае да духа над чашата си, за да изстине, и заговори малко по-свободно:
	— Естествено, знаех за младежите, които ходят в хамбара — точно затова сложих табелата „Влизането забранено“ от източната страна, така че никой да не може да ме осъди, ако покривът падне на главата на някого, докато е вътре. Но от години не съм стъпвала там.
	— Значи не си видяла и не си чула нищо необичайно в петък вечерта?
	— Не, нищо. Върнах се от постановката и веднага си легнах.
	Почувствах някаква тежест в стомаха си, когато го каза — и не само защото бях сигурен, че говори истината. Аз също трябваше да бъда там, в училището, да аплодирам Хети и да я видя как блести за последен път на сцената. Мълчаливо отпих от чашата си, докато гледах през прозореца как една чинка кацна на хранилката за птици в двора на Уинифред. Чаят беше горчив на вкус.
	— Мона сигурно не е на себе си — обади се тя след малко.
	— Така е.
	— Разбирам как се чувства. Когато изгубиш дете, нещо в теб се променя — все едно нещо, което преди това е било течно, се втвърдява и става крехко и чупливо.
	Тя разсеяно кимна на себе си, загледана през прозореца и потънала в отдавнашна, добре позната скръб, която вече беше толкова неизменна част от нея, колкото и къдриците на главата й.
	Изпих си чая и се отправих към вратата.
	— Значи не можеш да ми кажеш нищо повече за Хети, така ли?
	— Преди винаги ми се струваше малко надута, докато говореше как ще отиде в Ню Йорк и ще играе на Бродуей, но в петък вечерта, докато се прибирах, не смятах така. Това момиче наистина можеше да играе на сцената. Човек трябваше да го види, за да повярва.
	— Ами добре, не изключвам да се наложи да проведем още претърсвания на твоя имот, а освен това никой не бива да влиза в хамбара, докато лично не ти кажа нещо друго.
	— Естествено, естествено.
	— И искам да престанеш да стреляш по хората, защото иначе ще ти конфискувам оръжието.
	— Аха.
	Тя ме изпрати до полицейската кола, но изобщо не изглеждаше разтревожена, че може да се раздели с пушката си. Сигурно имаше още пет като нея.
	— Вкъщи ли си е Мона, или е отишла при майка си? — попита ме тя.
	— Не знам. Вчера беше там.
	— Трябва да отида да я видя.
	Уинифред се загърна по-плътно с износената си жилетка, макар че слънцето днес грееше. Вдигна очи към небето, после огледа хоризонта и въздъхна:
	— Младежите или си тръгват оттук, или ги убиват. Мъжете през ден умират от сърдечни удари. Скоро в този край ще останат само старици.
	Усмихнах се, преди да вляза в колата, за да я подразня:
	— Мен това ме устройва.
	В отговор тя здравата ме удари по рамото:
	— О, я си тръгвай.

	* * *

	Докато следвах интуицията си по пътя към фермата на семейство Рийвър, погледнах телефона си и видях, че имам две пропуснати обаждания от Джейк, затова позвъних в управлението.
	— Дел, къде си?
	— Проверявам това-онова. Откри ли Джералд Джоунс?
	— До утре ще бъде в Денвър. Твърди, че е там от миналата сряда. В момента го потвърждаваме, но изглежда доста солидно алиби.
	Дявол да го вземе! В списъка на заподозрените остана само Томи.
	— Искам да говоря с него, когато се върне.
	— Да го докараме ли в управлението? — попита Томи.
	— Не, аз ще отида при него. Нещо ново от криминологичната лаборатория?
	— Не, още не, но…
	— А от компютъра на Хети?
	— Няма да повярваш какво намерих там.
	— Е, цяла сутрин ми звъниш като обидена съпруга. Явно е нещо важно.
	— Господи, Дел, открих следа, която води към убиеца. Какво искаш, да те изчакам да обядваш в закусвалнята, преди да ти се обадя?
	Отбих на алеята пред къщата на семейство Рийвър и спрях на дълбоките коловози в калта пред входната врата.
	— Какво си открил?
	— Някакъв мъж, с когото Хети си е говорила много — казва се К. П.
	— Какво е това име, дявол да го вземе?
	— Това е ник.
	— Какво?
	— Ще ти обясня, когато дойдеш в управлението. Ще вземеш нещо за обяд от закусвалнята, нали?
	И ми затвори, малкото лайно.

	* * *

	Познавах семейство Рийвър още от времето, когато бяха разбрали, че ще им се роди Мери Бет. И целият град го разбра от един километър разстояние — Джон тичаше напред, за да отваря врати и да носи торби с покупки, а Елза въртеше очи след него, като се държеше с една ръка за корема; по онова време и двамата бяха на повече от четирийсет години, но бяха нахилени като глупави младежи на първа среща. Щастие като тяхното имаше противоречив ефект върху останалите хора — някои се чувстваха привлечени от него, за да го споделят; други се чувстваха отхвърлени. А в онези години след войната аз не знаех как да се радвам на чуждото щастие. По онова време бях патрулен полицай и не ставах за нищо друго — раздавах глоби, защитавах закона с твърда ръка и виждах всичко в черно и бяло, — и всеки път, когато срещах семейство Рийвър на главната улица, си намирах някаква работа на отсрещния тротоар. Едва няколко години по-късно, когато спрях Джон за превишена скорост на магистрала 12 и видях как Мери Бет подскача от радост и бърбори нещо в бебешкото столче на задната седалка на понтиака, а Джон срамежливо ми призна, че кара толкова бързо, защото това разсмива бебето, най-сетне се разсмях и аз. Едва тогава се оставих да бъда привлечен от тяхното щастие.
	— Какво те води насам, Дел? — попита Елза, когато ми отвори вратата.
	От носа й излизаше тръбичка за кислород и изглеждаше толкова крехка, все едно и най-лекият ветрец щеше да я събори. Откакто Джон умря, тя отслабваше с всеки изминал ден.
	— Търся Мери Бет.
	— О, тя е при съседката Уинифред.
	Елза се подпря на касата на вратата и присви очи към горичката, която разделяше двете ферми.
	— Не, не мисля. Току-що бях там и видях как си тръгва.
	— Така ли?
	— Видях също, че нейният пикап е паркиран пред къщата.
	Елза погледна натам и сякаш се обърка от това доказателство, така че реших да сменя тактиката.
	— Вчера се запознах с твоя зет на представлението в училището.
	— Представлението — каза тя, сякаш се опитваше да си припомни нещо. — Май този уикенд трябваше да ходим на някаква пиеса.
	— Сигурно е хубаво да има млади хора, които да ти помагат във фермата.
	— Само Мери Бет ми помага. Той не пипва нищичко.
	— И нивите, и животните, а? Това е много работа за сам човек.
	— Не, тя не работи на нивите. Дадохме ги под аренда, когато си отиде Джон. Останаха само кокошките и градините.
	— Е, хубаво е да има прясна кокошка, за да я сложиш във фурната — отбелязах аз.
	— И още как! — съгласи се Елза с необяснимо оживление и ме посочи с пръст. — Всеки нормален мъж ще каже същото.
	— Имаш ли нещо против да я потърся?
	— Естествено, че не. Потърси я. Но по-добре да не идвам с теб. Тя ми се кара, когато се опитвам да влача контейнера с кислород в калта.
	Докоснах периферията на шапката си, за да се сбогувам с нея, и се отправих към хамбарите, като надникнах в няколко пристройки, докато най-сетне открих Мери Бет в кокошарника, където събираше яйца. Около краката й кълвяха множество кокошки — някои бели, други кафяво-оранжеви, но всички не спираха да ровят по пода и да кудкудякат. Не бяха натъпкани в хамбара, както бях виждал в някои други ферми, където подът не се виждаше под морето от домашни птици. Тези приличаха по-скоро на някакво голямо, странно семейство, събрано около своята майка.
	— Госпожо Лънд?
	Тя извика и подскочи половин метър във въздуха, което накара кокошките да се разпръснат във всички посоки, но все пак успя да не изпусне кошницата с яйцата. След като вече бях разбрал коя е, намирах прилика с баща й — имаше същата светла кожа и коса, както и здравото телосложение на човек, създаден да устоява на бурите на живота. Изглежда, точно в този момент беше в центъра на такава буря. Кошницата трепереше в ръката й, а дишането й не се успокои, дори след като видя кой съм.
	— Господин шериф. Господи!
	Тя вдигна ръка към сърцето си и се зае да проверява дали не е счупила някое яйце.
	— Не исках да те стресна.
	— Няма нищо — отвърна тя, без да ме погледне.
	— Как са нещата при теб?
	— Всичко е наред.
	Мери Бет очевидно не си падаше по празните приказки. Като момиче никога не беше създавала проблеми, така че не я познавах добре. Мисля, че в гимназията беше в отбора по волейбол, а от време на време в местния вестник пишеше, че е участвала в някоя олимпиада.
	— Току-що бях до къщата и говорих с Елза. Тя каза, че тези дни ти вършиш всичко във фермата.
	— Правя каквото мога. Но не мога да се меря с баща ми, това е сигурно.
	— Той щеше да благодари на Бога, че не си съвсем същата като него.
	Тя си позволи една лека усмивка, но сериозното й изражение се върна веднага, когато се зае да провери останалите полози.
	— Какво те води насам? — попита ме тя.
	— Честно казано, яйцата — излъгах аз, като гледах как кокошките се стрелкат навътре-навън през вратичката, която сигурно водеше към двора. — Когато те видях при Уинифред, случайно си спомних, че отново ги продавате. Едно време понякога си купувах яйца от Джон.
	— Разбира се.
	Тя провери и последните полози, после ми направи знак да я последвам към големия хамбар, където покрай едната стена имаше редица от стари хладилници.
	— Колко ти трябват?
	— Една дузина ще ми стигне. Колко ти дължа?
	— Нищо.
	Тя ми подаде една кора яйца и махна с ръка към банкнотата от пет долара, която бях извадил от портфейла си.
	— Извинявай, но не мога да ги взема безплатно. Веднъж си създадох проблеми с това. Имаше един барман, който ми даваше да пия безплатно цяла година, а годината и бездруго беше от онези, които после не си спомняш с подробности. Беше ми се сторило страхотна сделка, докато не разбрах, че той продаваше марихуаната, която братовчед му отглеждаше тайно между нивите с царевица. Мислеше си, че съм негов човек. Така и не ми прости, че вкарах и двамата зад решетките.
	— Аз не отглеждам марихуана — каза Мери Бет, като се разсмя притеснено.
	— Въпреки това — настоях аз.
	Продължих да държа банкнотата в протегнатата си ръка, докато тя не я взе.
	— Нямам да ти върна, така че ще трябва да ти дам още една дузина.
	— Няма проблем, ще дойда за още, когато тези свършат.
	Прибрах кората с яйца под мишница и смених темата:
	— Ти не познаваше Хети Хофман, нали?
	— Не — отвърна бързо тя, като се зае да премести яйцата от кошницата си в хладилника.
	— На мен ми беше толкова близка, че все едно бяхме роднини.
	— Съжалявам.
	Каквото и друго да изпитваше в този момент, думите й прозвучаха съвсем искрено.
	— А ти добре ли си, Мери Бет?
	— Да. Просто в момента много ми се струпа на главата.
	— Аха. С майка ти, фермата и всичко останало.
	Тя кимна, без да спира да работи.
	— Защо си говореше за убийство с Уинифред?
	— Какво?
	Тя рязко вдигна глава и най-сетне ме погледна в очите. Нейните бяха изпълнени с изненада и напрежение — от онова напрежение, което се натрупва с месеци и години, докато лицевите мускули съвсем забравят как да се отпуснат. Уинифред беше споменала нещо за проблеми в брака.
	— Без да искам, чух за какво си говорехте двете, преди тя да открие огън срещу мен. Тя каза, че убийството също е част от живота.
	— А, това ли? Няма значение. Не е каквото си мислиш.
	— Ти ми кажи какво е, а аз ще ти кажа какво си мисля.
	— Ставаше дума за… Питър, моя съпруг.
	Тя преглътна тежко, замълча и очите й отново се стрелнаха към пода.
	— Той е вегетарианец. Според него не е правилно да се убиват животни. Уинифред се опитваше да ме успокои.
	Макар че това наистина обясняваше забележката на Елза, останалата част от разговора все така не ми звучеше на място.
	— Има ли нещо друго? — попитах.
	— Нека си остане между нас. Не искам… — Стисна устни и аз разбрах, че няма да науча нищо повече от нея.
	— Трябва да проверя ножовете ти — казах аз.
	— Защо?
	Очите й проблеснаха, но не от страх.
	— Хети е умряла от прободна рана.
	Тя кимна и мълчаливо се подчини. Снощи се беше получил докладът от аутопсията — според него раните бяха нанесени с право острие с един режещ ръб, дълго между петнайсет и двайсет сантиметра. Премерих всеки нож на Мери Бет, но нито един не отговаряше на това описание. Единственият нож, който беше със същата дължина, бе с извито острие, а и нито един не беше широк толкова, колкото трябва. И без това не смятах, че ще открия сред работните инструменти на Мери Бет оръжието, с което беше извършено убийството, но все пак тя премълчаваше нещо.
	Мери Бет ме изпрати обратно до полицейската кола и аз вдигнах ръка, за да махна на Елза, която ни гледаше зад дантелените завеси.
	— Между другото, можеш ли да ми кажеш какво е „ник“? — попитах аз.
	Тя беше само с няколко години по-голяма от Джейк.
	— Ник? Имаш предвид, като лично име?
	— Не точно. Нещо свързано с компютри.
	— А, да. Това е нещо като псевдоним, с който се регистрираш в различни уебсайтове, блогове и други подобни.
	Благодарих й за информацията и започнах да си подсвирквам, докато излизах на заден ход от алеята пред тяхната къща — сега щях да поставя моя заместник на мястото му.


	Влязох в Пайн Вали и подкарах по главната улица, като кимнах за поздрав на мъжете, които се бяха събрали пред магазина за фураж. Обикновено обсъждаха цените на свинете за разплод и царевицата за посев, но този път ме проследиха с поглед по целия път изпод козирките на бейзболните си шапки, а мрачните им физиономии не оставиха място за съмнение каква е днешната тема на разговора.
	Когато пристигнах в управлението, Джейк се беше привел над компютъра на Хети, все едно по него предаваха пряко финалния мач от националното първенство по бейзбол. Пуснах един хартиен плик с хамбургери на бюрото му.
	— Няма да повярваш какво намерих.
	Той извади един хамбургер и го захапа, без дори да погледне какво яде.
	Седнах на бюрото и подхвърлих:
	— Значи Хети се е запознала в интернет с човек, който се представя с ник „К. П.“, така ли?
	— Откъде разбра?
	Джейк изглеждаше искрено разочарован, макар че устата му беше пълна. Явно с нетърпение беше очаквал да обясни въпроса за никовете на стареца, който си няма и понятие от интернет. Потиснах усмивката си.
	— Звучеше ми логично — отговорих аз.
	— Ами според мен тя не е записала всичко. Нали виждаш? Копирала е част от съобщенията в отделен текстов файл. Но някои от тях не изглеждат свързани с предишното, а нито едно не е подписано — освен това.
	Той завъртя екрана към мен.
C>
	Холи Г.,
	Сигурно вече би трябвало да те наричам с истинското ти име, но нямам сили да го направя. До последно няма да сваля маската, за да успея да ти кажа това, което трябва. Нашето приятелство приключва. Тази идея поначало беше рискована, независимо коя си ти, но след като Джейн Еър ни показа кои сме зад маските си, вече е очевидно колко болезнено неправилно е всичко. Моля те да ми повярваш, че ти мисля доброто и обвинявам единствено себе си.
	Никога не бива да говорим за това. Не казвай на никого.
	Сбогом,
@	К. П.
C$
	— Откога е? — попитах аз.
	— Записала го е миналия октомври. Има десетки такива файлове, в които са копирани стотици съобщения. Дел, Хети е имала тайна връзка.
	— С К. П. — промърморих аз.
	Джейк отвори следващия файл и ние се зачетохме в него, докато си изядем хамбургерите, а след това продължихме да четем още.


>	Хети

	_вторник, 11 септември 2007 година_
	— Ако се замислиш както трябва, всъщност има само трима души, които си заслужава да поканя на Деня на Сейди Хоукинс.
	— Значи твоите са с трима повече, отколкото аз бих погледнала повторно.
	Продължих да разпечатвам снимките на госпожа Густафсон — общо трийсет броя, всичките на грозни деца — докато Порша се подпираше на щанда и разглеждаше маникюра си. Беше донесла четири различни цвята лак за нокти от рафта с козметичните продукти и бе напълно погълната от задачата да избере кой от тях ще подхожда най-добре на традиционната карирана риза, която се носеше на танците по случай Деня на Сейди Хоукинс. Все едно имаше нещо, което да подхожда добре на традиционна карирана риза. Тя не обърна внимание на думите ми, а вдигна едното шишенце лак към светлината, за да го разгледа по-добре. Лакът приличаше на синя лимонада — цвят, който би изглеждал ужасно на мен, но щеше да стои прекрасно на нейната светлокафява кожа.
	Порша често идваше при мен на работното ми място, защото магазинът за алкохол, който държаха родителите й, беше само на една пресечка разстояние. Освен това не обичаше да си пише домашните, докато хората си купуваха бира и караха майка й да повтаря всичко по няколко пъти, защото се затрудняваше с „р“-то. На мен също ми трябваше известно време, докато се науча да я разбирам какво казва, но все пак винаги обичах да ходя на гости у тях. Госпожа Уен ни се караше тихо и непрекъснато, докато щедро ни сипваше пикантна телешка супа. Естествено, Порша се срамуваше от всичко вкъщи. Тя не можеше да разбере колко страхотно е да бъдеш отнякъде другаде, а не от тук.
	— Първият е Трентън.
	Тя се зае да отмята потенциалните кандидати за среща, все едно подреждаше по цвят шишенцата с лак за нокти.
	— Той излиза с Моли.
	— Така е — призна тя. — Засега. Но Денят на Сейди Хоукинс е чак след един месец. Вторият е Мат.
	— Той е висок около един метър — отбелязах аз.
	— Да, и аз също. Не всички хора приличат на жирафи като теб.
	— Предпочитам сравнението с газела — отвърнах аз.
	Прибрах разпечатаните снимки в един плик и му залепих етикета.
	— Или бъдеща супермоделка.
	Порша изсумтя.
	— Мечтай си.
	— А кой е третият?
	— Хм? А, Томи.
	— Кой Томи?
	— Кинакис.
	Тя извърна поглед настрани, докато го казваше.
	— Томи Кинакис? Какво ти става, Порше?
	— Защо? Не намираш ли, че е готин?
	Да, по някакъв начин. Има хубава коса и красиви очи, но освен това е тъп като галош. Като огромен, масивен галош.
	— За какво ще си говориш с него?
	— Кой казва, че ще си говорим?
	Замислих се дали да й го кажа, преди да го направя.
	— Той ме покани да го гледам на някакъв мач.
	— Наистина ли? — рече тя и спря да си играе с лака за нокти. — Ще отидеш ли?
	— Да бе. Ха-ха! Нали ме познаваш? Здравейте, госпожо Густафсон.
	Порша изчезна някъде с лака за нокти, докато давах снимките на госпожа Густафсон. Тя ми разказа за всичките си грозни внучета, едно по едно, а аз кимах и се смеех на историите за тях.
	След като бяхме разгледали заедно снимките, тя ме хвана за лакътя.
	— Ти вече си пред завършване, нали, Хети?
	— Аха. През пролетта на следващата година.
	— И с какво ще се занимаваш след това?
	Знаех какъв е правилният отговор на този въпрос. Предполагаше се да кажа, че ще се запиша в щатския университет, където ще следвам за медицинска сестра или нещо друго, също толкова полезно, придружено с жизнерадостна усмивка, която да сложи край на разговора. Вместо това й казах истината:
	— Ще замина за Ню Йорк.
	Тя повдигна вежди.
	— И какво ще правиш чак там, миличка?
	— Ще стана актриса и ще играя на Бродуей — отвърнах аз.
	— Е, значи сигурно точно така ще стане. Каквото има да става…
	Потупах я по ръката, нашарена с изпъкнали сини венички, маркирах снимките й на касата и се пошегувах, че някой ден ще прочете за мен във вестниците. Когато тя си тръгна, като се усмихваше и поклащаше глава, все едно само си фантазирах, усетих в тялото си щастливата тръпка от адреналина, както всеки път, когато го казвах на глас. Аз наистина щях да замина за Ню Йорк — и за пръв път не ме интересуваше какво мисли някой друг за това. Исках за себе си живот, по-смислен от този в Пайн Вали — живот, в който всичко щеше да бъде различно.
	Не бях някаква глупачка. Давах си сметка, че сигурно трябва да кандидатствам за прехвърляне в друга дрогерия от веригата CVS в Ню Йорк и известно време да работя там. Така щеше да бъде най-лесно, а освен това щях да имам пари за наема, докато си търся нещо по-добро. И да, може би нямаше да постигна успех като актриса, но пред мен беше целият ми живот, в който да го измисля, а освен това вече никой не се посвещаваше на една и съща кариера завинаги — в една и съща компания, с жалкото си куфарче в ръка, ден след ден до пенсия. В новото десетилетие всичко се рециклираше, видоизменяше и сливаше непрекъснато. Можех да стана актриса/фотограф/гледач на кучета или служител в галерия/сервитьорка/модел. Господи, аз и сега бях такава. Бях един милион различни неща, в зависимост от това с кого разговарям или как се чувствам. Всички хора като госпожа Густафсон трябваше най-сетне да разберат, че обичайният въпрос „С какво ще се занимаваш?“ вече няма абсолютно никакъв смисъл.
	Порша си купи розов лак за нокти и последния брой на списание People и се върна в магазина на родителите си. Вече приключвах с касата, когато ми изпрати съобщение да поканя Томи за Деня на Сейди Хоукинс. Написах й: „Защо не го покани6 ти?“, но тя не ми отговори.
	Прибрах се у дома и изядох един сандвич, преди да си отида в стаята.
	— Първо домашните! — провикна се след мен мама, докато се качвах по стълбите.
	— Знам! — провикнах се и аз в отговор.
	Затворих вратата на стаята си, извадих учебника по история, взех една тетрадка и отворих на компютъра си някакъв уебсайт за Средновековието, в случай че мама реши да ме провери. Едва тогава отворих и уебсайта, който ме интересуваше наистина: „Пулс“.
	„Пулс“ беше форум за нюйоркчани, който бях започнала да посещавам това лято, защото в него се публикуваха много обяви за кастинги. Проверявах всяка една, а след това издирвах в интернет пиесата, за която се търсеше изпълнител, както и театъра, където щеше да се играе постановката. От известно време насам търсех информация и за режисьора, защото, откакто преди няколко седмици бяха започнали репетициите в градския театър в Рочестър, бях разбрала, че нашият режисьор Джералд обича клюките за други режисьори. Затова търсех в интернет подходящи режисьори, за които да го разпитвам. В действителност такива въпроси му харесваха само защото му даваха възможност да критикува колегите си, но на мен ми беше интересно да слушам неговите разкази за театралната общност в Ню Йорк.
	Влязох във форума с моя ник „Холи Г.“ и на екрана се появи профилната ми снимка: портрет на две от прасетата на бащата на Хедър, снимани съвсем отблизо до зурлите. Ако човек не беше фермерска дъщеря, просто нямаше как да разбере какво вижда. На снимката се забелязваше само нещо като неравен, мръснорозов фон, прорязан от остри черни черти. Хората от форума винаги коментираха тази снимка. По всеобщо мнение тя беше истинско произведение на изкуството. Един от тях дори ме помоли да му изпратя линк към портфолиото си, когато му казах, че аз съм я правила. Значи явно не беше толкова трудно да заблудя и нюйоркчаните.
	Въпреки че не коментирах по всички теми, четях абсолютно всичко, което се публикуваше в този форум. Хората обсъждаха театрални премиери и постановки, които вече не се играеха, някоя грозна нова архитектурна забележителност, най-новия ресторант, който наистина беше толкова добър, колкото твърдяха всички, ужасните и непрекъснати ремонти в центъра и дискутираха коя е най-близката станция на метрото, от която се стига до някоя модерна галерия. Никой никога не повдигаше темата за времето или за предаванията по телевизията — двете основни теми за разговор в дрогерията. Всеки път ми се искаше да завъртя очи към тавана и да кажа: „И какво, ако са предупредили за възможно образуване на слани?“, но знаех, че баща ми наистина се вълнува от този въпрос, защото е важно за реколтата, така че се включвах в разговора, все едно това беше най-интересното нещо на света. Дори държах фермерския алманах зад щанда, за да се подготвя. Но точно затова харесвах форума „Пулс“ — защото там можех да бъда себе си. Можех да казвам каквото ми идва отвътре и да задавам въпросите, отговорите на които наистина ме интересуваха. Мама твърдеше, че интернет е опасно място, защото всички са анонимни и човек никога не знае наистина с кого разговаря, но според мен точно това беше причината да се чувствам толкова свободна там. Форумите ми позволиха да открия коя съм в действителност. Всеки ден на училище се превръщах в това, което искаха учителите и приятелите ми, оттам отивах направо на работа или на репетиция, където се превръщах в нещо друго, което се искаше там, а накрая се прибирах у дома и трябваше да намеря време за домашните си и да се опитам да разбера какво искат от мен моите собствени родители — докато онова, което те наистина искаха, бе Грег да се прибере у дома, а аз отново да стана на десет години (съжалявам, мамо и татко — няма как да стане)… и ето че вече беше десет часът вечерта. Когато влизах в профила си в „Пулс“, за пръв път през целия ден можех да си поема дъх. Най-сетне си позволих да се отпусна и да се огледам — и тогава видях едно съобщение от някакъв новак, което трябваше да коментирам навреме.
C>
	__КниженПлъх:__ Здравейте, всички. Аз съм нов във форума.
	Видях темата за срещата за автографи с Томас Пинчън следващата седмица и НЕ МОГА ДА ПОВЯРВАМ. Тогава няма да бъда в Ню Йорк, но ако някой мисли да ходи, може ли да му изпратя книгата, на която искам автограф, и 50 долара за услугата?
	__Холи Г.:__ 50 долара за услугата? Сигурно си някъде от Средния запад.
	__КниженПлъх:__ Признавам се за виновен. Как разбра?
	__Холи Г.:__ Никой няма да направи подобно нещо за по-малко от 200 долара, а дори и така няма как да стане. Срещата за автографи с Томас Пинчън е градска легенда.
	__КниженПлъх:__ Хм. Аз съм чел книгите и биографията му — изглежда ми съвсем истински.
	__Холи Г.:__ Не говоря за самия писател. Градската легенда са срещите за автографи с него. Ти си нов във форума и затова не знаеш, че срещите за автографи с Томас Пинчън са все едно Рудолф Джулиани да се кандидатира за президент, ремонтът на центъра да свърши или самолетът на Амелия Еърхарт да кацне на летище „Джей Еф Кей“.
	__КниженПлъх:__ О. Разбрах. Жалко. Толкова се зарадвах. Тогава защо някой е пуснал съобщение за това събитие във форума, все едно ще се проведе наистина?
C$
	Отговорих му с лично съобщение, така че да не го видят всички.
C>
	__Холи Г.:__ Някои хора си правят майтап с това, но в повечето случаи просто е човек, който иска да те преметне с 200 долара. Отбелязах темата, така че модераторите на форума да я свалят. Но понякога действат доста бавно.
	__КниженПлъх (в отговор на личното съобщение):__ Май трябва да ти благодаря, че ми спести излишния разход и разочарованието.
	__Холи Г.:__ Нямаше как да оставя земляк да се прекара така.
	__КниженПлъх:__ От Средния запад ли си, или само живееш там?
	__Холи Г.:__ В момента живея там, временно. Следващата година по това време ще бъда в Ню Йорк.
	__КниженПлъх:__ Къде си сега?
	__Холи Г.:__ Южната част на Минесота.
	__КниженПлъх:__ И аз (!), за съжаление. В кой град живееш?
	__Холи Г.:__ Срам ме е да ти кажа. Освен това ти най-вероятно си педофил, така че няма да си направя среща с теб в местната закусвалня от веригата „Пъркинс“.
	__КниженПлъх:__ Е, след като можете да се похвалите със закусвалня от веригата „Пъркинс“, определено не сме от един и същ град. Да уточним: ако аз съм педофил, значи ти си на шест години и влизаш във форума от компютъра на татко?
	__Холи Г.:__ Естествено.
	__КниженПлъх:__ Тогава нека да те посъветвам нещо. Недей да ровиш в историята на уебсайтовете, които е посещавал баща ти.
	__Холи Г.:__ ☺
	__КниженПлъх:__ А, чак сега го схванах.
	__Холи Г.:__ ???
	__КниженПлъх:__ Твоя ник. Холи Голайтли — главната героиня от „Закуска в Тифани“, която живее в Ню Йорк. Само дето все още си по-скоро Лула Мей, преди да се премести от Мичиган в Лос Анджелис, нали?
	__Холи Г.:__ Ако наистина си книжен плъх, трябваше да се сетиш по-рано.
	__КниженПлъх:__ Какво да ти кажа? Явно загрявам също толкова бавно, колкото този компютър. Добре че нямам с кого да си говоря наистина.
	__Холи Г.:__ Горкият КниженПлъх — никой не го обича. [тъжна цигулка]
	__КниженПлъх:__ Знам, знам. Просто наскоро се преместих да живея в провинцията и ми липсват всички приятели.
	__Холи Г.:__ Дошъл си тук доброволно??? По собствено желание?
	__КниженПлъх:__ Въпросът е спорен. Дойдох заради жена си.
	__Холи Г.:__ Тогава защо не говориш с нея?
	__КниженПлъх:__ Ъъ, аз си говоря с нея.
	__Холи Г.:__ Нали каза, че нямаш с кого да си говориш наистина? Ами жена ти?
	__КниженПлъх:__ А, да. Ти очевидно не си омъжена.
	__Холи Г.:__ Аз съм на шест години. Все още дори не съм малолетна.
	__КниженПлъх:__ ☺
	__Холи Г.:__ Е, КниженПлъх — кои са любимите ти писатели, ако не смятаме мистериозния господин Пинчън? Труман Капоти очевидно не е сред тях…
C$
	И така продължи през следващите седмици. Септември отстъпи място на октомври и всичко останало си беше постарому. Цялото училище пощуря от вълнение, когато футболният отбор стигна до финалите на регионалното първенство. Аз бях на проби за костюма в пиесата, а на репетициите вече не гледахме текста, защото го бяхме научили наизуст. Започнаха изпитите и бащата на Порша откачи, понеже й писаха тройка по тригонометрия.
	Но аз не забелязвах практически нищо, което се случваше около мен. Вместо това непрекъснато влизах във форума от телефона си. Всеки път, когато го отварях, той ми беше оставил ново лично съобщение. Понякога започвахме поредица от лични съобщения, за да обсъдим актуална тема, а вечер често се случваше да влезем във форума едновременно, така че си говорехме с часове в реално време. Той ми разказа за Дон ДеЛило и Дейвид Фостър Уолъс, после обсъдихме най-добрите пиеси на Том Стопард и Едуард Олби. Бяхме на едно и също мнение по въпроса колко прекрасна е новата сграда на театъра „Гътри“ и не бяхме на едно и също мнение по въпроса колко ужасна е театралната сцена в Рочестър. Аз не му казах за моята роля в постановката „Джейн Еър“. И двамата внимавахме да не си доверяваме твърде много за личния си живот. Веднъж той нарече дома си „концентрационен лагер“, но никога не разказваше за работата си или за съпругата си. Интересуваше се от други неща: ако можех да вляза в живота на всеки литературен герой, когото си поискам, кого щях да си избера? Аз нямах никакъв отговор на този въпрос. Бях свикнала да се превръщам във всеки герой, за когото чета. Автоматично влизах в кожата им, но това нямаше нищо общо с въпроса дали ми харесват и дали искам да бъда на тяхно място. Той ми каза, че като малък е искал да бъде Чарли от книжката на Роалд Дал, а на двайсет години е прочел „Любов по време на холера“ и е изпитал необяснима ревност към Флорентино Ариса — този герой явно в продължение на петдесет години беше обичал жена, която не можел да има. Попитах го защо, ако наистина иска да се чувства ядосан и тъжен през целия си живот, не е станал съветник в гимназията, който отговаря за това да насочва учениците към правилната кариера? Той се засмя и отговори: „Флорентино е знаел какво иска. Дори Чарли знаеше какво иска. Май просто ми се иска да разбера коя е моята шоколадова фабрика“.
	Беше женен, а освен това сигурно беше плешив, дебел и страдаше от газове — но това нямаше никакво значение, защото ние не бяхме в реалния живот. Затова му разказах какво изпитвам наистина, как повече от всичко на света ми се иска да замина за Ню Йорк, но освен това понякога усещам страх, защото нямам никакъв план и не познавам никого, а няма с кого да го споделя. Той ми отговори, че всичко, което си струва наистина, би трябвало да е малко страшно, а някои от най-великите истории на света са започнали с пътуване. Тогава реших да му изпращам откъси от текстове на групата Journey и скоро след това вече слушахме заедно тяхната песен „Не спирай да вярваш“. Представях си КниженПлъх вечер в леглото, докато усещах кожата и пулса си под собствените си ръце, а главата ми щеше да се пръсне от мисли за всичко, което щях да видя и да направя, и си фантазирах, че моите ръце са неговите, докато се плъзгаха нагоре по бедрата ми, и как той изследва тялото ми, как той също ме желае.
C>
	__КниженПлъх:__ Знаеш ли, че днес се навършва точно един месец, откакто си пишем лични съобщения? Имаме годишнина.
	__Холи Г.:__ Звучиш като някоя недоволна съпруга.
	__КниженПлъх:__ Значи явно ти си мъжът в нашата връзка.
	__Холи Г.:__ Не съм сигурна, че няколко лични съобщения се броят за връзка. Един месец? Господи, за да бъде „годишнина“, не трябва ли да продължи поне цяла година?
	__КниженПлъх:__ Разбира се, че е връзка. Всичко е връзка. Можеш да имаш връзка и с кокошка, за бога.
	__Холи Г.:__ Само едно момиче от провинцията може да прочете това и да не го разбере по грешния начин.
	__КниженПлъх:__ Значи най-сетне си признаваш, че си от провинцията, Лула Мей.
	__Холи Г.:__ Нищо не си признавам. Това беше съвсем общо твърдение. Ако искаш да знаеш, нищо чудно и аз да съм го разбрала по грешния начин.
	__КниженПлъх:__ О, наистина ли? :Р
	__Холи Г.:__ <представя си> „Елате, кокошчици. КниженПлъх няма да ви направи нищо… много лошо.“
	__КниженПлъх:__ ☺☺☺
	__Холи Г.:__ ☺
	__КниженПлъх:__ Колко малко ме познаваш. Аз нямаше да ги примамя по този начин. Действам много по-изкусно.
	__Холи Г.:__ Защо, какво щеше да кажеш?
	__КниженПлъх:__ Хммм… Никога не съм си представял как съблазнявам кокошка.
C$
	Затаих дъх, когато последният му отговор се появи на екрана. Започнах да пиша бавно и внимателно, като усещах очакването, което назряваше в гърдите ми.
C>
	__Холи Г.:__ Представи си, че аз съм кокошка. Дай всичко от себе си.
C$
	Той не отговори в продължение на цяла минута.
C>
	__КниженПлъх:__ Сигурна ли си?
C$
	И точно тогава го усетих с всичка сила: разбрах, че съм влюбена в този призрак. Той не се опита да се пошегува или да смени темата. Отговорът му казваше ясно, че се изкушава от тази възможност, но няма да го направи, освен ако аз не съм абсолютно сигурна, че го искам. Сърцето ми започна да бие лудо, докато му отговарях.
C>
	__Холи Г.:__ Да.
	__КниженПлъх:__ Добре…
C$
	Очите ми бяха приковани в екрана.
C>
	__КниженПлъх:__ Първо…
C$
	Никога досега не беше писал толкова бавно. Почти го чувах как мисли, едва ли не виждах очите му, които оглеждаха тялото ми, докато решаваше откъде да започне с ласките.
C>
	__КниженПлъх:__ Ще те погаля по гърба с върховете на пръстите си, като започна от хълбоците и стигна чак до врата, под ушите, където си ми казвала, че те е гъдел. Но този път няма да те е гъдел…
C$
	Това беше първата вечер, в която правихме секс.

	* * *

	Един ден към средата на октомври седях в час по литература и се опитвах да се съсредоточа върху урока, защото господин Лънд имаше навика да задава неочаквани въпроси към всички, но освен това си припомнях снощния разговор с КниженПлъх. Бях успяла да го накарам да се разсмее, когато той случайно спомена за „Джейн Еър“ и аз му отговорих, че книгата щеше да бъде много по-интересна, ако съпругата беше изгорила господин Рочестър жив в леглото, беше натопила Джейн за престъплението и беше заминала за Лондон, за да си живее живота. Той каза, че по този начин ще се изгуби моралната поука от произведението, но аз възразих, че всъщност единствената, която няма да си получи заслуженото, е самата Джейн, а тя трябва да е заподозряна нещо, преди да се стигне дотам. Много хора сигурно бяха осъждани на смърт само заради глупостта си. Защо Джейн да бъде изключение от това правило? Тогава той ми отговори, че от мен ще излезе добър диктатор, и двамата се разсмяхме.
	Но после се стреснах и забравих за спомена, защото господин Лънд ни раздаде следващата книга, която щяхме да обсъждаме в час.
	Беше „Джейн Еър“.
	— Знам, че това няма да бъде най-вълнуващото четиво за момчетата, но ми повярвайте за едно: всяка книга, написана от сестрите Бронте, е по-интересна от която и да е книга на Джейн Остин.
	— Защо не четем нещо, написано през този век? — обади се някой.
	— Защото от този век са минали само няколко години. Изборът е много по-ограничен, а освен това всички произведения все още са първо издание и следователно са по-скъпи. Училищното настоятелство никога няма да одобри такъв разход, обаче не сте го чули от мен.
	— Това не е ли онази книга, в която на съпругата й хлопа дъската и стои заключена на тавана? — попита Джени Адкинс, като четеше какво пише на задната корица.
	Тя беше абсолютен англофил, беше гледала всички филми, произведени някога във Великобритания, и беше тотално влюбена в Хю Грант. Веднъж се опитах да й обясня колко ужасен актьор е той, но тя само въздъхна и отговори: „Той не е актьор. Той е звезда“.
	— Не издавай сюжета, Джени. Стига.
	Всички се засмяха, докато господин Лънд се подпираше на ръба на бюрото си, както правеше винаги, преди да се впусне в обяснение на нещо ново:
	— Всъщност едва преди няколко дни някой ми каза, че тази книга щяла да бъде много по-интересна, ако съпругата е изгорила главния герой в леглото му, натопила е главната героиня за това и е пръснала всичките му пари в Лондон.
	Почти не чух смеха на съучениците си. О, господи! О, ГОСПОДИ! Лицето му се размазваше пред очите ми, после отново идваше на фокус. Лицето му, лицето на КниженПлъх, същото лице, за което си бях фантазирала през последните няколко седмици. Лицето, което се боях да видя и умирах да докосна, беше точно пред мен, в същата стая. Замръзнах и сърцето ми започна да бие толкова силно, та си помислих, че Порша със сигурност ще го чуе. О, господи!
	— Хети?
	Подскочих на мястото си, извадена от вцепенението, в което се намирах.
	— Какво?
	— Добре дошла отново сред нас — каза той, като се усмихна широко, а аз тежко преглътнах. — Казах, че сигурно вече си чела този роман.
	— Да, чела съм го.
	Това се беше превърнало в нещо като дежурната шега между учителя по литература и любимата му ученичка. Бях прочела всички книги от списъка, с изключение на една за Виетнам, до която нямаше да стигнем преди Деня на благодарността.
	— Искаш ли да споделиш нещо с останалите, преди да се впуснем в книгата?
	Можех да го направя точно тук и сега. Можех да се пошегувам, че в романа има „морална поука“, като го цитирам точно от разговора снощи, и той щеше да разбере. Очите му щяха да се разширят, кожата му щеше да пребледнее. Представях си точно как ще се разиграе тази сцена, как осъзнаването ще го залее като вълна и ще го накара да се почувства немощен, парализиран и потънал в срам. Той щеше да прекъсне всякакво общуване с мен и аз никога повече нямаше да си разменя нито една дума с него извън часа по литература.
	Точно затова не го направих.
	— На мен ми хареса как Джейн пое контрол над собствения си живот. Тя промени съдбата си.
	Гледах навън през прозореца, докато го казвах, защото не можех да го погледна в очите. Страхувах се, че по някакъв начин ще види истината в моите очи, ще се досети каква е и нашата любовна афера в киберпространството ще приключи.


	Оказа се изненадващо лесно да бъда влюбена в Питър — вече го наричах „Питър“ в мислите си, макар че продължавах да се обръщам към него с „КниженПлъх“ в интернет и с „господин Лънд“ в училище. Имах чувството, че и той играеше различни роли, точно като мен. Наблюдавах го на събиранията преди мачовете на гимназиалния отбор и запомних какви дрехи имаше и какви часове водеше. Дори разбрах каква кола караше — старо синьо мицубиши — на която някои от момчетата от отбора се подиграваха, защото не беше американска, а в нашия край всички хора, които караха нещо друго, освен шевролет или форд, се смятаха за подозрителни. Единственият учител, с когото го виждах да общува, беше господин Джейкъбс, а той беше абсолютно смотан. Преподаваше история и не искаше да говори за нищо друго, освен за войните; непрекъснато ни занимаваше с това, коя държава беше нападнала друга, и рисуваше безкрайни диаграми на бойни полета по дъската. Изборът на потенциални приятели в нашия град беше доста ограничен и не ми трябваше много време, за да разбера, че Питър си няма никой друг, освен мен.
	Но мен ме имаше — и още как.


	Един ден пренареждах рафтовете в дрогерията, когато Мери Лънд дойде да вземе лекарствата на майка си. Не я разпознах. Тя беше отраснала в Пайн Вали, но беше с осем години по-голяма от мен, така че никога не се бяхме срещали. Едва когато чух как двамата с фармацевта говорят за Елза Рийвър, тъщата на Питър, осъзнах коя е. За минута застинах на мястото си, като се чувствах така, сякаш всеки момент ще почервенея от срам, макар и — давах си сметка — тя да нямаше никаква представа за това, че нейният съпруг прекарва почти всяка вечер в разговори с мен. Взех наслуки една опаковка антихистамини и ги занесох до рафтовете, където бяха лекарствата за настинка и кашлица, така че да мога да я огледам по-добре.
	Не беше нито твърде висока, нито твърде ниска — нито прекалено пълна или прекалено слаба. Не правеше впечатление с нищо определено. Имаше измита руса коса, вързана на конска опашка. Беше загоряла от слънцето и носеше стари джинси и един от онези обикновени суичъри с качулки, които можеш да си купиш от хипермаркета „Флийт Фарм“ за десет долара. Не виждах нищо специално в нея — нито една причина Питър да я избере за своя жена. Единственото нещо, което я отличаваше от всички останали хора, бяха две големи бенки пред дясното й ухо. Отдалеч изглеждаше така, все едно някой вампир не беше успял да й улучи врата и вместо това я беше ухапал по лицето.
	Застанах достатъчно близо, за да чуя целия разговор, докато зареждах рафта, и си придадох отегчено изражение, да не би някой да не си помисли, че ги подслушвам.
	— Как й се отразява кислородът? — попита фармацевтът.
	Тя сви рамене.
	— Не знам. Няма повече енергия отпреди, но казва, че се чувства по-добре.
	— Понякога това е най-важното.
	— Сигурно. Но все още не може да отиде от едната до другата стая, без да седне да си почине.
	— Елза има късмет, че си при нея. Повечето хора в нейното състояние вече щяха да бъдат в някой старчески дом.
	Чух от три метра разстояние как тя въздъхна.
	— Може би и тя трябва да отиде някъде, където да се грижат за нея. Притеснявам се да я оставям сама, дори за малко, както сега.
	— Нали съпругът ви е с нея?
	— Да — каза тя и след кратка пауза добави: — Така е.
	Двамата си поговориха още малко за лекарствата, дозировката и страничните ефекти, после тя си тръгна.
	Мама вече ми беше казала, че Питър живее със съпругата си в старата ферма на семейство Рийвър, и аз започнах да сглобявам цялата история. Опитах се да си спомня кога за последен път видях госпожа Рийвър. Тя ходеше в същата църква като нашето семейство, но в последно време не я бях виждала на службите. Може би нямаше сили да стигне дотам, което означаваше, че или всеки момент ще умре, или ще я настанят в старчески дом, както беше споменала току-що жената на Питър. И в двата случая това означаваше, че Питър ще напусне града. Тази ужасяваща мисъл предизвика експлозия от паника в гърдите ми, от която не можах да се отърся цяла седмица.

	* * *

	Но следващата неделя госпожа Рийвър дойде на църква. Питър и жена му й помогнаха да се качи по стълбите, като я придържаха от двете страни, и отстрани изглеждаше така, все едно се движат на забавен каданс. Най-сетне успяха да я настанят на последния ред и тя сграбчи кислородната си тръбичка, като дишаше плитко и учестено, така че жалките полиестерни орнаменти с форма на цветя по роклята й се развяха мъчително. Питър остави резервоара с кислород до нея и жена му за миг го погледна с благодарност, но той не забеляза това. Оттам нататък тя прекара цялата служба в грижи за майка си. Той се опита да я заговори веднъж, но тя или не го чу, или не му обърна внимание. Когато дойде моментът да се изпеят химните, беше единствената от тримата, която се изправи, за да се включи. Госпожа Рийвър само си отваряше устата, за да изговаря думите, като очевидно ги знаеше наизуст, защото не държеше книжката с химните, а Питър дори не си направи труда да я отвори. Вместо това просто се взираше в скамейките пред себе си и понякога хвърляше поглед към амвона или наоколо в църквата — и точно така ме хвана, че го наблюдавам.
	Сърцето ми подскочи и макар че усетих как страните ми започват да почервеняват, не се обърнах напред. Така щях да се издам веднага. Докато се опитвах да измисля какво да направя, той ми се усмихна. И не беше просто една от онези дежурни усмивки на учител към ученик, когато се срещнат случайно извън училище — беше искрена усмивка, с която показваше, че наистина се радва да ме види. Очите му се присвиха, зъбите му проблеснаха и за един миг той изглеждаше точно така, както си го представях, когато си фантазирах как ще му кажа истината. Не можех да дишам, какво остава да пея глупавия химн. Отвърнах на усмивката му и вдигнах ръка за поздрав, после бавно се обърнах напред, като се надявах, че той продължава да ме гледа, очите му не се откъсват от фигурата ми и харесват това, което виждат.
	И точно в този момент взех решение. Сърцето ми биеше лудо, а в гърлото ми горяха тайните думи на молитвата, която мълвях всяка седмица; обзе ме нужда, могъща като приливна вълна, много по-силна от всичко, което бях изпитвала до този момент. Истината едва не ме накара да падна на колене по средата на църквата. Исках Питър да ми се усмихва по този начин всеки ден, да ме хваща за ръцете и да ми казва всичко, което си мисли. Исках да го обгърна с краката си и да почувствам как потъва в мен. Исках да усещам аромата на спящото му тяло през лятото, докато цикадите крещяха в нощта.
	Беше дошло времето „Холи Г.“ да се запознае на живо с „КниженПлъх“.


>	Питър

	_октомври 2007 година_
	Времето, когато тичах, беше най-хубавото в моя ден, защото ми позволяваше да забравя. В равновесието на притихналата земя и равномерния ритъм на стъпките ми имаше нещо, което изтриваше всички съзнателни мисли от главата ми. В Минеаполис тичах по алеите покрай езерата, а след като се преместихме да живеем тук, започнах да тичам по черните пътища зад фермата, докато не си намерих по-добър маршрут. Включих се в отбора по крос на гимназията в Пайн Вали.
	Неофициално, разбира се. Треньорът на отбора беше един от учителите по математика и той се опита да ме навие да му стана помощник, но просто нямаше начин да се откажа от съботните сутрини до Деня на благодарността, за да водя тренировките им. Вместо това просто тичах с момчетата. Те знаеха всички преки пътища и тайни пътеки на петдесет километра наоколо и всеки вторник и четвъртък след училище ние излизахме да тичаме сред природата — малко стадо от човешки същества, което прекосяваше пасищата, където преживяха и ни гледаха кравите. Повечето от момчетата приличаха на мен в гимназията — държаха се неловко, бяха загорели от слънцето, а кожата между костите им беше хлътнала — но знаеха какво означава издръжливост в пресечен терен. Тренирахме изкачване между редиците от царевични класове и правехме обиколки на нивите, от които наскоро бяха прибрали реколтата, така че бяха покрити с мека пръст. Спринтирахме на футболното игрище, за да се упражняваме да се борим за челна позиция, и препускахме по пътеката около езерото Кросби по десет пъти един след друг, за да работим по маневрирането в ограничено пространство. Повечето от момчетата се опитваха да се изпреварят там, където пътеката се разширяваше покрай изоставения хамбар, и това се превърна в нашата споделена шега — всички се напрягаха в очакване, когато се приближавахме към това място, широко усмихнати и готови за лудешкия спринт към победата. Аз изоставах в края на групата, за да окуражавам последните, като им подвиквах: „Темпо, темпо“, или: „Не е важна скоростта, а усилието“, или „Дръж се. Не изпускай целта от очи“.
	В такива моменти забравях всичко.
	Пробягвах километри, като следях дишането си, усещах как прасците ми първо започват да горят от болка, а после стават съвсем безчувствени, и се взирах в широкия, пуст хоризонт, изпълнен с усещане за абсолютно щастие. Думите й се процеждаха в мен като дъждовни капки, несвързани с нищо друго, и утоляваха някаква жажда — някаква сухота, която беше проникнала чак до костите ми, а аз почти не си бях позволил да я забележа.
	Освен това така забравях какъв съм лайнар.
	Аз изневерявах на жена си.
	През повечето време се опитвах да се оправдая, като си казвах, че дори не съм се срещал с Холи Г. Тя не беше нищо повече от едно име на екрана, изкусителна сирена от интернет. По какъв начин това, че се чувствах все по-запленен от нея, беше различно от преживяването да си купя новия брой на Penthouse?
	Аз я познавах докрай и в същото време не я познавах изобщо. Можех да кажа точно какво мисли тя за всяка книга или пиеса, кое е любимото й питие, защо ненавижда риалити-телевизията и от какви хора се притеснява. От друга страна, не знаех как изглежда, на колко е години, колко тежи или какво представлява животът й. Може и да беше разведена жена с шест деца. Може и да чакаше повишение, за да напусне съпруга си. Как беше възможно да изневерявам с жена, която дори нямаше да разпозная на живо?
	Да, бяхме правили секс. Три пъти. Но това беше секс в киберпространството. Каква разлика имаше между това и някой от любовните романи на Елза? Нямаше на кого да задам този въпрос, защото не се доверявах на никого, освен на Холи Г., и когато един ден не издържах и все пак я попитах, тя ми отговори, че всеки човек изневерява в сърцето си и тя с радост може да ми съобщи, че не съм по-добър от всеки друг. Аз се засмях, разбира се, но отговорих, че в действителност ме тревожи вероятността да съм по-лош от всеки друг. И тогава тя ми каза нещо, което никога няма да забравя. Мина дълго време, преди да ми отговори: „Не си по-лош от мен. Нищо друго няма значение“.
	Господи, в каква еуфория изпаднах, когато прочетох тези думи. Изпитах такава абсолютна еуфория, на каквато е способен само един истински лайнар. Прочетох отговора й поне десет пъти, като се удивлявах как беше успяла да ни обедини само с няколко прости думи, как двамата се бяхме превърнали в единственото мерило за всички останали. „Не си по-лош от мен“, беше казала тя. Което означаваше, че също е омъжена. Така беше още по-хубаво, след като вече знаех, че и тя е толкова виновна, колкото и аз, че дори греховете ни бяха еднакви.
	Заключвах се в свободната стая на горния етаж, като казвах на Мери и Елза, че оценявам ученически съчинения и подготвям уроците си.
	— Колко урока ти трябват за тези хлапета? — попита ме една вечер Елза, докато разчиствах масата и се приготвях да се оттегля от кухнята.
	— Първата година има много работа. Започвам от нулата, а трябва да преподавам на шест различни класа на различна възраст и с различни способности, да не говорим за подготовката за стандартизираните тестове. Всеки ден трябва да имам план за действие, когато влизам в час.
	— Но днес е петък, нали?
	Елза погледна за потвърждение към Мери, която кимна мълчаливо, докато прехвърляше картофите, останали от вечерята, на един издраскан метален поднос, който винаги изнасяше навън през нощта, за да се хранят котките от хамбара. От деня на заколението на кокошката тя говореше все по-рядко с мен и не ми казваше нищо, което наистина да е важно.
	— Още една причина да се подготвя отсега — отвърнах аз, грабнах една кока-кола от хладилника и се измъкнах от кухнята, преди да успее да ми зададе друг въпрос.
	Трябваше да попитам Мери дали не иска да й помогна с миенето на чиниите, или какво иска да правим през почивните дни — каквото и да е, което да потуши парещото чувство за вина, завладяващо ме всеки път, когато я поглеждах през последния месец — но тя сякаш не искаше нищо от мен, все едно пълната ми неадекватност като фермер ме беше изключила от всички останали неща в живота й. И аз не настоявах. Вече не се опитвах да преодолея дистанцията между нас и когато затварях вратата на свободната стая и включвах компютъра си, се чувствах напълно оправдан да го направя — какъвто си бях лайнар — защото тя първа ми беше обърнала гръб. Мери беше тази, която бе изоставила нашия брак заради друг човек, и когато Холи Г. ме беше открила в онзи форум, аз вече бях отчаян. Всяка вечер влизах в интернет, за да търся първи издания, книги с автограф от автора и редки томове, които вече не бяха в печат. Това беше инстинктивната ми реакция срещу усещането за загуба — още откакто родителите ми се разведоха, когато бях на десет години. Не ме привличаше само бягството, а и предвидимостта. Книгите бяха един завършен свят — свят между две корици, който можеше да се повтори толкова пъти, колкото отгръщах на първата страница. Нямаше значение колко голяма трагедия ще обрисува Толстой или колко често ще се провалят героите на Чък Поланик — техните истории бяха предначертани и неизбежни. Можех да разчитам на тях. Самотен и зажаднял за близост, аз се заех да издирвам книги. И открих нещо съвсем различно.
C>
	__Холи Г.:__ Ето те и теб.
C$
	Когато се появиха на екрана, написаните от нея думи — винаги толкова жизнени и прями, способни да разсейват всичките ми заблуди — веднага изтриха от главата ми мисълта за Мери и изневярата. Всичко в мен подскочи и застана мирно, но едновременно останах изненадан. Обикновено тя не влизаше във форума толкова рано.
C>
	__Холи Г.:__ Тази вечер не върви. Скучно ми е, искам да те видя.
	__КниженПлъх:__ Метафорично казано, нали?
C$
	Бях учител по-малко от два месеца, а вече бях развил тъпия навик да поправям хората, когато се изразяват неправилно.
C>
	__Холи Г.:__ Не, всъщност имах предвид съвсем буквално.
	__КниженПлъх:__ ???
	__Холи Г.:__ Искаш ли да ме видиш?
C$
	Изправих се на скърцащия стол, който бях донесъл от трапезарията, и отново прочетох последните й думи, за да се уверя, че не съм ги прочел погрешно. Започнах да пиша отговор, изтрих написаното и започнах отново.
C>
	__КниженПлъх:__ Искам, но това не е добра идея. Нали знаеш в каква ситуация се намирам?
	__Холи Г.:__ Да, знам. Тогава какво ще кажеш да се срещнем, без да се срещаме?
	__КниженПлъх:__ Пак ще напиша „???“. Какво си намислила?
	__Холи Г.:__ Следващата седмица в градския театър в Рочестър ще се играе постановка по „Джейн Еър“.
	__КниженПлъх:__ Да не би да е този вариант на историята, в който съпругата взима всичко? ☺
	__Холи Г.:__ Ще трябва да дойдеш и да я гледаш, за да разбереш.
	__КниженПлъх:__ Не разбирам. И ти ли ще си там?
	__Холи Г.:__ Ще бъда на сутрешното представление в четвъртък. Ще нося сива рокля с бели маншети. Няма да разговаряме и дори няма да седим един до друг. Просто ще се видим от двете страни на пълната зала. Ще се срещнем, без да се срещаме.
	__КниженПлъх:__ Не мога. И без това вече сме на ръба.
	__Холи Г.:__ Не се тревожи, няма да те оставя да паднеш. Помисли си. Аз ще бъда там, независимо дали ще дойдеш, или не.
C$
	Господи, просто не можех да избия тази мисъл от главата си. В продължение на два дни се измъчвах от нея. Изкушението да я видя с очите си, да дам лице и фигура на единственото човешко същество на стотици километри наоколо, на което му пукаше за мен, беше завладяващо. В неделя вечерта вече почти се бях предал. Какво непозволено можеше да има в това, двама непознати да гледат една и съща пиеса от двете страни на залата? Всъщност се надявах, че когато я видя на живо, ще мога да сложа край на налудничавото си увлечение по нея. Може би щеше да се окаже на шейсет години или щеше да бъде цялата в екзема. Можех поне да се надявам.
	Нямаше как да излъжа, че съм болен. Мери щеше да научи, че не съм отишъл на работа още преди пиесата да стигне до края на първо действие — благодарение на Елза и нейните приятелски разговори с директора на училището. Освен това все още нямах и право на ваканция, но когато влязох в училището в понеделник сутринта, вече имах план. В часа по литература изучавахме „Джейн Еър“, така че защо да не организирам екскурзия за учениците си? Щях да придружавам осемнайсет младежи, нетърпеливи да отидат на екскурзия с готиния нов учител. Това беше перфектното алиби. Сдобих се с одобрение от директора, резервирах автобус и разпечатах извинителни бележки още преди първият ученик да влезе в класната стая.
	Но когато двамата с Мери отидохме да си легнем вечерта преди пиесата, ми се повръщаше от собственото ми двуличие.
	— Какво има? — попита ме тя.
	Разказах й за екскурзията и добавих:
	— Сигурно просто се притеснявам да не се случи нещо.
	— Всичко ще бъде наред — отвърна тя, като се прозя.
	Изведнъж се извъртях с лице към нея, защото ме беше обзела нова мисъл.
	— Защо не дойдеш с нас? Може да се срещнем в гимназията и да отидем заедно с автобуса. Ще бъде точно както беше в Минеаполис, с тази разлика, че вече ползвам учителско намаление.
	В гърдите ми се разпали надежда, но тя поклати глава и бухна възглавницата си, преди да се отпусне върху нея с лице към стената.
	— Утре трябва да заведа мама на кардиолог. Забрави ли?
	— Вземи друг час за преглед.
	— Не може, Питър. От три месеца чакаме, за да я види този специалист. Ще се оправиш.
	— Защо вече не ми отделяш време?
	Тя рязко се обърна към мен и дръпна завивките в своя край на леглото.
	— Шегуваш ли се? Питаш ме на предишната вечер и очакваш да зарежа всичко?
	— Помислих си, че може да е забавно. Извинявай, че искам да правя нещо забавно с жена си.
	Тя поклати глава и ме мушна с показалец в гърдите.
	— Не, ти току-що каза, че се притесняваш да отидеш сам. Не се преструвай, че си мислил за нас. Ако искаш да ме заведеш някъде, не го прави, когато ще сме с двайсет тийнейджъри.
	Тя се хвърли обратно на леглото, колкото може по-далеч от мен, и след няколко минути вече беше заспала, докато аз останах буден, като се взирах в гърба й в тъмното.
	На следващия ден не можех да се съсредоточа върху нищо. Във всички сутрешни часове накарах учениците да работят на групи. На обяд нямах никакъв апетит и когато Карл ме попита какво ми има, измърморих нещо за настинка или синусите си. В автобуса се наложи един от учениците да ми напомни да проверя присъстващите и едва тогава се сетих, че Хети Хофман — любимата ми ученичка в този клас — беше дала извинителна бележка, за да не идва на екскурзията. Пътуването до Рочестър не беше дълго и преди да успея да се подготвя за това, вече влизахме в неголямата зала на театъра с двеста места и се настанявахме на седалките с тапицерия от избеляло червено кадифе. Залата вече беше полупълна и аз огледах публиката толкова дискретно, колкото можех, но нито една жена не носеше сива рокля. Дори след като загасиха светлините и пиесата започна, продължих да държа под око проклетата входна врата. Холи Г. щеше да се появи, не се съмнявах в това. Но може би щеше да закъснее нарочно, за да ме измъчи. Дори не бях забелязал какво се случваше на сцената, докато една от ученичките, която седеше от лявата ми страна, не ахна и не ме смушка с лакът в ребрата.
	— Това е Хети!
	— Какво? — прошепнах и тя ми посочи към сцената.
	Погледнах натам и видях Хети Хофман, която си разменяше реплики с една по-възрастна жена със стегнат кок. Разлистих програмата и прочетох, че в главната роля беше самата тя. Малкото лайно. Дори не беше споменала за това, когато им раздадох извинителните бележки. Предполагах, че ще каже нещо за екскурзията, защото Хети винаги имаше мнение по всеки въпрос, но тя запази мълчание и не вдигна глава от тетрадката си. Дали не се беше чувствала неудобно, защото играеше в пиесата?
	Започнах да внимавам и след няколко реплики си дадох сметка, че Хети всъщност беше доста добра актриса. Не се опитваше да докара британски акцент, което беше умно от нейна страна, и произнасяше репликите си несигурно и внимателно, с точната доза трепет, която би демонстрирала Джейн в момента, когато обяви решението си да напусне девическото училище „Лоуд“ и да потърси съдбата си в Торнфийлд. Колкото повече я гледах, толкова по-необяснимо усещане ме обземаше. Хети обикновено се движеше с премерена грациозност, винаги бях забелязвал това у нея, защото я отличаваше от останалите младежи. На сцената тази грация беше изчезнала; тя напълно се беше превъплътила в Джейн. С напредването на диалога между двете започнах да усещам тръпки по кожата на тила си. Задържах дъха си тогава, когато го задържаше Хети, поглеждах натам, накъдето се обръщаха нейните очи. Бях завладян до степен, която не можех да разбера напълно. Може би се чувствах така, защото ми беше ученичка и изпитвах гордост от постижението й. С тази разлика, че не го усещах като гордост, не съвсем. Усещането беше по-интензивно и мъчително, все едно трябваше да разбера нещо и не успявах. Размених усмивки с останалите ученици — обединяваше ни вълнението, че бяхме разкрили тайната на един от нас.
	На сцената госпожа Феърфакс й казваше да си облече най-хубавата рокля, за да се представи на господин Рочестър, и Хети сериозно приглади плисетата на сивата си рокля и притеснено оправи светлите си маншети.
	— Нямам по-хубава рокля от тази, госпожо Феърфакс.
	Роклята. О, господи! Мамка му!
	Тръпките по тила ми избухнаха и всичко пред очите ми се размаза. Олюлях се и когато отново започнах да виждам както трябва, двете жени вече се отправяха към съседния декор. Видях хълбоците на Хети, които се отдалечаваха в полумрака, обгърнати в сиво, сиво, сиво. О, господи!
	Не. Рязко се извърнах и огледах една по една всички останали жени в публиката, обзет от отчаяно желание да открия някоя друга. Която и да е. Нямаше как да съм замесен в любовна афера с една от собствените си ученички, за бога. Но нямаше никоя друга. Нито една друга жена в целия театър, която би могла да бъде Холи Г. И аз вече разбирах, че няма как да има такава. Подсъзнателно го бях разбрал още в мига, в който за пръв път бях видял Хети на сцената.
	Останалата част от постановката премина като в мъгла. Свлякох се на седалката, докато един от учениците не ме попита дали съм добре и използвах това за извинение да отида до тоалетната. Исках единствено да се махна оттук, по дяволите, да се втурна навън през изхода и да продължа да тичам, без да спирам, мамка му!
	Наплисках се с няколко литра вода и поседях десет минути на капака на тоалетната чиния, като се опитвах да измисля какво да направя. И едва във второ действие си дадох сметка, че все още разполагам с маршрут за бягство. „Холи Г.“ не знаеше кой е „КниженПлъх“ — аз не й бях дал никакви улики, за да ме разпознае в публиката. И защо да подозира точно мен? Аз бях дошъл с ученическа екскурзия, за бога. Тя очакваше целият клас да бъде тук заедно с учителя си.
	Хванах се за тази мисъл и се върнах на мястото си, но нищо не беше в състояние да заглуши задълго лудешките мисли в главата ми. Едва когато господин Рочестър направи предложение на Джейн, аз рязко се върнах обратно в действителността.
	— Съмняваш ли се в мен, Джейн? — попита актьорът, като сграбчи Хети за раменете и я притегли към себе си.
	— Непоколебимо.
	Когато мъжът я прегърна, пулсът ми подскочи. Беше по-възрастен от мен, може би на трийсет и няколко, така че не беше толкова възрастен, колкото трябваше да е господин Рочестър, но все пак беше близо. А Хети беше почти на възрастта на Джейн — невинното младо момиче, което бе завладяло сърцето на Рочестър, вече уморен от живота. Когато Джейн разбра, че господин Рочестър говори сериозно, и прие неговото предложение за брак, в главата ми се случиха няколко неща едновременно. Обективният литератор у мен си помисли колко добре са се справили с подбора на изпълнителите за главните роли, с единствената забележка, че Хети беше твърде хубава, за да играе Джейн. Когато видях как двамата се прегърнаха и нейната деликатна розова буза се притисна в неговата прошарена набола брада, учителят у мен се почувства неловко, изпълнен с желание да я защити. А всичко останало у мен просто съзря как нейното стройно тяло се изви около друг мъж, два пъти по-възрастен от нея, и преглътна тежко и продължително.
	И на тази реакция трябваше да се сложи край, веднага. Господи, колко пъти бях чел във вестниците за някой учител, замесен в любовна афера с ученик? Обикновено бяха учителки — отчаяни, несигурни, неразвити жени, които се заблуждаваха, че са влюбени в някой идиот. Никога не бях обвинявал учениците. Едно момче на тази възраст е готово да прави секс и с бананова кора, но учителките нямаха никакво възможно оправдание. Трябваше веднага да направят това, което щях да направя аз сега. Да сложат край. Да прекъснат всичко, преди да е започнало, или поне, преди да е започнало съзнателно. Аз нямаше как да знам, че Холи Г. е Хети. Холи Г. беше Хети, която беше Джейн. Нейните роли се сливаха пред очите ми, но нито една от тях не успяваше да улови напълно момичето на сцената, което вече бягаше от господин Рочестър, облечено в сватбена рокля. Тези определения не успяваха да я удържат, точно както актьорът не успяваше да я накара да се омъжи за него. На сцената поне бягаше от мъжа, който беше женен за друга. Това беше единствената ми утеха, докато чаках края на пиесата — поне в една от ролите си тя постъпваше правилно.
	Когато всичко най-сетне свърши, актьорите излязоха един по един пред завесата, а всички в залата се изправиха, за да ги аплодират. Актьорът, който изпълняваше ролята на господин Рочестър, избута Хети отпред и аплодисментите се усилиха, когато тя се поклони. А после, по средата на овациите, тя погледна право към мен и бавно, с подчертано движение, прокара ръка по ръкава на роклята си до маншета. Ъгълчетата на устните й полека се повдигнаха нагоре, а в очите й проблеснаха стотици различни тълкувания. Почувствах как задължителната ответна усмивка се свлича от лицето ми, а ръцете ми застинаха по средата на ръкопляскането.
	Тя знаеше.
	След пиесата, докато актьорите разговаряха с публиката във фоайето на театъра, тя ме хвана натясно, като си даваше сметка, че няма как да избягам, докато сме обградени от всички страни, а ролите ни са също толкова ясно предначертани, колкото тези на актьорите преди броени минути.
	— Здравейте, господин Лънд.
	— Хети.
	Хванах се за името й, това име на малко момиченце, и се опитах да говоря само на него.
	— Изпълнението ти беше чудесно. Не знаех, че играеш в театъра.
	— Това беше първата ми постановка.
	Ако усещаше колко неудобно се чувствам, тя не го показваше. Вместо това усмивката й стана още по-широка.
	— Ти си родена за това. Все едно си изпълнявала различни роли през целия си живот.
	Тя се засмя на тези думи, после се остави на една съученичка да я отведе, вместо да продължи да ме измъчва.
	По-късно вечерта, преди да изтрия профила си в „Пулс“, аз прочетох отново всяко лично съобщение, което си бяхме разменили. Бях ги запазил всичките и едва сега с ужас осъзнах, че трябваше да разбера какво става още от самото начало. Тя щеше да замине за Ню Йорк след по-малко от една година. Естествено, понеже първо трябваше да завърши гимназията. Бях толкова впечатлен от книгите, които четеше, но това беше само защото аз й бях дал списъка със задължителната литература. Ако не ми се случваше на мен, щеше да бъде направо комично. След като половината нощ си блъсках главата за това, реших да й изпратя едно последно лично съобщение. Беше по-добре да съм пределно ясен какво трябваше да последва. Мъчително подбрах точните думи, защото ми се искаше да й кажа колко много беше означавала за мен, но в същото време разбирах, че не бива да я окуражавам по никакъв начин.
	През цялата следваща седмица виждах, че Хети се опитва да намери повод да ме заговори, и правех всичко възможно да го избегна. Веднага щом се чуеше звънецът в края на часа по литература, аз се изстрелвах навън и се преструвах, че следя за дисциплината по коридорите, или пък си намирах някаква причина да отида до учителската стая. Развих параноя да не остана сам в сградата на училището и си измислях извинения да ходя при Карл, когато имах свободен час. Този петък поканих Мери на истинска среща, но кардиологът беше потвърдил, че сърцето на Елза ще издържи най-много още една година, и Мери бе твърде потисната, за да й се прави нещо. Когато я попитах дали иска да поговорим за това, тя само сви рамене и се извърна.
	Една седмица по-късно Хети ме хвана натясно по средата на часа. Бях накарал учениците да работят по двойки и тя беше оставила партньорката си по средата на изречението, небрежно беше прекосила класната стая до катедрата и се беше подпряла на купчината съчинения, които бях събрал току-що.
	— Имаш ли нужда от нещо, Хети? — попитах аз.
	Не вдигнах поглед от компютъра си, но някак си долових с периферното си зрение извивката на хълбока и наведената й глава. Знаех, че е облечена със синята си блуза, която беше с твърде широко деколте и понякога се свличаше на едното й рамо. Пръстите й барабаняха по ръба на катедрата; никога не спираха да се движат. Тя не отговори нищо и аз усетих, че продължава да ме гледа, за да отвърна на погледа й. Но отказах да го направя.
	— Имам въпроси за съчинението.
	— Да? — казах, като продължих да пиша на клавиатурата на компютъра си.
	— Не бях съвсем сигурна как трябваше да го построя.
	Това беше лъжа и тя дори не си правеше труда да излъже както трябва. Темата на съчинението беше най-обикновено сравнение между романа „Джейн Еър“ и театралната постановка по същото произведение. Хети никога нямаше въпроси за домашното, а освен това интонацията й съвсем не беше на място. Говореше твърде тихо и смирено. Най-сетне вдигнах очи към нея, като се борех да запазя неутрално изражение и тон. Беше застанала толкова близо до мен, че усещах аромата й, а очите й бяха широко отворени и сериозни. Пръстите й замряха, когато погледите ни се срещнаха.
	— Не се съмнявам, че съчинението ти е точно такова, каквото трябва да бъде.
	Беше ми трудно да извадя думите от себе си.
	— Притеснявам се най-вече за третия абзац. Надявам се, че ще го одобрите.
	Господи, защо беше толкова млада? Защо ми беше ученичка? Защо продължавах да се измъчвам от това привличане, когато всяко достойно човешко същество отдавна щеше да е престанало да мисли за всичко това по друг начин, освен като за престъпление?
	— Ще го проверя. Иди да довършиш работата в групата си. — Хвърлих поглед към часовника на стената и отново се обърнах към компютъра си. — Остават ви само няколко минути.
	По-късно същия ден, след вечеря, струпах купчината съчинения по средата на кухненската маса и хванах червената химикалка. От време на време си мърморех някакви забележки, а освен това нарочно пишех със замах, така че химикалката да драска по листа, за да ме чуват Елза и Мери — не че те се интересуваха какво правя. Откакто се беше получила диагнозата от кардиолога, Мери прекарваше всяка свободна минута с майка си и сякаш нямаше никакъв смисъл да повдигам темата за нова среща. Чувствах се така, все едно аз бях човекът, който бавно гаснеше в този дом.
	Когато стигнах до съчинението на Хети, се изкуших да го преместя най-отдолу на купчината — или, още по-добре, направо да му пиша отлична оценка, без да го чета, и да продължа със следващото, но извратеният Хумберт Хумберт у мен не издържа на изкушението да го прочете. Оказа се доста обикновен анализ — в него нямаше нищо проницателно. Според нея романът се справяше по-добре с характеризирането на героите, но пиесата им придаваше жизненост и виталност. Тя се беше изразила така, не аз. Обърнах първата страница и прескочих напред до третия абзац.
C>
	… в случая със съпругата на господин Рочестър. Поради ограничението във времето пиесата не успява да се занимае с нейната морална дилема и дори с предисторията й. Питър, ако четеш това, ела в стария хамбар на Ериксън на езерото в 8:30. Трябва да говоря с теб. От друга страна, пиесата дава на госпожа Рочестър възможността да бъде триизмерна героиня, която…
C$
	Подскочих, върнах се назад и го прочетох още веднъж, за да се уверя, че е истина, после погледнах часовника. Беше 8:39 вечерта. Сърцето ми заби по-силно. Хвърлих поглед през вратата към дневната, където Елза и Мери седяха на еднаквите си люлеещи столове, гледаха American Idol и весело критикуваха участниците, както всеки четвъртък вечерта. Съчинението изведнъж ми се стори като рекламно табло в ръката ми, макар че нито една от двете не поглеждаше към мен. Сгънах го на две и се загледах в белия квадрат, който се получи. Под мишниците и по гърба ми изби пот.
	Не разсъждавах. Просто се качих на горния етаж и се преоблякох в анцуг, после слязох обратно долу и се заех да си обувам маратонките, а белият хартиен квадрат през цялото време прогаряше дупка в дланта ми.
	— Къде отиваш? — попита Мери.
	— Тежко ми е след вечерята. Ще отида да потичам, за да се оправя.
	— Толкова късно? Навън вече е тъмно.
	— Ще си взема фенерче.
	Грабнах едно фенерче от верандата и се затичах надолу по алеята и нагоре по хълма към фермата на Уинифред Ериксън. Когато къщата се изгуби от поглед зад гърба ми, загасих фенерчето и ускорих крачка, като тичах на сляпо по чакъла право към едва видимата линия на хоризонта, надявайки се да вляза в някоя дупка или да стъпя накриво и да си изкълча глезена. Тичах все по-бързо, мачках хартията на топка в ръката си, дишах дълбоко и остро, мускулите ми се сковаваха от усилието, защото не се бях разгрял както трябва, сетне завих настрани от пътя направо през гората, като се молех на небесата да се спъна в някой корен и да си избия зъбите или поне да се ударя толкова силно в някое дърво, че да си докарам мозъчно сътресение. Но нищо не ме докосваше. Бях като призрак на бегач, напълно недосегаем, и когато по силата на някакъв налудничав късмет излязох на открито, краката ми горяха, а пред мен се издигаше постройката на хамбара. Тогава спрях и останах на място, а гърдите ми тежко се вдигаха и отпускаха. До хамбара се извисяваше огромен дъб, като хвърляше сянка върху него, така че светлината на луната не го огряваше. Не ми оставаше нищо друго, освен да се изправя срещу нея.
	Вратата се отвори с протяжно басово скърцане. Вътре беше тъмно, с изключение на сиянието от един малък туристически фенер, оставен на високото столче в ъгъла. Отначало не я видях, но когато очите ми свикнаха с полумрака, различих силуета й, очертан в рамката на прозореца, който гледаше към дъба навън. Сигурно ме беше забелязала, докато се приближавах. Беше облечена с карирано яке, а косата й бе вдигната. Пъхнах ръце дълбоко в джобовете си. Май трябваше да измисля какво да кажа, преди да стигна дотук.
	— Здравей, КниженПлъх — каза тихо тя в мрака.
	Преглътнах тежко.
	— Здравей, Хети.
	— Защо не ме наричаш Холи Г.?
	— Защото това не е името ти.
	— Името ми не е и Хети. Така ме наричат.
	— Но това е истинското ти име. Ти си Хети Хофман. Ти си ученичка в гимназията, а аз съм жененият ти учител по литература.
	Тя не каза нищо и не отстъпи от прозореца.
	— Трябва да разбереш, че всичко свърши. Каквото и да беше това, то свърши, а аз не биваше… изобщо не трябваше… Господи! — Извърнах се към изхода, останал без думи от безсилие. Дъските на пода проскърцаха под краката ми.
	— Не, не биваше. Но го направи.
	Гласът й леко потрепери на гласните.
	— Аз съм женен, Хети. — Може би щеше да го осъзнае по-лесно, ако не спирах да го повтарям. — Имам жена.
	Хамбарът отново проскърца и този път гласът й прозвуча по-близо и по-силно:
	— Ти беше женен и преди една седмица, но това не те спря, когато поиска да ме видиш. Не те спря и тогава, когато поиска да се превърнеш в Съблазнителя на кокошки.
	Разсмях се, въпреки че не исках. Това беше прякорът, който ми беше лепнала след първата ни вечер, когато бяхме правили секс онлайн, с идиотското извинение, че съблазнявам кокошка. Но смехът ми замря, когато си припомних точните думи и си представих картините на нещата, които бяхме правили заедно, на местата, които й бях казал да погали, с устните си върху тях на мястото на нейните пръсти. Дъските простенаха под нас и аз се завъртях, преди тя да се приближи още. Беше успяла да прекоси по-голямата част от хамбара и вече стоеше толкова близо до мен, че можех да видя копнежа и колебанието в погледа й. Очите й бяха широко отворени, устните й бяха полуотворени и изглеждаше толкова млада, по дяволите. Беше дете в тяло на жена. Дори не осъзнаваше колко е млада. Сигурно си мислеше, че е пораснала и е готова да се изправи срещу целия свят — с актьорската си кариера, безкрайните си остроумия по всеки въпрос и мозъка, който попиваше като гъба всичко около нея. Сигурно си мислеше, че ни разделят само няколко години, но това беше цял един живот — тъмни, неизследвани бездни, изпълнени с разочарование и компромиси. Тя беше идеализираната версия на възрастен човек. Аз бях възрастният човек, на когото наистина се беше случило да порасне.
	— Аз съм ти учител, Хети. Не разбираш ли колко неправилно е това?
	Ъгълчето на устните й се повдигна.
	— На какво толкова си ме научил?
	Тя направи още една крачка напред и аз инстинктивно вдигнах ръце, за да я задържа за раменете, така че между нас да остане поне един метър здрав разум.
	— Мога да те науча на някои неща за законите за секс с непълнолетни.
	Тя сведе очи към ръцете ми върху тялото си.
	— Значи все пак си мислил за това.
	Господи, тя дори не ме слушаше. Беше на съвсем друга планета и участваше в съвсем друг разговор.
	— Не. Имам предвид, да, но само в контекста на това, колко дълго ще лежа в затвора, ако се случи. Ти си дете, Хети.
	Това най-сетне достигна до нея. Тя отстъпи назад и скръсти ръце.
	— Аз съм на седемнайсет години.
	— Точно така.
	В продължение на една минута останахме на място, без да отстъпим от позициите си. Гърдите й се надигаха и отпускаха от вълнение, така че се притискаха в ръцете й, скръстени върху тях. От самия факт, че изобщо го забелязах, се ядосах още повече.
	— Виж, Хети, дойдох тук само за да ти кажа лично, че допуснах ужасна грешка, но всичко вече свърши. Край. Ти си добра ученичка и аз…
	— Добра? — каза тя, като повдигна едната си вежда.
	— Добре де, отлична ученичка. Преди да се случи това, беше любимата ми ученичка в класа.
	— А сега какво съм? Любимата ти каква?
	Стиснах зъби.
	— Продължаваш да си любимата ми ученичка — или поне ще си такава, ако престанеш веднага с това.
	Лицето й се промени и се изпълни с болка. Ръцете, скръстени на гърдите й, вече изглеждаха по-скоро така, сякаш са я прегърнали, за да й дадат опора. Тя сведе поглед към пода и произнесе почти шепнешком:
	— Не мисля, че ще успея да го направя, Питър.
	— Не ме наричай така.
	— Така се казваш.
	— Не и за теб. Отпуши си ушите, по дяволите! Ти си дете. А аз съм… — невесело се разсмях, преди да продължа — отговорен възрастен човек, така че това… — Размахах пръст между нас двамата. — Това просто няма да се случи, мамка му! Би трябвало да съм си у дома и да оценявам ученически съчинения, докато жена ми и майка й гледат тъпото предаване по телевизията, а не да тичам навън, за да се срещам с деца в изоставени хамбари посред нощ.
	— Продължаваш да ме наричаш „дете“.
	— Защото си такава.
	Тя вдигна очи и аз видях, че лицето й се е променило отново. Беше като живак, който обработваше информацията и емоциите със светкавична скорост и продължаваше напред. Сега изражението й беше замислено и самодоволно, все едно беше достигнала до някакво откритие. Напрегнах се, разтревожен от тази светкавична промяна.
	— Според мен настояваш да ме наричаш така, защото с всички сили се опитваш да се убедиш, че наистина съм дете.
	— Не, просто фактите са такива.
	— Нека да ти кажа какви са фактите, Питър. Първи факт: ти си нещастен в брака си. Вече не обичаш съпругата си и си разбрал, че си избрал неподходящата жена.
	— Няма как да знаеш, че…
	— Втори факт: ние се запознахме в интернет и ти откри човек, който споделя интересите ти, който те вълнува и те предизвиква да разсъждаваш и да се смееш. И сега, когато вече знаеш коя съм, това те плаши, защото заради мен можеш да изгубиш всичко. — Тя ме погледна толкова проницателно, все едно виждаше през мен, и заговори едва ли не шепнешком: — Но аз никога няма да ти причиня това, Питър. Защото аз съм подходящата жена.
	Беше толкова близо. Можех да се протегна и отново да я достигна, но този път за да я дръпна към себе си и да я целуна. Можех да наведа главата й настрани и да прокарам устни по врата й, хапка по хапка, като вкусвам кожата, която ухаеше толкова свежо и сладко сред вонята на гниещо дърво от хамбара. Тя щеше да ми позволи да го направя. Тя щеше да ми позволи да направя много повече от това.
	Бързо отстъпих две крачки назад, докато не се блъснах във вратата, отворих я и излязох навън, където започнах да дишам дълбоко. Вятърът се беше усилил и носеше ухание на земя и вода от езерото, което ми помогна да си прочистя мислите. Хети ме последва и застана до мен, като гледаше към същия хоризонт.
	— Мога да се запиша в друг час по литература, ако това е проблемът. Така няма да ми бъдеш учител.
	— Другият час по литература не е за напреднали. И също го водя аз, така че единствената разлика ще бъде тази, че около теб ще седят идиоти.
	Тя се разсмя.
	— Не, благодаря.
	— Как мога да те накарам да разбереш какво ти казвам?
	Тя не отговори и аз долових задоволство в мълчанието й, сякаш предпочиташе да стои до мен дори когато спорим, отколкото да бъде някъде другаде.
	— Ти си прекалено млада. Прекалено невинна.
	Тя отново се разсмя, но този път смехът й прозвуча различно, някак по-остро.
	— Не съм девствена.
	— Нямах това предвид.
	Всъщност точно това имах предвид, но не исках да отстъпвам. Решителността ми намаляваше с всеки миг, в който стояхме тук, където дори сянката на дъба ми се струваше съучастник в нашето престъпление. Заех се да изброявам наум всички причини, поради които не биваше да я целувам и дори не биваше да си го помислям.
	— Аз умея да се превръщам в онова, което хората искат от мен. Гледай ме, Питър. Ще видиш. Ще се превърна в последното момиче на света, което би се забъркало в любовна афера с учителя си по литература.
	Преглътнах и когато най-сетне заговорих, гласът ми беше дрезгав:
	— Защото няма да се забъркаш в любовна афера с учителя си по литература.
	Тя излезе от сенките на лунната светлина в края на откритото пространство, като полюшваше стройните си хълбоци, и спря до пътеката, която обикаляше покрай езерото. Точно тук момчетата се впускаха в лудешката надпревара за челното място — тук равномерното им темпо се превръщаше в хаос от тела, които се блъскат едно в друго. После хвърли поглед обратно към мен, а в очите й светеше нахална самоувереност.
	— Трети факт, Питър: на четвърти януари ще навърша осемнайсет. Ще се видим тогава.
	С тези думи тя изчезна в нощта. Останах там цял час или поне така ми се стори, като си давах сметка, че съм изгубил ключово сражение. Бях се втурнал напред, за да победя, без да следвам никаква стратегия, и се бях препънал, като бях пропилял всичките си шансове за победа. Стомахът ми се свиваше от притеснение и отвращение към самия мен. Това трябваше да спре. Ако ми беше останала някаква следа от благоприличие, тази връзка трябваше да приключи веднага.
	От този момент нататък за мен Хети Хофман все едно вече не беше между живите. Нямаше друг начин.


>	Дел

	_вторник, 15 април 2008 година_
C>
#	ТИЙНЕЙДЖЪРКА УБИТА С НОЖ В ПАЙН ВАЛИ,
#	ЖЕРТВА НА ПРОКЛЯТИЕ?
	Броени седмици преди да завърши гимназията, едно осемнайсетгодишно момиче е намерило смъртта си недалеч от Пайн Вали. От кабинета на шерифа на окръг Уобаш потвърдиха самоличността на жертвата: Хенриета Сю Хофман, позната на приятелите и роднините си като Хети. Тялото е открито с многобройни рани от нож в събота вечер, в един изоставен хамбар до езерото Кросби. Засега не са задържани никакви заподозрени, но от кабинета на шерифа оповестиха, че „работят по всички версии“. Една от уликите води към необичаен виновник: проклятие на четиристотин години. Според Порша Уен, близка приятелка на жертвата…
C$
	— Дявол да го вземе.
	Хвърлих вестника обратно на масата, без да прочета статията до края. Новината беше публикувана на първа страница в централния всекидневник в Минеаполис, а в местния вестник бяха отпечатали цял разтвор с колаж от различни снимки на Хети, взети от архивите на гимназията. Убийството на Хети вече беше централна тема в местните новини — хората искаха да научат повече, когато жертвата беше младо и красиво момиче — но след като и глупостите от „Макбет“ бяха стигнали до медиите, щяха да ни налазят всички откачалки и репортери от целия щат. Това щеше да създаде напрежение, което можеше да се отрази на нервите на убиеца — а един дявол знае на какво е способен един изнервен убиец.
	Беше 5:30 сутринта — твърде рано, за да сляза долу и да започна да блъскам по вратата на семейство Уен — така че отново прегледах списъците със заподозрените и уликите, които бях съставил, изядох си портокала и се опитах да забравя за медиите.
	Портокалите бяха подарък за рождения ми ден от сестра ми, която живееше във Флорида. Всяка година ми изпращаше огромен колет и така ме разглезваше, че вече не исках да погледна бледите воднисти портокали, които продаваха в магазина. Всяка сутрин изяждах по един портокал от колета, като го белех направо над кофата за боклук и гледах как от всяко парче кора пръскат миниатюрни капки сок. Ръцете ми поемаха уханието му и продължаваха да го носят през целия ден, колкото и да ги миех след това. Беше хубава миризма — ярка и свежа — и през тази седмица щях да имам нужда от нея. Колкото повече се заравях в живота на Хети, а образът на окървавеното й тяло с подути крака ме чакаше в мрака зад клепачите ми всеки път, когато затворех очи, толкова по-сладък и свеж ми се струваше всеки портокал.
	Докато дъвчех, прочетох списъците си. Вече разполагахме с двама вероятни заподозрени: Томи и мъжа, който се беше подписвал като К. П., така че Джейк се беше заел да установи кой е, като провери интернет-историята на жертвата. От съобщенията, които беше запазила Хети, можехме да предположим, че ги свързват поне две неща. И двамата обичаха изкуството — актьорското майсторство, книгите и други подобни — и нито един от тях не си падаше по живота в провинцията. Нито веднъж не бяха споменали имена — нито собствените си, нито на някой друг — нито пък някакви места или събития, така че беше трудно да разберем повече за него. Беше ясно, че се гордее с образованието си. Обичаше да използва сложни думи и през повечето време звучеше адски претенциозно, но Хети явно си падаше по това. Момиче като нея сигурно беше харесвало такива мъже. Сигурно беше решила, че е изискан. Знаехме, че са си разменяли съобщения в продължение на около месец — първо си говореха за книги, а после бяха започнали да си говорят за секс, но след това бяха открили кой е човекът от другата страна, някак си във връзка с „Джейн Еър“. В този момент мъжът явно беше прекратил комуникацията помежду им. Във всеки случай след това Хети беше спряла да записва съобщенията от него. Не можех да докажа, че все още са били във връзка след миналия октомври, но цялата история ми изглеждаше подозрителна. Поне засега той беше единственият човек, който явно бе искал Хети да изчезне, а това бе достатъчно, за да го включа в списъка на заподозрените.
	Списъкът с уликите изглеждаше малко по-обещаващ. Разполагах със семенната течност по бельото на Хети, а снощи бях получил и доклада от криминологичната лаборатория, в който пишеше, че са открили още семенна течност в един от използваните презервативи, открити на дъното в наводнения хамбар. Изпратих ги за анализ заедно с бельото и пробата от Томи. По нито един от останалите предмети не бяха намерили пръстови отпечатъци, което означаваше, че са били там поне от няколко дни преди това, следователно не бяха част от нашето местопрестъпление. Записах в списъка на уликите и дамската чанта на Хети, както и визитната картичка на Джералд Джоунс, която намерихме в нея. Неговото алиби с пътуването до Денвър беше потвърдено, но все пак беше театрален режисьор, така че сигурно си падаше по изкуството. Значи не беше лош кандидат за ролята на К. П. Тази сутрин беше хванал ранния полет до Рочестър, затова възнамерявах да започна работния ден с него.
	Но онова, което наистина ми се искаше да намеря, беше проклетото оръжие на убийството. От престъплението вече бяха минали четири дни — сто часа, през които убиецът можеше да го е скрил, да го е заровил някъде или да го е почистил, за да не останат никакви следи. Вчера Шел беше приключил с претърсването на езерото и не го бе открил. Колкото повече се отдалечавахме от петък вечерта, толкова по-малко вероятно беше да го намерим.
	Около шест часа сутринта чух, че семейство Уен се размърдват, и им дадох половин час, преди да сляза на долния етаж. Отвори ми госпожа Уен и ми направи знак да вляза, като подвикна нещо на мъжа си. Господин Уен се показа с широка усмивка, изпълнен с гостоприемство, докато не попитах за Порша — тогава сбърчи чело и застина за миг, преди да кимне и да я повика. Докато чаках, забелязах котката, която си лежеше на дивана и гледаше на другата страна, все едно се срещахме за пръв път. Аз също се престорих, че не я познавам.
	Порша беше висока колкото баща си и имаше кръглото лице на майка си, но по държание не приличаше на нито един от двамата. Тя нахлу в стаята, облечена в розов халат, с боси крака и развята коса, като настояваше да узнае:
	— Разбрахте ли вече?
	Баща й се скара на техния език и тя отстъпи малко.
	— Разбрахме много неща, Порша. За какво питаш?
	— Кой е убиецът? Кой е убил Хети?
	— Ако знаех, тази сутрин щях да си имам друга работа. Вместо това… — Разтворих вестника и го хвърлих на масичката за кафе. — Явно обичаш да даваш интервюта, а?
	Тя сви рамене.
	— Вчера в обедната почивка идваха в училището. Не исках да ги лъжа. Проклятието съществува.
	— Но нямаше нищо против да ти обърнат специално внимание, нали? И очевидно нямаше нищо против да играеш ролята на лейди Макбет вместо Хети.
	— Какво трябва да означава това?
	— Всеки момент в града ще се изсипят всякакви откачалки в търсене на интервюта и ако всеки път скачаш пред микрофона, както си направила тук, може би ще те покажат във всички вестници и телевизионни канали в страната. Доста приятно, нали?
	— Престанете! — извика тя и се разплака.
	Господин и госпожа Уен стояха зад нея, напълно неподвижни.
	— Аз бях най-добрата й приятелка. Не мога да повярвам, че е мъртва.
	— Ако си била най-добрата й приятелка, трябва да знаеш разни неща за нея. Лични неща. Неща, което не би казала на никой друг.
	Изчаках, докато хлипането й се успокои.
	— Трябва да знам тези неща, Порша.
	— Какви неща?
	— С кого се е срещала преди Томи?
	— С никого.
	— Не си е падала по никого?
	— Не, тя винаги се подиграваше на Маги и останалите момичета, които излизаха с много момчета. Казваше, че са напреднали в това отношение, но са изостанали умствено.
	Тя се засмя през сълзи и аз също се засмях, колкото и да не исках. Това звучеше точно като някое от остроумията на Хети.
	— Добре, значи не е имало момче от училището. А някой, с когото се е запознала на друго място, например покрай пиесата в Рочестър миналата есен?
	Порша поклати глава.
	— Има ли още нещо, което да знаеш за Хети? Нещо, което ти е доверила? Нещо, което ти е изглеждало необичайно?
	Тя сви рамене и вдигна лице, като избърса очите си с ръкава на халата.
	— Не знам. Имам предвид, аз си мислех, че си казваме всичко, но…
	Но очевидно Хети не се беше доверила на най-добрата си приятелка до такава степен, че да й разкаже за К. П.
	— Преди няколко седмици — започна тя, като все още хлипаше и хълцаше — пикапът на Хети се беше счупил на някакво забутано шосе на юг от Зомбрута. Оставих всичко друго, за да отида да я прибера — току-що се бях завърнала със самолета от екскурзията на училищния хор в предишния ден, — но тя дори не искаше да ми каже къде е била или защо носеше куфар. Накара ме да я закарам в търговския център „Апачи“ в Рочестър и каза, че трябва да свърши нещо. Не искаше да ми каже какво и не искаше да ходя с нея. Много се ядосах. Прекарах цял час в магазина Gap, като чаках да ми прати съобщение. Когато най-сетне се върна, куфара го нямаше, а тя изглеждаше… не знам, уморена, но щастлива.
	— Какво е направила с куфара?
	— Нямам представа. Когато я попитах, каза само: „Чака ме“.
	— Как изглеждаше този куфар?
	— Малък, като за ръчен багаж. Черен, с колелца.
	— И ти не знаеш къде е била по-рано този ден или къде е ходила, докато ти си чакала в търговския център?
	— Не, когато се върна, лицето й беше почервеняло и беше задъхана, но веднага смени темата. Купи си една лятна рокля, а на мен купи някаква тениска, все едно току-що се беше сетила, че съм там, а след това, по целия път обратно към къщи, ми каза общо две думи. Дори не ме попита как е минала екскурзията на хора. — В гласа й се бореха гняв и тъга и тя не спираше да си бърше очите. — След този ден сякаш всичко беше наред, но тя все едно вече не беше там. Въпреки че продължавахме да си говорим и да излизаме заедно, се държеше странно.
	— Как така?
	— Не знам. Например в петък след пиесата й казах, че е била страхотна, а тя само се засмя и отговори, че няма повече да влиза в роли. И аз й казах: „О, значи ще се оттеглиш от сцената на осемнайсет години? Можеш ли да го кажеш по-драматично?“. Но наистина стана така. Това наистина беше краят.
	Порша избухна в бурни ридания. Родителите й стояха на прага — майка й стискаше кърпа за съдове, а баща й беше свел глава.
	— Добре — казах, посочих към тавана и изчаках да ме забележи. — Ако се сетиш за нещо друго, знаеш къде да ме намериш, нали?
	Тя кимна и излезе от стаята, като потъна зад стената, която образуваха телата на родителите й. Кимнах и на двамата и си тръгнах, без да чакам да ме изпратят. Може би нямаше връзка с убийството, но все пак исках да разбера какво е правила Хети с този куфар и защо изобщо го е носила със себе си.
	По пътя към Рочестър се обадих на Джейк и му разказах за това. Той беше зает да изиска съдебно нареждане, за да провери няколко уебсайта, които Хети беше посещавала често, но все пак ми каза, че ще попита в полицейското управление в Рочестър дали не знаят нещо за изоставен багаж.
	Докато шофирах, продължих да мисля за разговора с Порша. Хети не беше споделила на най-добрата си приятелка за К. П. или къде е била през онзи ден, когато се беше счупил пикапът й, и не бе позволила на Порша да разбере какво е направила с куфара. Обикновено, когато някой оставяше багаж на скришно място, се готвеше да избяга, но от какво се беше наложило да избяга тя? Тайните на Хети ставаха все повече. Как щеше да реагира Бъд, ако се наложи да му разкажа за това? Ако трябваше отново да му отнема дъщерята?
	Част от мен не можеше да спре да се надява, че следите от ДНК ще съвпаднат с пробата на Томи. Това щеше да бъде проста и ясна история — история, която през годините бях чувал десетки пъти в различни варианти, но винаги с едни и същи ключови моменти. Двойката се кара, скандалът излиза от контрол и мъжът убива жената. Не беше престъпление, което мога да разбера, но ми бе станало ужасно познато. Всичко останало — проклятието, тайният любовник, вероятният опит за бягство от къщи — сякаш идваше от някакво съвсем друго място. В мислите ми отново се появи образът на Хети — пронизана и окървавена от кръста нагоре, с подути крака във водата от кръста надолу, а аз бях приклекнал до нея и се опитвах да събера заедно двете й половини, които не съвпадаха помежду си.
	Отбих от шосето и влязох в центъра на Рочестър в търсене на поредното парче от мозайката.


	— Тя беше любителка, разбира се. Това беше пределно ясно още от първия ден на репетициите.
	Джералд Джоунс беше висок като върлина и облечен изцяло в черно. Но не като Джони Кеш, а по-скоро като Фред Астер в ролята на крадец, който се промъква през комина. Бяхме седнали в офиса на театъра в Рочестър и той беше прекарал последните десет минути, като бършеше сухите си очи и ми показваше „сценични фотографии“ от пиесата „Джейн Еър“, в която бе режисирал Хети миналата есен. На мен ми изглеждаха като най-обикновени снимки.
	— Отначало дори не можеше да се ориентира на сцената. Наложи се да я стегна малко, но до втората седмица вече знаеше всичко необходимо, а ако не се смята техническата страна на нещата, беше истинска мечта за всеки режисьор.
	— Защо?
	— Беше съвършената актриса. Като неоформена глина. Беше достатъчно да кажа „повече уязвимост“ или „напрежение“ и тя веднага променяше изпълнението си точно толкова, колкото трябва. Ролята я изпълваше изцяло — жестовете, изражението, Стойката, интонацията и силата на гласа. Избрах я за тази роля, защото се представи добре на кастинга, а й видът й беше точно какъвто ми трябваше. Виждате ли?
	Той вдигна една снимка на Хети, на която тя стискаше шала си в ръце и се взираше в някакъв мъж с палто и шапка.
	— Беше слаба, така че можеше да докара този изпит външен вид, но освен това в нея гореше огън — нещо винаги недоизказано, — което й даваше невероятно сценично присъствие. Публиката се влюбваше в нея всяка вечер, точно както и господин Рочестър.
	— Този мъж ли е господин Рочестър?
	— Да.
	— Имаше ли нещо между тях двамата зад кулисите?
	Той изглеждаше искрено изненадан от този въпрос.
	— Не. Господи, разбира се, че не. Мак е щастливо женен, с две деца.
	— Но вие току-що казахте, че той е бил влюбен в нея.
	— Неговият герой беше влюбен в нейната героиня.
	Прозвуча така, все едно говореше на малко дете.
	Изчоплих последното парченце портокал, останало между зъбите ми, и разбърках снимките по бюрото му.
	— А ти? Беше ли влюбен в Холи?
	— Джейн.
	Този път той го произнесе едва ли не буква по буква, сякаш току-що ме беше понижил от малко дете в умствено недоразвито куче.
	— Името на героинята беше Джейн. И не, не съм бил влюбен в нея. Какво намеквате?
	— Може да си искал да се гушкаш с новата си звезда. Да намачкаш тази неоформена глина.
	Той се засмя кратко.
	— Не мисля, че моят партньор Майкъл ще одобри този намек.
	От начина, по който каза „партньор“, веднага ми стана ясно за какво говори.
	— Хм — казах аз и извърнах поглед. — Добре.
	Джоунс очевидно не беше К. П. Дори да не броим това, че играеше за Другия отбор, изобщо не беше реагирал на компютърния псевдоним на Хети. Въздъхнах.
	— Защо смятате, че съм имал връзка с Хети?
	— Намерихме чантата й на дъното на езерото. Убиецът я беше хвърлил във водата, след като я беше нарязал с ножа. Можеш ли да обясниш защо визитната ти картичка беше едно от малкото неща, които е носила със себе си?
	— О!
	Самодоволството му се изпари и той сякаш най-сетне осъзна, че Хети наистина е мъртва. Седна пред снимките си и се загледа в тях невиждащо.
	— Не бях говорил с нея от няколко месеца. Дадох й визитната си картичка, след като приключихме с пиесата, за да й помогна. Тя искаше да замине за Ню Йорк, нали разбирате, а аз все още имам някои познати там. Казах й да ми се обади, когато реши да се премести.
	— Спомена ли кога смята да го направи?
	— Мислех, че се кани да замине веднага след като завърши гимназията.
	— Кога говори за последен път с нея?
	— На Коледа. Аз й изпратих една от старите си видеокамери, а тя ми се обади по телефона, за да ми благодари.
	— Видеокамера?
	В стаята на Хети нямаше нищо подобно.
	— За какво й е?
	— Някои актьори ги използват, за да репетират. Записват се, а после се гледат. Хети имаше талант и аз исках да й помогне да го развие. — Той се усмихна със съжаление — Освен това току-що си бях купил нова видеокамера и Майкъл ми забрани да внасям ново оборудване в къщата, преди да се отърва от старото.
	— Добре. Сещаш ли се за някой друг, с когото може да се е сближила покрай пиесата? Може би някой, с когото се е запознала на репетициите?
	— Не съм забелязал нищо такова. Тя винаги беше много заета, защото ходеше и на училище, и на работа. Идваше и си тръгваше от репетиции, без да говори кой знае колко с никого, и дори си пишеше домашните, докато репетирахме малкото сцени от пиесата, в които не участваше.
	— Имаш ли архив на хората, които са си купили билети, за да гледат тази пиеса?
	Оказа се, че такъв архив наистина съществува, и след като го попритиснах, той се съгласи да ми даде да прегледам разписките за купените билети, без да се налага да се снабдявам със съдебно нареждане за това. Беше черна работа, която по принцип трябваше да прехвърля на Шел, но в това разследване исках да бъда на първа линия. Ако си бях останал в кабинета, за да подписвам чековете за заплатите или да участвам в пресконференции, докато някой друг издирва убиеца на Хети, щях да се побъркам. Седнах от другата страна на бюрото на Джоунс и се заех да вадя всички разписки за зрители от мъжки пол, за да ги изпратя на Джейк. Имаше много. Кой да предположи, че толкова много хора ходят на театър?
	Джоунс донесе кафе и на двамата и ме загледа, докато работех. Мина известно време, после той тихо отбеляза:
	— Но това не беше пиесата, която уби Хети.
	— Престани — отвърнах аз, като продължавах да прелиствам разписките.
	— Значи не вярваш в проклятието?
	— Не. Не вярвам, че някаква история за призраци може да убие някого.
	— Явно никога не си чувал за безредиците в „Астър Плейс“.
	Той се приближи до един шкаф за документи и се зае да рови в него, докато не извади два листа хартия.
	— Уилям Макреди е бил един от най-добрите британски актьори в началото на деветнайсети век. Ето го.
	Вдигнах очи и видях портрет на дребен мъж с перука, който беше отметнал глава и се усмихваше на нещо извън рамката. Приличаше ми на човек, който укрива данъци.
	— Супер — казах и се върнах към заниманието си.
	— По същото време в Щатите изгрява славата на Едуин Форест, който играе в Ню Йорк.
	Той ми показа и другия портрет. Мъжът на него беше набит и червендалест, със стърчаща черна коса. Приличаше на побойник.
	— В началото на кариерата си двамата били приятели, докато Форест не гостувал в Лондон, за да играе в „Макбет“. Публиката го освирквала и Форест решил, че за това е виновен Макреди, който накарал хората да го направят от професионална завист. Няколко седмици след това Макреди излязъл на сцената, за да играе Хамлет, а Форест се изправил от мястото си в залата и започнал да му се подиграва за изпълнението. Лондонското общество веднага го отхвърлило и той се принудил да се върне в Ню Йорк.
	— Тази история има ли някаква поука, Джоунс?
	Погледнах телефона си и видях, че имам две пропуснати обаждания, и двете от Джейк.
	— През май 1849 година Форест и Макреди играли едновременно в две конкурентни постановки по „Макбет“ — в една и съща вечер, в различни театри в Ню Йорк. Цяла армия от почитатели на Форест нахлула в „Астър Опера Хаус“, твърдо решена да прекрати постановката, в която участвал Макреди. Тълпата изпочупила сградата на театъра с камъни и се опитала да я запали, при което местната милиция открила огън срещу тях.
	— Само заради двама театрални актьори?
	— По онова време те били като днешните кинозвезди. Онази вечер загинали над двайсет души, а стотици други били ранени. Това е най-страшната трагедия в историята на театъра. И тя е предизвикана от „Макбет“.
	— Предизвикана е от тълпа идиоти и полицаи, които не са си свършили работата както трябва.
	— Но защо е започнало всичко? Заради „Макбет“. Заради ужасното изпълнение на Форест в Лондон, което предизвикало цялата вражда помежду им. А в коя пиеса са участвали и двамата във фаталната вечер? В „Макбет“. История за един човек, който извършва поредица от убийства, за да спечели короната. Човек, който не е луд. Човек, който не е манипулиран от никого. Най-обикновен човек, привлечен от изключителното зло. За това се разказва в „Макбет“ — и в продължение на четиристотин години тази пиеса привлича насилието към себе си като нощна пеперуда към пламъка на свещта.
	Той прибра портретите и погледна снимката на Хети на бюрото си. Заговори по-тихо, все едно историята, която беше разказал, го беше изтощила.
	— Ти ще откриеш убиеца, който ти трябва, шерифе. Ще намериш оръжието, мотива и всичко останало, от което имаш нужда, за да влезеш в съда. Онова, което няма да откриеш, е проклятието. За него няма веществени доказателства. То е катализаторът. То прави така, че всичко да достигне до точката на кипене.
	Бях застинал, заровил ръце в разписките. Нещо в думите му накара спомените да се върнат. Понякога ги нямаше с години, все едно бяха зараснали и намерили покой, а после изведнъж отново усещах парещия барутен дим в очите си и миризмата на влажната джунгла в ноздрите си и тогава се налагаше да ги заравям отново. Човек може да си тръгне от една война, но войната никога не го напуска.
	— Непрекъснато се случва обикновени хора да правят изключително зли неща. Повярвай ми.
	Той леко се усмихна и кимна в знак, че приема думите ми.
	— Ти би трябвало да знаеш.
	Отново се заех с работата си и поклатих глава.
	— Знаеш ли какво всъщност е тази пиеса? Най-удобното извинение да пледираш за невменяемост.
	Джоунс се засмя и в същия момент телефонът ми звънна отново. Беше Джейк и този път му вдигнах.
	— Какво си открил?
	— Защо не отговаряш на обажданията ми?
	— Господи, Джейк! Когато решиш да се ожениш, по-добре си намери жена, която обича да носи панталони.
	— Можеше да сме открили оръжието, с което е извършено убийството. Или във фабриката да е станала експлозия.
	— Ако беше станало нещо такова, щяха да ми се обадят от централата.
	— Просто искам да кажа, че няма как да знаеш. Винаги може да е нещо важно.
	— Е, важно ли е?
	— И още как, по дяволите! Открих кой е К. П.
	Най-сетне, първата добра новина за деня. Точно бях в настроение да натикам този извратеняк в месомелачката.
	— Получил си съдебното нареждане за интернет?
	— Да, така че влязох в нейния профил и открих стотици съобщения до мъж, който се подписва като „КниженПлъх“.
	— К. П. — промърморих аз.
	— Точно така. Затова влязох и в неговия профил и открих адрес на електронна поща. Проследих го и…
	Не успях да чуя повече високотехнологични подробности, защото тъкмо в този момент обърнах лист хартия и прочетох едно име, от което всичко си дойде на мястото. Пуснах останалите разписки на масата и се загледах в името, отпечатано с черно мастило, като си припомнях последните няколко дни.
	— … и така, когато получих регистрацията от електронната поща, името на мъжа се оказа…
	— Питър Лънд — прекъснах го аз.
	— Откъде знаеш? — възкликна той, ядосан колкото си искаш.
	Джералд Джоунс не беше толкова добър актьор, за да успее да се престори, че не подслушва, а последното нещо, което ми трябваше сега, беше още някаква пикантна информация да достигне до пресата. Ако Хети беше имала любовна афера с учителя си от гимназията, журналистите щяха да накацат в Пайн Вали като мухи на мед.
	— Няма значение. Отивам натам. Ще го докарам в управлението до трийсет минути.
	— Ще дойда с теб.
	— Никъде няма да ходиш. Искам да разпечаташ всички съобщения от електронната поща на Хети. И да изнесеш онзи счупен факс от стаята за разпити. И да провериш дали има готова кана с кафе.
	— Ще играеш доброто ченге, така ли?
	— Не, просто съм жаден.
	Затворих и хвърлих чашата, която ми беше дал Джоунс, макар че беше наполовина пълна. Той се ухили.
	— По някаква причина намирам утеха в мисълта за това, че в клишето за строгия, но справедлив шериф има толкова много истина.
	— Няма нужда да ми благодариш — казах, изправих се и му стиснах ръката. — Довиждане, Джоунс.
	Поех обратно по магистралата към Пайн Вали със сто и шейсет километра в час и включени сигнални светлини. От скоростта ми стана по-добре. Помогна ми да се освежа и да забравя за изминалата сутрин. След по-малко от петнайсет минути вече влизах в сградата на гимназията в Пайн Вали, а директорът ме посрещна на входната врата.
	— Господин шериф. Нещо ново за Хети?
	— Иначе нямаше да дойда тук, за да изкарам един от учителите от клас.
	— Кой ви трябва?
	— Лънд.
	Директорът направи някаква физиономия, сякаш му беше трудно да преглътне този факт, после извика на секретарката си да се обади за заместник.
	— Насам.
	Двамата поехме към класните стаи и той ме отведе до края на един коридор.
	— Трябва ли да знам нещо за Питър? — попита той, когато стигнахме до вратата.
	Почуках на прозорчето и видях как Лънд вдигна очи от компютъра си и застина за миг. Посочих с пръст първо към него, а после към краката си. „Докарай си задника тук.“
	— Има много неща, които сигурно би трябвало да знаете за него — отвърнах аз, докато го гледахме как се суети и казва нещо на учениците си. — Но мен ме интересува само едно от тях.
	Питър излезе и погледна първо към единия, после към другия.
	— Господин шериф. Открили сте нещо ново за Хети?
	— Всъщност да. Трябва да дойдеш с мен в управлението.
	— Не може ли да почака до края на деня? Имам часове.
	Той махна зад себе си и се обърна към директора, който го гледаше така, все едно се опитваше да си го представи с нож в ръка.
	— Ние ще се оправим с учениците — каза директорът. — Иди да си вземеш нещата.
	Лънд се подчини и двамата се отправихме навън към полицейската кола. Пуснах го да се вози отпред.
	— Какво мислиш за тази глупост с проклятието? — попитах аз, докато излизахме от паркинга.
	Долових как цялото му тяло се отпусна, когато чу този въпрос.
	— Пълна безсмислица.
	Засмях се и той се отпусна още повече.
	— Имам предвид, че самата легенда не е нищо повече от параноично суеверие. Истинското проклятие е да си имаш работа с актьори — или в моя случай с младежи, които вярват в тази безсмислица и превръщат живота на режисьора си в истински ад. Нали видя как Порша Уен стресна всички в неделя?
	Кимнах.
	— През цялото време се държеше така и разказваше тези глупости на всички, които бяха готови да я слушат.
	— А Хети слушаше ли я? Двете с Порша бяха адски близки.
	— Не — каза той и гласът му притихна. — Не, Хети беше една от малкото, които не се връзваха на това. Тя беше… различна от повечето тийнейджъри. Тя виждаше каква е разликата между действителността и илюзията.
	Той понечи да каже още нещо, но после сякаш размисли.
	Когато пристигнахме пред управлението, накарах Джейк да го заведе в стаята за разпити, а аз си налях чаша кафе и зачаках да изстине. По улицата минаха два микробуса на новинарски канали, а от тротоара се чуваше гласът на Брайън, който убеждаваше Нанси да организира още една пресконференция. Отпих от чашата си и се отправих към стаята за разпити.
	Джейк, който изпълняваше ролята на бодигард до вратата, ми подаде една папка, когато влязох. Лънд изглеждаше доста по-притеснен, отколкото преди няколко минути. Седнах и отворих папката, като започнах да чета съобщенията от електронната поща и да отпивам от кафето си. След малко Лънд се приведе напред, за да види какво чета, и явно видя достатъчно, защото отпусна глава в ръцете си.
	— Значи ти си „КниженПлъх“, а? — подхвърлих аз, като почуках с пръст по името на една от страниците.
	— Господи! Аз… аз не знаех коя е тя. Всичко беше анонимно.
	— Имаш предвид, че сте били непознати?
	— Да! — каза той и вдигна глава, докато аз продължавах да пия кафе и да прелиствам страниците. — Да, точно така.
	Вдигнах един лист и отметнах глава, за да мога да го прочета ясно:
	— „Прокарвам ръка по вътрешната страна на бедрото ти, до гънката на слабините. Пръстите ми са като шепот по кожата ти, като предложение, на което не можеш да откажеш“.
	Джейк се изкикоти. Бях прочел тази глупост със същия тон, с който четях менюто за закуска при Сали. Вдигнах очи към Лънд. Той беше почервенял като цвекло.
	— На всички непознати ли правиш такива… предложения?
	— Не, аз я познавах. Имам предвид, че не знаех коя е, но си мислех, че я познавам. Разменяхме си лични съобщения от няколко седмици. Бяхме станали близки помежду си.
	— Аха. И на мен така ми изглежда.
	— Какво е разпечатала? Господи, нима е разпечатала само сексуалните разговори? Веднага щом разбрах коя е, сложих край на това. Имам предвид незабавно. Това не е ли разпечатано?
	Той здравата се беше изпотил и се опитваше да види какво чета. Хвърлих поглед към Джейк, който полагаше всички възможни усилия отново да се държи като корав и безизразен служител на закона, след като се беше изкикотил преди малко.
	— Всъщност да.
	Той въздъхна от облекчение и сякаш се спаружи като балон.
	— Значи знаете. Всичко свърши. Нищо не е станало.
	— Не ми се вярва жена ти да е съгласна, че нищо не е станало. Подозирам, че и Хети не е смятала така. Ако се вярва на това тук, тя е била здраво хлътнала по теб. — Поклатих глава и добавих: — По някаква причина.
	— Хети наистина се опита да говори с мен, след като си дадохме сметка каква е… ситуацията. Дори се срещнах веднъж с нея, лице в лице, за да сложа край точно защото тя искаше отношенията ни да… да продължат.
	— А ти изобщо не се изкуши, така ли? От толкова хубаво младо момиче? Интелигентно, също като теб. Почитателка на книгите и живота в големия град.
	— Не. Не.
	Той поклати глава, като поглеждаше първо към мен, после към Джейк.
	— Тя беше ученичка, беше… беше дете. Можех да вляза в затвора заради това, за бога. Да не говорим, че щях да изгубя работата и брака си.
	— Ти все още можеш да ги изгубиш, Лънд. Ние можем да се погрижим за това, ако искаш.
	— И все пак нищо не се случи. Аз й казах, че трябва да престане, че никога няма да отвърна на чувствата й, и тя наистина продължи нататък с живота си. Започна да излиза с Томи Кинакис. Едва тогава най-сетне повярвах, че целият този кошмар е останал зад гърба ми — когато започнах да ги виждам заедно по коридорите. Останах с впечатлението, че бяха двойка до края на годината, макар и да не разбирам защо. Той е просто един едър, заплашителен идиот. Разпитахте ли го вече? Той се държеше така, сякаш тя му е лична собственост — едната му ръка винаги беше на раменете й, докато я водеше по коридора, все едно тя не можеше да ходи сама.
	— Явно си я наблюдавал доста внимателно, за да забележиш всичко това.
	— Изобщо не ме интересуваше какво правят останалите ученици, когато не са в час. Но да, наблюдавах Хети. — Раменете му увиснаха, когато го каза — може би от срам, а може би от облекчение, че най-сетне си го е признал. — Как да не я наблюдавам? Продължавах да се страхувам, че може да реши да ме издаде.
	— Е, значи ситуацията се е развила доста благоприятно за теб. Тя вече не може да ти направи нищо лошо, нали така?
	— Не! Как изобщо можа да го кажеш?
	Той рязко се изправи на стола си, изпълнен с негодувание.
	— Осрах се, признавам си. Давам си сметка за това. Аз съм задник и кофти съпруг.
	— Няма спор.
	— Но то няма нищо общо с факта, че Хети беше най-интелигентната и обещаваща ученичка в цялата гимназия. Тя… разбираше какви са хората само с един поглед. Понякога си беше смущаващо, все едно виждаше право вътре в теб. Искаше да замине за Ню Йорк през есента и аз не се съмнявах, че щеше да бъде в стихията си на Източното крайбрежие, в забързания живот в големия град. Не се съмнявах, че щеше да постигне нещо невероятно в бъдеще. И освен това изпитвах облекчение, признавам си. Защото след като тя заминеше, аз щях да имам възможност да продължа със собствения си живот.
	— Вероятно не си искал да чакаш до следващата есен. Или пък Хети е решила, че ще й трябват пари, за да замине за Ню Йорк, или по-висок среден успех в дипломата.
	Болеше ме да говоря за Хети по този начин, като я обвинявам в толкова грозни неща, но нямаше как да й го спестя. Трябваше да разбуля всички тайни, които криеше тя — и ми оставаше само да се надявам, че ще успея на свой ред да скрия някои от тях от Бъд и Мона.
	— През последните няколко месеца съм говорил с Хети само в час или на репетициите. Тя не ме е изнудвала. Не беше такъв човек. Трябва да разпитате Томи. Хети се канеше да постигне нещо в живота си, а Томи нямаше никакъв шанс за това. Ако се е опитала да скъса с него… през последните няколко дни… просто не се сещам за друго обяснение.
	Кимнах и прибрах разпечатките на съобщенията от електронната поща обратно в папката, после я затворих. Лънд полагаше доста сериозни усилия да сложи онзи нож в ръцете на Томи.
	— Къде беше в петък вечерта след постановката, Лънд?
	— Трябваше да изчакам всички да си тръгнат, за да заключа сградата на училището. Карл остана да ми помогне. После отидохме у тях да изпием по едно.
	— Карл Джейкъбс?
	Той кимна.
	— Добре, да тръгваме — казах аз, изправих се и подадох папката на Джейк.
	— При Карл? Той още е в час.
	Поведох го навън през вратата, като едва не го сграбчих за потната яка.
	— Не, отиваме в болницата „Мейо“. Ще ти дам шанс да изчистиш името си, Лънд. Имам предвид, поне донякъде.
	Отново го сложих да седне отпред, ако случайно ни гледаха от някой новинарски микробус, и се върнах заедно с Джейк до входа на управлението.
	— Мислиш ли, че той е мъжът, който е правил секс с нея? — попита тихо Джейк.
	— От лабораторията ще ни кажат дали е така. Но няма никакво съмнение, че му се е искало, дявол да го вземе. Въпросът е кое от двете е надделяло: желанието за секс или страхът, че ще го хванат.
	— Аз залагам на страха. От този тип направо вони на бъз. Искаш ли да докарам Карл Джейкъбс в управлението?
	— Не, разпитай го по телефона. Колкото по-малко хора ни виждат кого докарваме в управлението, толкова по-добре. Опитай се да потвърдиш алибито му. Искам да знам в колко часа са излезли от училището, какво са пили, за какво са си говорили и в колко часа Лънд си е тръгнал от къщата на Карл. Докато пътуваме към Рочестър, ще задам същите въпроси на Лънд. Обади ми се веднага щом си готов.
	— Този път ще ми вдигнеш, така ли? — попита Джейк, но беше твърде развълнуван, за да вложи нужната доза сарказъм в думите си.
	— Ако е за това, може и да ти вдигна. И, Джейк?
	— Да?
	— И нито дума на никого, ясно ли е? Нито на централата, нито на Нанси или на някой от колегите, дори на майка си. Пресата ще пощурее, ако разбере. — Потърках лицето си с ръка, преди да добавя: — А освен това ще ми се наложи да арестувам Бъд за убийството на този жалък тип.
	— Какво да казвам, ако някой ме попита за Лънд?
	— Кажи му да не си пъха дългия нос в разследването, преди да е приключило.
	Тази мисъл явно се хареса на Джейк и аз го оставих с нея, като се отдалечих към полицейската кола. Лънд се беше свлякъл на седалката, извърнал глава от прозореца, като че ли целият проклет град вече не бе разбрал къде се намира. КниженПлъх явно обичаше да се крие. Въпросът беше какво точно криеше?


>	Хети

	_сряда, 7 ноември 2007 година_
	— Престани, Хети. Много добре знаеш, че ще го направиш. — Порша отхапа от хамбургера си и с гримаса го остави в чинията. — Не казах ли, че не искам кисели краставички?
	Маги се наведе през масата в сепарето на закусвалнята „Деъри Куин“ и взе киселите краставички на Порша, като ги метна в устата си една по една.
	— Ами не знам. Тя вече е звездата на градския театър. Сигурно е от твърде висока класа, за да участва в училищната пиеса.
	— Млъкнете веднага, и двете. Казах ви, че още не съм решила — сопнах се аз и изстисках малко кетчуп в кошничката си с пържени картофи.
	— Продължава да има вкус на кисели краставички — оплака се Порша.
	— Дай ми го тогава — каза Маги и грабна хамбургера.
	— Още е ноември — отбелязах аз и предложих на Порша да си вземе от моите лучени кръгчета. — Ще реша, когато обявят коя пиеса ще се играе. Няма да участвам в кастинг за мюзикъл. Не мога да пея.
	— Чух, че режисьорът тази година ще бъде господин Лънд. Не си представям той да избере някой мюзикъл.
	Стомахът ми се преобърна, когато чух името му, а лучените кръгчета сякаш се превърнаха в бетон в устата ми. За щастие, точно тогава в закусвалнята нахлуха няколко момчета от футболния отбор и се заеха да се боричкат до касите. Реших да сменя темата:
	— Маги, ти покани ли вече Дерек на Деня на Сейди Хоукинс?
	Тя лукаво хвърли поглед през рамо към тестостероновото шоу.
	— Аха. Ще бъдем на двойна среща, с Моли и Трентън.
	Дерек беше хванал едно друго момче през врата до сладоледения щанд и не го пускаше, но спря за момент, за да се ухили на Маги и да се престори, че облизва нещо. Очарователно.
	— Ами ти, Порше? Покани ли Мат или Томи?
	— Мат ще ходи със Стефани.
	— Е, Томи е тук. Иди да го поканиш.
	Посочих към Томи с лученото си кръгче, но той се стресна, все едно ме беше гледал, и се приближи до нашето сепаре, напъхал ръцете си в джобовете на спортното си яке с емблемата на отбора.
	— Здрасти, Хети.
	— Здрасти. Порша искаше… — започнах аз, но в същия миг получих един яростен ритник под масата.
	— … да свърши една работа — довърши тя, като се усмихна на Томи. — Можеш да седнеш на моето място.
	— И на моето — добави Маги. — Отивам да си взема шейк.
	Двете си размениха един поглед и внезапно изчезнаха. Останах с неловкото усещане, че съм пропуснала някой важен разговор.
	— Ъъ… имаш ли нещо против? — попита Томи, като размаха якето си към празното сепаре.
	Свих рамене и той седна, прокашля се и започна да си играе със салфетника. Джералд винаги повтаряше, че ръцете са най-прекият път към характеризирането на героя. „Не слушайте какво говори — казваше той. — Обърнете внимание какво прави с ръцете си.“ Томи имаше масивни ръце с мръсни нокти и размяташе салфетника между тях, все едно беше хокеист, нетърпелив да запрати шайбата към някого. Беше адски притеснен.
	— Е, какво правиш? — попитах го най-сетне.
	— Нищо. Току-що се върнах от лов с баща ми. Ударихме един голям елен от шейсет метра.
	— Убийствено — отвърнах с най-сериозния си глас, като кимнах в знак на разбиране.
	Струваше ми се, че повечето от останалите хора в закусвалнята вече гледаха към нас — на първия ред бяха приятелите на Томи от футболния отбор, които се ръгаха с лакти в ребрата и тъпчеха устата си с пържени картофи.
	— А ти какво правиш? — попита ме той.
	— Просто исках да хапна нещо набързо преди работа.
	— Аха. Готино — каза Томи и се почеса по главата.
	Косата му не беше точно къдрава. Изглеждаше по-скоро така, все едно току-що е станал от леглото.
	Отпих от чашата си и сламката издаде онзи звук, който се получава, когато стигнеш до дъното. Томи обнадеждено погледна към чашата ми.
	— Искаш ли… искаш ли да ти налея още?
	— Става — казах аз и му я подадох. — Наполовина портокалов сок, наполовина спрайт, с три кубчета лед.
	Проследих го с поглед, когато отиде до машината за напитки и съвестно изпълни идиотската ми поръчка. Дори изля малко портокалов сок, за да се увери, че наистина е само до половината на чашата. Когато Дерек се приближи до него и го удари по рамото, Томи безмилостно го блъсна в рафта, където стояха подправките, и се върна до сепарето, без да разлее нито капка. Изумително. Това беше като някакъв социален експеримент. Отпих от чашата си и реших да продължа с експеримента.
	— Как ти се струва Порша?
	— Порша Уен? — попита той и аз се стегнах, за да не завъртя подигравателно очи към тавана. В целия град нямаше друга Порша.
	— Аха.
	— Не знам. Симпатична е, предполагам.
	— Какво ще кажеш, ако тя те покани на Деня на Сейди Хоукинс?
	— О — каза Томи, лицето му стана яркочервено и той отново започна да си играе със салфетника. — Аз… ами… не мислех, че тя ще ме покани.
	После преглътна и ме погледна в очите. Интересно, досега не бях забелязвала, че неговите са съвършено сини — като цвета на небето, който те кара да забравиш, че зад него има нещо друго.
	— Мислех си, че може би ти ще ме поканиш — изтърси той.
	Предложих му едно лучено кръгче, докато размишлявах по този въпрос. Изведнъж ми се струпа много за размишление.
	— Защо искаш да те поканя аз, а не Порша?
	— Не знам. Просто тя е малко шумна. И непрекъснато говори за другите хора. Знам, че ти е приятелка и прочее, но… — Томи не довърши изречението си, обзет от неприкрито неудобство, и натъпка лученото кръгче в устата си.
	— Доста е шумна — съгласих се с усмивка.
	Той ми отвърна — с неуверена крива усмивка, която му придаде детинско изражение. Значи искаше момиче, което не вдига много шум.
	— Ще ме поканиш ли?
	— Не знам — отвърнах аз, облегнах се на масата и оставих косата си да падне пред лицето. — Мисля, че първо трябва да те видя как танцуваш.
	— Какво? Тук ли? — попита объркано той.
	Добре — значи момиче, което не вдига много шум и не задава сложни въпроси. Предложих му още едно лучено кръгче и отбелязах как лицето му светна. Значи обичаше да го хранят. Списъкът с характерните му черти започваше да се оформя. А заедно с него започна да се оформя и бъдещата приятелка на Томи Кинакис.
	На първата ни среща отидохме да гледаме „Няма място за старите кучета“. Той дойде да ме вземе с един великански пикап, който очевидно обожаваше. Показа ми новата тапицерия на седалките, тонколоните и дори тайното отделение, което си беше направил на вратата до мястото на шофьора, за да си държи една плоска бутилка с уиски в него, и ми я предложи на паркинга на киното. Аз отказах. По време на филма си разделихме едни пуканки от най-големите, но аз си взех само няколко пъти от тях, преди да свършат; бях твърде погълната от актьорските изпълнения на екрана.
	— Обожавам братята Коен — въздъхнах по пътя към къщи.
	— Така ли се казваше наемният убиец? — попита Томи. — Той беше върхът.
	Не си проговорихме повече, докато той не спря пред дома ми, после завъртя копчето на радиото и измърмори, че трябва да почакам малко.
	— Какво? — попитах, но Томи вече беше излязъл от пикапа и го заобикаляше, за да дойде от моята страна.
	След като ми отвори вратата, неловко протегна ръка към мен. Аз я хванах, за да сляза, и щях да я пусна, но той обгърна пръстите ми със своите и леко отпусна другата си ръка на рамото ми.
	— Нали… нали каза, че искаш да видиш как танцувам?
	Едва тогава осъзнах всичко — кънтри музиката по радиото, която беше усилил, и срамежливото изражение на лицето му.
	— О! — Аз се изчервих и сведох поглед, неподготвена за този жест.
	Той придърпа ръката ми до гърдите си и ме поведе, направихме няколко танцови стъпки, докато песента свърши и аз отстъпих крачка назад.
	— Е, ставам ли за нещо?
	Усмихнах се:
	— Мисля, че да.
	Следващия уикенд първо отидохме на Деня на Сейди Хоукинс, а после на купона на футболния отбор по случай края на сезона и докато бяхме там, Томи ме целуна до хладилника за бира на бащата на Дерек. Всички наоколо се провикнаха насърчително и след това започнаха да говорят за нас като за двойка. Дори имената ни звучаха точно както трябва. Томи и Хети, гаджетата от гимназията.
	До Деня на благодарността вече си бяхме изградили някаква рутина. Излизахме в събота вечер, а тъй като нямахме нито един час заедно — аз бях в класовете за напреднали по всички предмети, а Томи очевидно не беше — в училище се виждахме само на обяд. Аз седях при него на масата на футболистите и го оставях да изяде повечето неща от подноса ми, докато си играех нещо на телефона. С изключение на дните, когато в стола имаше шоколадови курабийки — тогава той винаги ми даваше и своите.
	Томи очевидно ме харесваше — беше достатъчно само да му се усмихна и лицето му светваше — макар че всъщност не харесваше толкова мен, колкото идеята да си има приятелка. Всеки път, когато останалите момчета от отбора подбираха своите приятелки, той ме прегръщаше толкова силно, все едно искаше да ми строши костите, и обикновено в събота вечер бяхме на двойни или дори на тройни срещи с други двойки. Мисля, че най-сетне се чувстваше на мястото си, след като и той си имаше гадже, и макар да беше тъп като цял кашон с галоши, това не му пречеше да е мил. Беше ми приятно, че заради мен се радва на такова признание от страна на приятелите си.
	Мама и татко също се радваха. Според мен си мислеха, че след като имам приятел, това ще ми помогне да пусна корени тук, сякаш беше достатъчно, за да си променя решението и да не замина за Ню Йорк. Поканиха Томи на вечеря в неделя, а след вечерята двамата с татко гледаха мача, точно както преди го гледаха с Грег.
	За мен всичко това беше ново. Никога не бях излизала с някого и нямах никаква представа как да се държа като приятелка. Оказа се лесно — най-вече физически жестове, които не изискваха интелектуално усилие. Беше по-скоро да се привеждаш към него, за да покажеш, че го слушаш внимателно, отколкото наистина да го слушаш, или да слагаш ръка на рамото му, вместо да му кажеш да спре. Наблюдавах другите момичета на нашите двойни срещи и отбелязвах как се кикотеха и се преструваха, че дразнят приятелите си. Изглеждаха толкова щастливи, че аз се запитах дали ако изглеждам също толкова щастлива, ще приемат и мен.
	Един ден след обяда го изпратих до часа му по литература. Вървяхме по коридора, без да бързаме, Томи беше преметнал ръка през раменете ми, а раницата ми леко го удряше по бедрото и сякаш никога нямаше да стигнем, но аз почувствах някакво напрежение в тялото си. Момчетата от отбора си подвикнаха обичайните си лафове, когато се чу звънецът за влизане в час, и ние стигнахме до вратата, зад която беше Питър. Вдигнах очи и се усмихнах на Томи с онази многозначителна усмивка, като доближих лицето си до неговото, огромно като чиния. Той се хвана на въдицата, залепи устата си върху моята и ме стисна още по-силно под мишницата си, където ме държеше.
	— Приятен час — подразних го аз, след като ме пусна, като прокарах пръст по бицепса му.
	— Да бе, да — отвърна той, завъртя очи към тавана и влезе в стаята.
	Питър стоеше зад катедрата и ме гледаше втренчено, застинал като статуя. Очите му се стрелкаха между мен и Томи и аз видях, че беше потресен. Двамата с господин Джейкъбс бяха дежурни учители в стола и Питър навярно ме е видял заедно с Томи още преди няколко седмици, но след онази вечер в хамбара той се стараеше дори да не поглежда към мен. Не дадох знак, че съм го забелязала, а вместо това изпратих въздушна целувка на Томи, преди с танцова стъпка да се отдалеча по коридора. Беше прекрасно.
	След този ден открих, че Питър вече ме поглеждаше.
	В часа по литература не пропусках да вдигам ръка толкова често, колкото го правех обикновено. В действителност подготвях уроците си още по-старателно, така че винаги да съм в състояние да изкажа някакво мнение за темата или подтекста на книгата, с което да го впечатля. Той продължи да ме игнорира известно време, но след като ме видя да се целувам с Томи, започна да се отпуска. Отначало признаваше, че предлагам интересни гледни точки, а после дори спореше с мен пред класа, за да се опита да мотивира някой друг ученик да се включи със собствени аргументи. Няколко седмици след Деня на благодарността той се обърна към класа и постави началото на дискусията с думите:
	— Е, някой, освен Хети има ли какво да каже за края на книгата?
	Всички се засмяха, включително и аз, но въпреки това вдигнах ръка.
	— Някой друг? — настоя Питър, като се огледа с надежда.
	Той почака още малко, после театрално въздъхна и ми даде знак да се изкажа.
	— Според мен краят беше ужасен. Нито един въпрос не получи отговор.
	— Кой друг мисли по същия начин? Вдигнете ръце, моля.
	Той се подпря на ръба на катедрата — любимата ми поза. Това означаваше, че всеки момент ще се впусне да говори и ще се опита да ни накара да се замислим за нещо в книгата. Ръкавите му бяха навити до лактите и очите ми неволно се плъзнаха по космите по ръцете му, преди да примигна и да се стегна, за да чуя какво казва.
	— Това е книга за войната. Войната винаги поставя на обществото трудни въпроси, някои от които остават без отговори. Как мислите, дали задачата на О’Брайън като писател е да отговори на тези въпроси вместо нас, или неговата цел е единствено да накара читателя сам да си ги зададе?
	Бека Прайс се обади, за да отговори:
	— Според мен всеки може да има различен отговор на въпроса дали войната е била справедлива, или не. Имам предвид, погледнете как е сега, в Ирак и Афганистан. Няма никакво единодушие какво трябва да се направи и дали изобщо е трябвало да се намесваме там. Но всички казват, че това е „виетнамската война на нашето поколение“.
	— Какъв късмет, а? — каза Питър.
	Някои се засмяха. Други сведоха поглед към тетрадките си. Не бях единствената в класа, която имаше роднини на фронта.
	— Добре, да се върнем към забележката на Хети, че нито един въпрос не е получил отговор…
	— Почакайте, аз не исках да кажа, че очаквам от автора да отговори на големите, философски въпроси за войната. Имах предвид, че нито един от героите в книгата не стигна до края на своя път.
	— Може би О’Брайън е искал героите му да символизират точно тези по-големи въпроси. Ако всички бяха изминали своя път докрай, дали щеше да продължиш да мислиш за въздействието на войната върху обикновените хора?
	Въздъхнах и свих устни, като си давах сметка, че съм изгубила този спор. Но след това ми хрумна нещо друго.
	Питър продължи да подава различни аргументи още малко, после ни даде темата за съчинението точно преди да бие звънецът. Аз скочих от мястото си и се доближих до катедрата, докато всички останали прибираха книгите и тетрадките в раниците си.
	— Господин Лънд, имам още няколко въпроса по книгата. Може ли да дойда при вас след часовете, за да ги обсъдим?
	Придадох си напълно невинно изражение, като за по-сигурно прехапах устни и наведох глава. Питър преглътна тежко и се озърна. Всички останали си приказваха и се смееха, докато се бутаха да излязат по-бързо.
	— Защо не използваш точно тези въпроси като основа на съчинението си?
	— Не мога да пиша за книгата, ако не съм сигурна, че я разбирам както трябва. Ще ви отнема само няколко минути.
	С тези думи излязох, преди да успее да ми откаже отново, и до края на деня бях като на тръни. Дали ще ме чака? Знаех, че в този ден последният му час е свободен — да, наистина бях запомнила програмата на часовете му — затова като нищо можеше да се изстреля от училището още преди да успея да изляза от моя час по химия. Когато се чу последният звънец, изтичах от стаята и изпреварих тълпата от ученици по пътя към първия етаж. Няколко души се опитаха да ме повикат, докато минавах покрай шкафчетата, но аз само им махнах в отговор и продължих да крача по коридора, притиснала учебниците към гърдите си.
	Когато стигнах до неговия кабинет, спрях да си поема дъх и да надникна през прозорчето. Питър седеше зад катедрата и четеше нещо. Сърцето ми подскочи и аз бутнах вратата, за да вляза, нетърпелива да видя как ще вдигне поглед към мен и какво изражение ще се изпише на лицето му. Но когато отворих вратата, изведнъж видях още двама ученици, надвесени над чиновете на последния ред. Единият беше Томи.
	Томи се усмихна широко, когато ме видя, но аз извърнах поглед и оставих косата си да падне като завеса отстрани на лицето, докато се отправях към катедрата на Питър.
	— О, Хети — каза той, като вдигна поглед от компютъра си. — Бях забравил, че ще идваш. Реших да дам шанс на тези ученици да направят последни поправки по съчиненията си, преди да ги предадат.
	Чух зад гърба си как Томи тихо се престори, че хърка. Питър не му обърна внимание, а ме погледна с дежурна усмивка.
	— Още ли искаш да обсъдим произведението на О’Брайън?
	— Да — успях да отговоря след малко.
	— Е?
	Искаше ми се да му ударя един шамар, за да изтрия от лицето му тази престорена небрежност. Вместо това зарових из чантата си, за да намеря книгата. Така си спечелих малко време и в крайна сметка реших, че мога да играя тази игра не по-лошо от него.
	— Ето.
	Сложих книгата пред него и дръпнах един свободен стол до дъската, точно до неговия.
	— В момента не мога да си спомня точните откъси, но съм си ги отбелязала.
	Той седна по-изправен на стола си, докато аз се преструвах, че разлиствам страниците и разсъждавам на глас. Томи продължи да ме поглежда, видимо объркан, докато не му се усмихнах и не му намигнах, от което да си направи извода, че всъщност съм дошла заради него. Номерът мина. Той сложи ръка пред устата си, за да скрие усмивката си, и отново се надвеси над чина — сигурно сменяше всички запетаи с точки или слагаше главни букви на произволни думи в изречението.
	— Ето това.
	Намерих страницата, където бях изписала всички бели полета, за да дам израз на раздразнението си колко депресиращ беше целият разказ. Често правя така. Обичам да добавям свои собствени думи в книгите, все едно си говоря с автора и двамата водим спор, от който съответната история става по-жива отпреди, когато все още не съм я прочела.
	— Знаеш, че тази книга е училищна собственост, Хети. Не бива да драскаш по нея.
	— Ами глобете ме.
	Томи и другият ученик се засмяха, но и двамата се опитаха да се престорят, че са се закашляли.
	— Ето тук например. Изобщо не разбирам идеята на този герой. Защо се обесва, след като се прибира у дома? Преживял е войната, а след това решава да се самоубие? Ако искаше да умре, трябваше просто да тръгне срещу вражеската армия с голямо бяло знаме над главата.
	— Помисли си за спомените, които продължават да го измъчват, и за вината, която изпитва за смъртта на своя приятел. Може би ако наистина беше преживял войната, той щеше да успее да продължи с живота си. В този разказ О’Брайън иска да почувстваме, че някаква част от този герой наистина е загинала във Виетнам, просто той все още не си е дал сметка за това.
	— И все пак погледнете колко е дълъг този разказ — настоях аз.
	Протегнах се да разлистя книгата и докоснах с пръсти ръката му, без да искам.
	Докосването беше като електрически шок. Усещането прониза цялата ми ръка и аз застинах за миг, неподготвена за него. Хвърлих поглед към Томи, но компютърът на Питър скриваше както ръцете ни, така и книгата. Бяхме по средата на училището, на пет метра от моя приятел, но никой не можеше да ни види. Сърцето ми заби по-силно, а дишането ми се учести. Питър не беше помръднал и едно мускулче. Сякаш и той беше зашеметен.
	Внимателно, много внимателно разлистих страниците обратно до началото на разказа, като се взирах в ръката му. Беше красива, с дълги пръсти, квадратни нокти и рехави косъмчета по кокалчетата и китката.
	— Поне двайсет страници — казах аз притихнала, все едно бях останала без дъх. Бях почти сигурна, че Томи не ме чува. — И нищо не се случва — добавих.
	— Героят не може да продължи напред. Точно затова не спира да обикаля около езерото. Ако го беше направил само веднъж, нямаше да почувстваш както трябва неговото безсилие.
	Неговият глас също беше притихнал, макар че нито един от нас не поглеждаше другия. И двамата се взирахме в бюрото и книгата пред себе си.
	— Ако не може да продължи… — преглътнах и отново протегнах ръка, този път нарочно, за да я отпусна точно до неговата, така че едва да се докосват — какъв е смисълът?
	Кожата му беше твърда, не като кожата на Томи, която беше по бебешки мека, и аз почувствах топлината от кутрето му, която преливаше в моето кутре и изпълваше цялото ми тяло. Искаше ми се да сложа ръка върху неговата и да сплета пръстите ни, но не посмях. Томи всеки момент можеше да се изправи и да ни види. Някой можеше да мине по коридора и да надникне през прозорчето в стаята. Отлетя една секунда, после втора, а Питър все така не помръдваше ръката си, отпусната до моята, и аз се наслаждавах на този мимолетен забранен контакт.
	Питър дълбоко си пое дъх, после отговори внимателно и ясно:
	— Героят вече е направил своя избор. Точно това е смисълът на разказа. Затова сега трябва да понесе последиците от своите решения. — Прочети отново този откъс — добави той, като взе книгата и прекъсна контакта помежду ни.
	Сърцето ми натежа като камък в гърдите. Той намери откъса, който търсеше, и ми подаде книгата, сетне се отдръпна на безопасно разстояние от мен.
	Думите сякаш плуваха по страницата. Нямах никаква представа какво означават. Спомних си първата си среща с Томи — как ме беше хванал за ръка и ме беше завъртял толкова мило, а аз не изпитах нищо, дори частица от реакцията, която бях усетила току-що от мимолетното докосване до кожата на Питър. Ако бях нормално момиче с нормални мечти, главата ми щеше да се завърти от несигурното докосване на Томи Кинакис. Щях да се кикотя, когато го обсъждам с приятелките си, и да го притеглям по-близо, вместо да навеждам глава и да се извръщам от него. Всичко щеше да бъде толкова по-просто, че ми стана жал за момичето, което никога нямаше да бъда. Колкото и добре да играех тази роля, аз никога нямаше да се вживея в нея.
	Значи беше дошло времето да спусна завесата и да се поклоня.
	— Добре. Струва ми се, че разбирам какво ми казвате.
	Затворих книгата и я прибрах.
	— Надявам се, че поне ще помислиш върху думите ми, преди да напишеш съчинението си.
	— Разбира се — отвърнах и добавих по-тихо: — Винаги мисля за това.
	Преди да успее да ми отговори, аз извадих лист хартия и надрасках нещо на него, после се изправих и взех якето и раницата си. Застанах между момчетата и Питър, така че да не го виждат, и му подадох листа, по средата на който му бях написала:
C>
	Как ти се струва новият приятел на Хети?
@	Холи Г.
C$
	Питър рязко вдигна глава и ме изгледа втренчено, а по лицето му се изписа объркване. Позволих на сърцето си да забие по-спокойно и бавно му се усмихнах — усмивка на съучастник, разкриваща всичко, без да има нужда от нито една дума, усмивка на актриса, която осветява цялата сцена и се обръща към всеки човек в публиката, за да му каже: „Аз съм твоя, само твоя“. Усмихнах му се със силата на всичко, заровено дълбоко в мен, което копнееше да излезе на свобода.
	И точно когато в погледа му започна да просветва разбиране, аз се обърнах и излязох от стаята, като намигнах на Томи, докато минавах покрай него.


>	Питър

	_четвъртък, 6 декември 2007 година_
	Как ми се струва новият приятел на Хети? Какво мисля за Томи Кинакис? Ето какво: мисля си, че приятелката на това момче е социопат.
	Всяка крачка, която правех, твърдо и безмилостно смилаше хрущяла в коленете ми с мрачно удовлетворение. Имах нужда да унищожа нещо и собственото ми тяло беше единственото, с което разполагах.
	Откакто бяха свършили тренировките по крос, отново бях започнал да тичам нощем, а тези зимни нощи бяха безкрайни. Снегът, който бе навалял за Деня на благодарността, се беше стопил и отстъпил място на сух, мрачен декември. Слънцето се предаваше и пропадаше зад хоризонта още докато паркирах на алеята пред къщата на Елза след работа, като хвърляше един последен слаб лъч по върха на металния силоз за зърно, преди мракът да погълне всичко и да започне тишината. Бяха изчезнали насекомите, които огласяха лятото с цвърченето си. Дори кокошките бяха замлъкнали. Нямаше нищо, което да разнообразява непрекъснатото ми усещане за вина, освен физическото усилие.
	Бях си купил челник, за да виждам къде стъпвам, и лъчите от него трескаво подскачаха по камъните. Бягах по средата на чакъла, с който беше застлан черният път, между далечните постройки на фермите, които просветваха като миниатюрни корабчета в бурно, но замръзнало море. Покрай пътя се издигаха дървета с голи клони, подобни на призраци на лунната светлина, но аз почти не им обръщах внимание.
	Тя излизаше с Томи, за да има алиби.
	Откакто беше напуснала със самоуверени крачки кабинета ми, не можех да мисля за нищо друго. В хамбара ми беше казала, че ще се превърне в последното момиче на света, за което някой би си помислил, че има любовна афера с учителя си по литература — и тази мащабна измама очевидно беше част от нейния план. Томи беше реквизит — нищо повече от реквизит за това момиче. Останалата част от следобеда и вечерята бяха минали като в просъница, докато се опитвах да смеля мащаба на онова, което бе сторила. Тя поддържаше многобройни самоличности; това беше единственото възможно обяснение. Беше опасна, пресметлива, диаболична и… гениална. Беше гениална, проклета да е.
	След онази вечер в хамбара бях прекъснал всякакви връзки, като отказвах да я заговоря или да я игнорирам в час, защото да я игнорирам щеше да означава, че съм я нарочил за нещо, а аз не можех да си позволя да се отнасям по-различно с нея, отколкото с всички останали ученици. И все пак веднъж на обяд се подхлъзнах. Карл забеляза, че я наблюдавам, докато бяхме в стола.
	— Проблеми? — попита ме той.
	Само това. Ако не друго, Карл беше лаконичен.
	Той хвърли поглед на Хети. Макар да се предполагаше, че като дежурни учители в стола би трябвало да наглеждаме учениците за сбивания и друго неприемливо поведение, обикновено двамата с Карл си седяхме отстрани.
	— Не — отговорих и бързо извърнах поглед, като натъпках една хапка в устата си.
	— Би трябвало да е забранено да носят такива блузи, докато не навършат осемнайсет — отбеляза той.
	Изведнъж ми стана трудно да преглъщам.
	— Някои от тях дори не приличат на деца. Момчетата — да, разбира се. Момчетата вече не се превръщат толкова бързо в мъже. Но тези момичета…
	— Да, знам.
	Въздържах се отново да погледна към Хети, но се чувствах така, все едно истината беше изписана по лицето ми. Сведох очи към сандвича си, сякаш бях привлечен от яйчената салата върху него.
	— На това място понякога все още се женят направо след гимназията — продължи Карл, който този ден беше разговорлив по някаква причина.
	Понякога добавяше „на това място“, когато говореше с мен, все едно беше неохотният ми екскурзовод в нравите на дълбоката провинция в южната част на щата Минесота.
	— Човек трябва да внимава — завърши той.
	Не отговорих и дори не вдигнах поглед, така че двамата прекарахме останалата част от обедната почивка, потънали в собствените си мисли. Ако беше заподозрял нещо за мен и Хети, той с нищо не го показа, а след онзи ден аз не допуснах повече грешката да погледна към нея.
	Единствените ни отношения през последния месец бяха посредством съчиненията, които пишеше за домашно. Четях ги на горния етаж, в стаята с компютъра, като се срамувах колко силно ми въздействаха думите, които беше употребила. Въпреки всичко, което се беше случило, тя си оставаше едно от най-интелигентните момичета, които бях срещал през живота си, с пъргаво и оригинално мислене. Представяше нови и нови гледни точки, оборваше собствените си аргументи и се обръщаше на сто и осемдесет градуса, за да прегърне някаква съвсем нова теория, която по-късно също подлагаше на съмнение и оставяше недовършена в края на съчинението си — като награда и предупреждение едновременно. Явно не пишеше чернова на съчиненията си, но на мен това ми харесваше. Все едно слушах как мисли на глас, все едно самата страница дишаше с нейния дъх. Никога не й пишех по-малко от отлична оценка, дори когато структурата на съчинението очевидно се нуждаеше от подобрение, защото знаех, че ще използва правото си да ми поиска обяснение, а не исках да рискувам да ми се наложи да говоря насаме с нея.
	И след като толкова бях внимавал да поддържам дистанция помежду ни, тя въпреки това беше успяла да ме издебне от засада — точно когато бях започнал да се отпускам и да си мисля, че е продължила напред. Даде ми онзи лист хартия и отново ме хвърли на шибаната клада.
	Завих към паркинга до езерото Кросби и минах покрай един пикап, в който нямаше никого. Наоколо също не се виждаха хора; пикапът изглеждаше така, като че ли са го изоставили преди няколко седмици. Забавих крачка, когато стигнах до неравния терен на пътеката около езерото. „По-меки крачки — бях казвал на момчетата от тренировките. — По-стегнато тяло.“
	Но нямаше нужда да си припомням това. Стомахът ми се стегна от само себе си, когато стигнах до отсрещния край на празния хамбар и забелязах, че прозорецът под големия дъб свети.
	Не. Беше невъзможно.
	Спрях на място, не че бях останал без дъх, както се опитвах да си внуша. Тичането всяка нощ — което се предполагаше да бъде едновременно наказание и бягство — вместо това само ме беше направило по-силен, но явно не толкова, че да продължа да тичам и сега.
	Сигурно са просто някакви младежи, опитах се да се убедя, докато изключвах челника си. Някакви младежи са дошли тук, за да пият бира или да пушат трева. Промъкнах се по-близо, като успокоявах дишането си и през цялото време се обвинявах, че съм проклет идиот заради това че не се обръщам и не хуквам обратно към гората.
	Доближих се достатъчно, за да надникна вътре, и я видях.
	Беше постлала едно одеяло на пода и бе запалила туристически фенер до него. Седеше с кръстосани крака и четеше книгата в скута си, а до нея имаше бутилка с вода. Дългата й коса беше прибрана в качулката, а страните й сияеха в оранжево на светлината на фенера. Въпреки че преди малко ми беше топло, забелязах как дъхът й ставаше на пара на фона на тъмното яке. Нещо в изправената стойка на раменете или в начина, по който беше свела глава към книгата, ми напомни за Алиса в Страната на чудесата, а и ме обзе световъртеж, все едно аз бях пропадащият в заешката дупка.
	Обърнах се и тихо се отдалечих до мястото, където започваше пътеката. Едва различавах редицата от дървета, която отбелязваше границата на имота на Елза. Трябваше просто да светна челника и да се затичам. Прасците ми започваха да изстиват и да се стягат. Сега беше моментът да продължа да бягам — но не можех да го направя.
	Погледнах обратно към хамбара и хоризонта зад него, на който не се виждаше нищо. Тя беше сама, напълно уязвима, и гневът ми изведнъж се насочи право срещу нея, като ме изпълни със зашеметяващо задоволство. С пет крачки прекосих откритото пространство и бутнах навътре скърцащата врата. Тя вдигна очи, стресната от присъствието на друг човек.
	— Какво правиш тук, по дяволите?
	Когато откри, че съм аз, на лицето й се изписа усмивка.
	— Уча.
	— Глупости.
	— Не, уча по история. Мога да те уверя, че Ренесансът не е глупост.
	Когато забеляза ластичната лента на главата ми, усмивката й се разшири.
	— Какво е това?
	— Челник.
	Рязко го свалих от главата си и го натъпках в джоба си.
	— Добре — каза тя.
	Изглеждаше развеселена от потните ми дрехи и неприкрития ми гняв.
	— Отговори на въпроса ми, Хети. Какво правиш тук?
	— Вече ти казах. Подготвям си домашното.
	— Не, би трябвало да си подготвяш домашното у дома или в училищната библиотека.
	— Библиотеката е затворена.
	— Добре, в някоя топла, добре осветена стая — изплюх всяка дума, без да обръщам внимание на остроумните й възражения. — А не в някаква проклета неотоплена постройка посред зима.
	Тя остави книгата, изправи се и се обърна към мен, като свали качулката на синьото си карирано яке, с което изглеждаше около петгодишна.
	— Престани, тук е поне четири градуса. Ако имаше басейн, можехме направо да скочим в него. — Тя се разсмя, после добави: — Всъщност те чаках да дойдеш.
	— Откъде знаеш, че тичам насам?
	— Не знаех, но си помислих, че може би ще го направиш. След онова, което ти казах.
	— А ако не бях дошъл? Просто щеше да идваш тук всяка нощ, докато не умреш от студ или някой друг не те намери пръв? — настоях и пристъпих към нея.
	— Кой може да дойде тук?
	— Кой ли не! Господи, Хети. Защо не мислиш с главата си?
	— Според мен реагираш малко пресилено — каза тя.
	Започваше да се ядосва. Добре.
	— Можеше да те изнасилят или да те оберат.
	— Доста песимистична прогноза — отбеляза тя.
	— Никой нямаше да те чуе, ако започнеш да пищиш.
	Застанах на ръба на абсурдното й одеяло за пикник, като се надвесих над нея.
	— Не сме в Минеаполис, Питър. Ако случайно не си забелязал. Намираме се в Пайн Вали, където никога не се случва нищо лошо, с изключение на сушата. А аз съм си донесла вода, нали виждаш?
	Тя отново се опитваше да разведри настроението. Нямаше да стане.
	— Защо излизаш с него?
	— С Томи? — Лицето й незабавно светна, все едно бях задал точно този въпрос, на който се беше надявала. — Как ти се струва? Одобряваш ли го?
	— Кажи ми, че този идиот наистина ти харесва. Кажи ми, че не го използваш, за да стигнеш до мен.
	— Предпочитам да мисля за това като за нещо, което правя в интерес на обществото. Всички са доволни, че излизаме заедно. Не можеш да си представиш.
	Тя изглеждаше безкрайно доволна от себе си и аз не издържах.
	— Защо? — настоях, като я сграбчих за раменете.
	Разтърсих цялото й тяло над фенера, така че сянката й започна да се мята по стените и тавана. Задоволството по лицето й се стопи. Явно най-сетне разбра, че нямаше да участвам в нейната игричка.
	Отново я разтърсих, като я вдигнах във въздуха и оставих синини по раменете й.
	— Защо правиш това?
	— Защото те обичам.
	В сенките от светлината от фенера очите й бяха широко отворени и тъмни. Последните й думи прозвучаха неуверено и аз осъзнах колко сме близо един до друг: на един яростен, болезнен дъх разстояние.
	Веднага я пуснах и се извърнах, като се опитвах да си възвърна самообладанието.
	— Това е увлечение. Ти не ме обичаш, ти си влюбена в мен.
	Избърсах студената пот от челото си и се опитах да възстановя някаква дистанция помежду ни.
	— Никой няма да заподозре нищо, Питър — каза тя.
	Беше застанала точно зад мен.
	— Престани.
	— Никой няма да разбере, че съм твоя.
	— Ти не си моя.
	Извърнах се и тя също застина на мястото си. Не беше толкова самоуверена, че да прекоси и последното разстояние помежду ни. Все още си беше дете. Възползвах се от това колебание, от този последен проблясък на невинност.
	— Не виждаш ли колко грешно е това?
	— Не знаех, че си ти. Не знаех, докато не стана твърде късно. Вече бях пропаднала в любовта си.
	Сега говореше тихо и умолително, а гласът й започна да разрушава нещо в мен — нещо, което се бях опитвал да укрепя през последните няколко седмици.
	— Просто искам и ти да ме гледаш така, както го чувстваш. Знам, че е така. Въпреки че не можех да си го представя.
	— Какво смяташ да правиш, Хети? Да спиш и с двама ни?
	— Не — каза тя, като преглътна тежко. — Само с теб.
	Устата ми пресъхна и сърцето ми започна да бие опасно силно.
	— Но ти го оставяш да те целува.
	— Ревнуваш ли?
	По лицето й пробягна усмивка и веднага изчезна.
	— Това е просто актьорско изпълнение, Питър. Не е толкова трудно да се преструвам на приятелката на Томи. Можех да се справя с тази актьорска задача още когато бях на дванайсет.
	Пристъпих още една крачка към нея, привлечен въпреки разума си от това момиче, което непрекъснато сваляше нови и нови маски като матрьошка, всяка една по-дръзка от предишната — беше като психологически стриптийз, който ме измъчваше с копнежа да я разкъсам, за да видя с очите си коя или каква беше всъщност.
	— Целият ти живот ли е актьорска игра?
	Хети сведе глава и по лицето й най-сетне пробяга нещо като срам.
	— Да — прошепна в отговор тя.
	— И каква роля би трябвало да играя аз?
	— Никаква! — възкликна тя и отново вдигна глава.
	— Ти си планирала цялата тази сцена.
	— Не! Изобщо не е така.
	— Кой трябва да съм аз, Хети? Учителят от големия град, който проваля живота си заради теб? Който те прегръща цялата, с всичките ти преструвки? Ето така?
	За един удар на сърцето прекосих дистанцията между нас и отново я сграбчих.
	— Това ли е моментът, в който трябва да ти се обясня в любов? Сега ли трябва да ти кажа, че не мога да спра да мисля за теб, по дяволите?
	— Да — изхълца тя.
	— И как продължава тази фантазия, Хети? Какво се случва после?
	В очите й се тълпяха страх, гняв и възбуда — всичко, което измъчваше и мен самия след онази пиеса по „Джейн Еър“ — и тогава аз си дадох сметка какво се случва после и вече не можех да се възпра да не го направя.
	Двамата се раздвижихме едновременно. Устата й стана моя във вихър от устни, език и зъби и аз я съборих на пода заедно с мен, право във водовъртежа на ада, който ни посрещна с отворени обятия.


>	Хети

	_януари 2008 година_
	Изгубих девствеността си на петнайсет години, макар че „изгубих“ не е подходяща дума за това, което се случи. Не съм я изгубила наистина, все едно е тетрадка за домашно или мобилен телефон. Нямаше как да я намеря и да я върна обратно. Аз я отдадох — в сутерена на Майк Крествю, на един стар диван с тапицерия на растителни мотиви, докато гледахме „Властелинът на пръстените“. Предполагам, че като за първи път беше съвсем типично, с единственото изключение, че аз не бях хлътнала по Майк. Основното чувство, което изпитвах, беше любопитство. Няма как да гледаш толкова много сезони на „Сексът и градът“ и да не си поне малко любопитна. А Майк беше симпатичен — последна година в гимназията, нетърпелив да замине, за да продължи да учи в големия град. Сигурно точно това нетърпение ми е било най-симпатично у него.
	Бяхме стигнали до онзи момент във филма, в който Гандалф се бие с огненото чудовище и след това пропада в ада или каквото е там, когато аз се обърнах към Майк и го попитах дали иска да правим секс.
	Той изглеждаше доста изненадан. Двамата с Грег бяха по-добри приятели, отколкото бяхме ние двамата с него, но Грег беше заминал някъде за почивните дни, така че бях дошла сама на гости у Майк.
	— Имаш ли презерватив? — попитах го. — Ако нямаш, можем да забравим за това.
	Беше комично колко бързо намери презерватив и провери дали родителите му още са на пазар.
	Самият секс беше нервно, странно преживяване, а аз не помогнах особено да стане по-добре. Майк каза, че не му е за пръв път, така че просто легнах по гръб и се оставих, като май повече наблюдавах, отколкото участвах. Онова, което си спомням най-ясно, ако не се брои грубата материя на тапицерията на дивана, която ме жулеше по задника, беше вената, която изскочи на челото на Майк, подобна на лъкатушеща река от кръв. След този ден реших, че съм разбрала какво представлява сексът, и не изпитвах желание да опитам отново.
	Миналата есен, точно когато започнах да уча в гимназията, а Майк вече беше заминал за Минеаполис, за да се наслаждава на новия си живот, дядо ми почина точно по средата на прибирането на реколтата и се наложи родителите ми да тръгнат за щата Айова, за да се погрижат за погребението.
	Дядо ми от години живееше в старчески дом, след като баба беше починала, а той бе получил удар. Преди удара беше същият като татко — корав, практичен мъж. С тази разлика, че татко имаше чувство за хумор, докато дядо винаги ми изглеждаше напрегнат, сякаш очакваше всеки момент да се случи нещо лошо, но не казваше и дума за това. След като получи удар, все едно нещо го обърна с хастара навън. През цялото време плачеше. Плачеше, когато ходехме при него в старческия дом, когато сестрата го слагаше да си легне вечер, дори когато се случваха неща, които би трябвало да го направят щастлив, например бейзболният отбор „Минесота Туинс“ да спечели мача. Все едно всички емоции, погребани дълбоко в него в продължение на осемдесет години, бяха започнали да текат през очите му.
	Старческият дом беше потискаща сграда от бетон в покрайнините на Демойн, с напукана веранда, на която седяха всички стари жени от дома и се опитваха да ни заговорят от инвалидните си колички. Ние не ги поглеждахме, а не откъсвахме поглед от обувките на мама, докато влизахме. Дядо винаги ни черпеше със стари меденки, които можеха да ти строшат зъбите, и ние послушно седяхме и ги дъвчехме, докато мама си говореше със стените в стаята и се въртеше насам-натам, за да подрежда разни неща, а дядо се взираше в нас и по старото му лице с посивяла набола брада тихо се стичаха сълзи.
	Когато той умря, аз се запитах дали татко няма да се разтревожи повече от това, че ще пропусне прибирането на реколтата. В нашия град никой не говореше за чувствата си. Хората просто понасяха ударите и загубите и едва кимваха, ако някой друг споменеше за тях. Беше прието да се пошегуваш като татко, но всяка друга проява на емоция бе посрещана с каменни физиономии, като на онези хора от картината „Американска готика“. Всичко оставаше скрито и понякога се питах дали изобщо го има. Но предполагам, че татко наистина е обичал баща си, защото замина по средата на прибирането на реколтата и намери фермер на сезонен договор, който да се погрижи за нивите, докато го няма.
	Аз останах сама у дома до края на седмицата, за да не пропускам часовете, и трябваше да пътувам за погребението в неделя. Един следобед си четях на люлката до къщата, като разсеяно прокарвах ръка по очертанията на гърдите си, докато разлиствах страниците, когато вдигнах очи и видях на пет метра от себе си Марко, който ме гледаше втренчено. Беше високо и набито момче — с онова телосложение, което се получава от тежък труд в комбинация с много храна от закусвалнята, мускули върху мазнини върху мускули. Татко ми беше казал, че е родом от Гватемала, имаше тъмна кожа и тъмна коса, но очите му бяха светли и приковани в ръката върху гърдите ми.
	Скочих от мястото си, промърморих някакво извинение и изтичах обратно в къщата. Дори заключих входната врата, която според мен никой не беше заключвал дотогава, и през целия следобед го наблюдавах през завесите в стаята си. Може би от книгата, която четях, а може би от огъня, който ми се стори, че виждам в очите му, но тази вечер за пръв път получих оргазъм. И преди това се бях опитвала да мастурбирам, но явно мотивацията беше най-важното.
	Откакто се бях влюбила в Питър, мотивацията не представляваше никакъв проблем.
	И все пак нищо, което си бях представяла в леглото вечер, не можеше да ме подготви за онова, което се случи в хамбара на семейство Ериксън. Неговият гняв ме стресна и аз едва ли не изгубих надежда, когато той изведнъж ме сграбчи и ни повали на колене. Спомням си всичко — как прокарваше ръце по всяка част от мен, която можеше да достигне, как кожата ми гореше на всяко място, където ме целуваше. Той беше потен, възбуден и настоятелен, а след това всичко свърши толкова бързо, колкото бе започнало.
	— Не можем да го правим — каза той, като ме отблъсна.
	Аз отново се притиснах в него, като го целунах по врата и зарових пръсти в косата му. Ухаеше толкова хубаво. Запитах се кога момчетата спираха да миришат на момчета и започваха да ухаят на тази смес от мускус, сапун и огън. А може би Питър винаги си беше ухаел така. Какво щях да направя, ако се бяхме разминали в търговския център, когато той е бил на шестнайсет? Дали осемгодишният ми нос щеше да надуши, че сме създадени един за друг, и щеше да ме накара да тръгна след него между закусвалните? Усмихнах се, притиснала лице към ключицата му, и промърморих:
	— Имам презервативи.
	Той простена и ме целуна по слепоочието, после обхвана лицето ми с двете си ръце.
	— Опитваш се да ме убиеш, нали?
	— Не, Питър — поклатих глава, колкото ми позволяваха ръцете му. — Опитвам се да ти помогна да живееш.
	— Престани да се преструваш, Хети. Кажи ми какво искаш наистина.
	— Искам теб. Искам просто теб.
	Повтарях го отново и отново, със затворени очи, докато притисках бузата си в ръката му. Палецът му докосна устните ми и аз ги разтворих, като се надявах да ме целуне, но той не го направи.
	Вместо това се изправи и се отдръпна от мен.
	— Ти нямаш осемнадесет години.
	Сърцето ми подскочи.
	— Какво значение имат още няколко седмици?
	— От законова гледна точка тези няколко седмици са разликата между това да ме уволнят и това да ме уволнят, да ме арестуват и да ме хвърлят в затвора.
	Отбелязах, че не спомена нищо за развод, но не исках да повдигам тази тема и да си провалям шансовете още сега.
	— Е, какво ще направиш за рождения ми ден? Ще ми организираш празненство? Ще ми подариш нещо?
	— Ще те напляскам — каза той почти на себе си, после поклати глава и започна да се смее.
	Смехът му не звучеше много щастлив.
	— Ей, аз вече ще бъда на осемнайсет — възразих, като се изправих и скръстих ръце. — Вече няма да можеш да ми говориш така, все едно съм малко дете.
	Вместо да отговори, той закри лицето си с ръка. Отидох при него и дръпнах ръката му, така че да му се наложи да ме погледне.
	— Ако ще напляскат някого, това си ти. Ти си лошото момче, което си мисли неприлични неща за непълнолетната си ученичка.
	Направих най-добрата си имитация на строга секси учителка, но той не беше в настроение за шеги. Очите му се впиваха в лицето ми, все едно отчаяно търсеше нещо в него и не го откриваше. Не знаех как да го успокоя, когато не вярваше на нито една моя дума. Най-сетне той отново простена, сякаш се предаваше, и ме обгърна с ръце, като отпусна челото си върху моето. Това беше най-милият жест, който беше правил към мен, и сърцето ми подскочи в гърдите. Надеждата едва не ме задуши.
	— На света няма достатъчно наказание за нито един от нас двамата, но ние не сме дошли за това, нали?
	Не исках да кажа нещо неподходящо и не отговорих нищо. Просто затворих очи и се облегнах на него.
	— Кога ще станеш на осемнайсет? — попита той.
	— На четвърти януари — прошепнах в отговор.
	Той помълча известно време. А после каза нещо, от което сърцето ми се изпълни с толкова щастие, че заплашваше да се пръсне.
	— Ще те заведа в Минеаполис.


	Уговорихме се да го направим в почивните дни след рождения ми ден. Той каза на жена си, че отива на гости на стари приятели в града, а аз казах на моите родители, че искам да посетя щатския университет в Минеаполис. Татко беше настоял да си подам документите и в него, ако все пак реша следващата година да следвам някъде по-близо, и двамата бяха развълнувани — или поне толкова развълнувани, колкото бяха способни — когато им казах, че планирам да отида да видя този университет. Мама ми предложи да ме закара с колата и да ме вземе след това, но аз отговорих, че съм се уговорила да гостувам на една приятелка от гимназията, която се беше преместила да живее със семейството си в покрайнините на Минеаполис.
	— Иска да ме заведе на казино за рождения ми ден — обясних им една вечер на масата със сервиран бьоф „Строганов“.
	Татко се разсмя, мама се намръщи и двамата ми заявиха, че не ми разрешават да изгубя повече от двайсет долара в казиното, но това беше достатъчно, за да придаде максимална достоверност на моята измислица. В повечето случаи тази тактика беше ключова в отношенията с моите родители. Беше достатъчно да си призная за някаква малка пакост, за да им затворя очите за всякакви други възможности за неприемливо поведение от моя страна. А дори да подозираха нещо друго, сигурно беше в същия спектър от неща, които вече можех да направя сама, след като съм навършила осемнайсет години — да се татуирам или да си купя цигари. Да спя с женения си учител по литература, беше толкова далеч от радара на подозренията им, че бе смехотворно.
	Останалата част от декември премина със скоростта на бавноразвиващ се айсберг. Всеки ден се точеше като цяла вечност. Смените ми в дрогерията бяха безкрайна поредица от клиенти. Томи ме заведе на автокино и се опита да ме опипа през пуловера. Порша се разболя от грип, а след това ми го предаде — със зачервеното гърло, кашлицата и всичко останало. Единственото хубаво нещо този месец беше часът на Питър, където седях отпред, както обикновено, и се преструвах, че не поглъщам с очи всяко негово движение. Продължавах да си бърборя с Порша и Маги и да споря с повечето от аргументите на Питър, точно както обикновено. Единственият ни физически контакт беше един път, когато събираше домашните; бе помолил всички да предадат съчиненията си напред по чиновете, а след това мина покрай първите чинове и събра купчините. Аз му подадох купчината от моята редица и пръстите ни се докоснаха за миг. Това беше всичко.
	Но един ден, в седмицата преди Коледа, току-що бях довършила едно съобщение на мобилния си телефон, когато се чу звънецът и Питър веднага каза:
	— Хети!
	— Да? — отговорих и изпратих съобщението си, преди да се изправя на чина.
	— Телефонът — при мен. Веднага. Ще си го вземеш след часовете.
	Изтърчах до катедрата, обзета от екстаз, че съм нарушила правилото за използване на мобилни телефони в час. Стори ми се гениално как си намери извинение да ме види насаме, но след часовете в кабинета му имаше цяла групичка от ученици втора година, които учеха за изпитите.
	Той вдигна поглед от тълпата пред себе си, когато влязох, и каза:
	— О, Хети. Телефонът ти е там. Следващия път го остави у дома, става ли?
	Кимнах и си го взех, обзета от пълно разочарование, след като през половината ден си бях фантазирала как ще се докоснем, ще си прошепнем нещо или дори ще се целунем тайно зад вратата.
	Едва след като си събрах учебниците от шкафчето, забелязах полученото съобщение на телефона си. Беше изпратено до мен от мен самата преди половин час.
C>
	От косата й висяха още пет глави на разпнати, безизразни като нея.

	Ти ли си това? Не спирам да те гледам, колкото и да не искам. Да те гледам, е единственото ми препитание.

	Провери предната дясна гума на колата си.
C$
	Излязох почти на бегом от училище, прекосих паркинга и открих върху гумата един правоъгълен пакет, увит в златна хартия, скрит под калника.
	Качих се в пикапа и го отворих, като първо се огледах, за да се уверя, че никой не ме вижда. Беше книга — издание с твърди корици на „V“, първият роман на Томас Пинчън, от който бе цитатът в съобщението. Точно това беше книгата, на която искаше да получи автограф, когато за пръв път го бях срещнала случайно във форума. Струваше ми се, че това се е случило преди цял един живот. Вътре не пишеше нищо. Той беше внимавал да не остави никаква следа, която да ни свързва, но в момента това изобщо не ме интересуваше. Защото ми беше направил подарък за Коледа.
	Подуших хартията, с която беше опакована книгата, и прошепнах думата на глас — „препитание“, — като се чувствах зашеметена от щастие; беше по-силно, отколкото през целия ми живот досега.
	Тази година получих и още един неочакван подарък. Джералд ми изпрати видеокамера с бележка, написана със завъртения му почерк, в която ми пожелаваше упорита работа и да се посветя на съвършенството. Двете с Порша прекарахме последните няколко вечери преди коледната ваканция, като изпълнявахме пред камерата сцени от любимите си филми, и така времето мина по-бързо.
	Тази Коледа беше много странна. Макар че Грег не ми липсваше, или поне не точно, беше неестествено да не бъде с нас, да не отваря подаръците си със замах и да крещи от изненада или вълнение. Нямаше никой друг, с когото да деля вниманието на мама и татко. Двамата седяха на дивана, като духаха кафето в чашите си, за да изстине, и ме гледаха с престорено щастие — от онова, при което се правиш, че всичко е нормално — докато отварях единствената голяма кутия под елхата.
	Подаръкът ми се оказа куфар — прекрасен куфар. Беше компактен и семпъл, с хитро разположени джобове и разделители от вътрешната страна, а колелцата му сякаш бяха направени от титан. Докато обикалях с него около кухненската маса, жужаха тихо и елегантно по ламината.
	— Страхотен е — казах им искрено аз, а после силно ги прегърнах един по един.
	— Ако следващата година ще обикаляш света, трябва да си подготвена както трябва — отговори татко и разроши косата ми, която и без това беше разрошена, след като току-що бях станала от леглото.
	Мама първо ми показа как да почиствам петната и праха от куфара, така че черната материя да продължи да изглежда толкова добре, а след това ми приготви огромен омлет с шунка, бекон, зелени и червени чушки, който не можах да изям и наполовина.
	Веднага опаковах багажа си в куфара и го сложих в ъгъла на стаята си, докато декември се превръщаше в януари, а на сутринта на 5 януари, събота, го сложих на седалката до шофьора в моя пикап — където изглеждаше абсурдно не на мястото си — и подкарах към хотел „Краун Плаза“ в центъра на Минеаполис.
	Бях останала без дъх, когато почуках на вратата на стаята му, и след като ми отвори, двамата се изгледахме втренчено.
	— Здравей.
	Вместо да отговоря, само се усмихнах, защото нямах доверие на гласа си в този момент.
	— Заповядай — каза той, като отстъпи встрани и неловко махна с ръка към стаята.
	На бюрото имаше ваза с лилии. Отидох при тях и докоснах едно от белите им листенца с неравни ръбове.
	— Хубав хотел — отбелязах аз.
	— Не, не — имам предвид, че хотелът наистина е хубав, но аз донесох цветята. Веднъж ми каза, че са ти любимите.
	Струваше ми се малко стреснат, но все пак ме доближи. Пуснах дръжката на куфара си, извадих едно цвете от вазата и вдъхнах аромата му, като затворих очи.
	— Благодаря ти.
	— Честит рожден ден.
	Почувствах топлина, когато чух гласа му толкова тихо и близо до ухото си. Не вярвах, че е възможно да бъда по-щастлива, отколкото в този момент, когато мълчаливо стоях до него, цялата вечер беше пред нас и нямаше никой друг на света, който да ни попречи. Обърнах се към него и съблазнително се усмихнах.
	— Няма ли да има друг подарък за мен?
	Той вдигна ръка и прокара пръст по брадичката ми.
	— Все още не знам.
	Пристъпих по-близо и вдигнах лице към неговото.
	— Как да ти помогна да разбереш?
	Той не ме разочарова. Бавно, съвсем бавно се наведе и ме целуна. Никога не ме бяха целували така — сякаш целувката му беше направена повече от въздух и обещания, отколкото от плът и кръв. Почувствах как омеквам и се навлажнявам. Протегнах се да разкопчея ризата му, но той ме спря.
	— Не.
	— Не? — повторих аз, все едно никога не бях чувала тази дума.
	Той се засмя и ми сложи шала.
	— Сега излизаме.
	Навън беше адски студ, така че тръгнахме да се разхождаме по плетеницата от покрити галерии, които свързваха небостъргачите в центъра на града на нивото на втория етаж, осеяни с входове на магазини и корпоративни офиси. Повечето от магазините бяха затворени за уикенда, така че само разглеждахме витрините и влизахме в малкото, които все пак работеха. Питър избра лъкатушещ маршрут, с който прекосихме идеалния център, а след това се спуснахме на нивото на улицата в театралния квартал, където имаше повече хора. Разпознах старата фасада със светещи крушки на театъра, където бях ходила да гледам „Лешникотрошачката“, когато бях на десет години.
	— Имаш предвид, миналата година? — пошегува се той, когато му споделих това.
	— Не знам, стари човече. Защо не ми го издълбаеш на каменна плоча, за да не забравям колко съм малка?
	— Забравих си длетото.
	Той протегна ръка и просто хвана моята, и двамата продължихме да се разхождаме така, ръкавица в ръкавица, все едно го правехме всеки ден, и никой от хората, с които се разминавахме, дори не ни погледна.
	Продължихме да се шегуваме, да се закачаме и да се държим така, сякаш сме пили, макар че и двамата бяхме напълно трезвени — докато не стигнахме до един ресторант със сини светлини над входа, които се издигаха на три етажа височина.
	— Гладна ли си? — попита ме той, като ми отвори вратата, облицована с мозайка в ярки цветове.
	Беше ранен следобед и в ресторанта нямаше много хора, така че ни настаниха веднага. Оказа се ресторант за тапас, един от любимите на Питър, и той ми каза да си поръчам всичко, което ми хареса в менюто. Скоро цялата маса беше покрита с миниатюрни чинийки с екзотична храна и аз опитах от всичко. Макар че някои неща се оказаха странни на вкус, повечето бяха много вкусни. Любимото ми беше телешки език в зелево листо с някакъв невероятен сос, в който да си го топиш. Предложих на Питър да го опита, но той отказа.
	— Аз съм вегетарианец.
	— Какво?
	Не очаквах това. Огледах масата, все едно можех да открия някакво доказателство, че яде месо, и едва тогава си дадох сметка, че всички неща от неговата страна бяха със сирене, зеленчуци и тесто. Беше съвсем незначителна подробност, но някак си успя да ме разколебае, сякаш ни отдалечи още малко един от друг.
	— Какво друго не знам за теб?
	Той се усмихна и се замисли, преди да отговори.
	— Мразя тофу — каза той и дори се намръщи при тази мисъл. — Веганите сигурно ще ме прокълнат, но това нещо винаги ми напомня за „Отровно зелено“, онзи антиутопичен филм с Чарлтън Хестън.
	— Аз никога не съм опитвала тофу.
	— Имаш късмет, че е така.
	Засмях се и го попитах:
	— Защо стана вегетарианец?
	— Майка ми беше такава. И, общо взето, ме отгледа по този начин.
	— Аз обичам пилето на мама.
	— Аз обичах печурките на мама.
	— Гъбите са гадни — обявих аз. — От къде на къде хората ще ядат гъбички?
	— „Гъби“ и „гъбички“ не е едно и също — поправи ме той.
	— Благодаря за уточнението, много си забавен. И между другото, мразя да ме поправят.
	Питър затвори очи и поклати глава в знак на съжаление.
	— Повярвай ми, и аз мразя да го правя. Излиза ми от устата, преди да се усетя.
	— И при мен е така. Понякога по средата на разговора изведнъж осъзнавам, че не вярвам на нито една дума, която казвам.
	Бях грейнала от щастие, увлечена от тази игра, в която разкривахме лични неща за себе си, но Питър притихна и точно тогава сервитьорът дойде да ни попита дали не искаме да си поръчаме нещо друго. Когато отново останахме сами, той се наведе над масата и ме хвана за ръката, като ме гледаше в очите, и в този момент на света за мен нямаше нищо друго, освен тази маса и ние двамата, плътно обгърнати в нейния кръг от светлина.
	— Кажи ми нещо истинско — помоли той.
	— Току-що го направих. За пилето на мама. И за гъбите.
	Закачливата ми усмивка се разколеба, докато го казвах.
	— Това е друго. Това са подробности. Факти без смисъл и без тежест. Фактите са навсякъде. Кажи ми нещо дълбоко — нещо, което е също толкова част от теб, колкото са дишането и зъбите ти; нещо, за което дори не можеш да си представиш как да излъжеш. Кажи ми нещо, което да те запази само за мен в този момент.
	За миг останах втренчена в чиниите на масата, после споменът се появи в главата ми, все едно през цялото време бе очаквал да го разкажа. Погалих пръстите му със своите и се запитах откъде да започна, а после си зададох въпроса какво ще си помисли за мен, когато свърша. Поех си дълбоко дъх и заговорих, като внимателно подбирах думите си:
	— Когато бях малка, винаги се влачех след брат си Грег и близнаците Бийсън, които живееха през една ферма от нас. Бяха по-големи момчета, които обичаха по-грубите игри, и аз едва успявах да не изоставам с колелото си, когато бях с тях, а освен това не бяха особено мили с мен. Ако имаше някой друг, с когото да си играя, сигурно нямаше да ходя след тях. Но когато живееш в дълбоката провинция, се налага да си играеш с този, чийто дом е близо.
	Понякога отивахме да гоним котките, които живееха в хамбарите, или да плуваме в езерото. Понякога ме караха да крада разни неща от дрогерията, защото никой не ме спираше, освен да ме попита как е мама. Друг път просто ми казваха да се прибирам.
	Един ден решиха да отидат с колелата си до кариерата и ги последвах, както обикновено. Кариерата бе оградена от телена мрежа, но на няколко места оградата беше скъсана, а от години никой не беше работил там. Не беше трудно да влезем. Оставихме велосипедите си горе и се спуснахме по скалите. Приличаха на някакво великанско стълбище, изсечено в земята, все едно слизахме в някакъв друг свят. Аз бях много развълнувана и тръгнах да разглеждам наоколо веднага щом стигнахме до дъното. Момчетата подредиха консервени кутии и започнаха да ги замерят с камъни. Аз не им обръщах внимание и без да искам, минах пред тях, докато един камък ме удари ето тук.
	Прокарах върха на пръста си по линията на белега, която минаваше точно под дясната ми вежда. Кожата там винаги ми се струваше твърде гладка, лъскава и хлътнала навътре.
	— Паднах на земята и кръвта потече навсякъде. Влезе ми в окото, така че не виждах нищо. Момчетата започнаха да си крещят и да крещят по мен. Май беше забранено да влизаме в кариерата, за да си играем там. Когато ги обвиних, че са ме ударили нарочно, единият от близнаците — не знам кой точно — започна да ми говори на ухото и ми каза, че ако ги издам, ще си платя за това. Никога повече нямало да ме пуснат да си играя с тях, а ако се влача след тях, ще замерят с още камъни. „Но тогава наистина ще бъде нарочно“, каза ми той.
	После се опитаха да ме избутат обратно нагоре по скалите, но аз все още не виждах нищо, а главата ми пулсираше от болка. На няколко пъти паднах и най-сетне Грег ми каза да не мърдам оттам, докато те отидат да доведат някого на помощ.
	Останах да лежа на дъното на кариерата в продължение на цяла вечност или поне така ми се стори. Нямаше никаква сянка и от слънцето ми прилоша. Знаех, че ще дойде баща ми и ще трябва да го излъжа, и бях сигурна, че Господ ще ме убие на място. Нали на неделното училище ни казваха, че трябва да почитаме баща си и майка си? Представих си как самият Господ слиза по тези великански стъпала на скалата, посочва ме с пръст и ми забранява да се върна в обикновения свят.
	Когато татко дойде, аз му казах, че сама съм се спуснала в кариерата, въпреки че момчетата са ми казали да не го правя, и съм паднала. Плачех и треперех в очакване на възмездието, което несъмнено щеше да се стовари върху мен, но татко просто ме вдигна с големите си ръце и ме носи по целия път обратно до пикапа си, а после ме закара у дома. И този ден никой не беше наказан. Дори аз.
	Разсеяно потърках белега си, докато сервитьорът отнасяше чиниите ни.
	— Грег и близнаците Бийсън ми бяха благодарни за това. Дори откраднаха за мен от любимите ми сладко-кисели бонбони, но аз бях като парализирана през цялата седмица. Продължавах да очаквам нещо да се случи и вече не издържах. Не се съмнявах, че трябва да бъда наказана по някакъв начин за стореното. Когато отидох на църква в неделя, казах единствената молитва, която съм отправяла за себе си. „Мили Боже — казах аз. — Ако си ми сърдит, порази ме веднага.“ Но нищо подобно не стана. Органът продължи да свири. Родителите ми продължиха да пеят химните. Когато осъзнах, че няма да ми се случи нищо лошо, ме заля вълна от облекчение. Значи Господ нямаше нищо против. Тогава започнах да се преструвам все повече и повече, всички ме приемаха все по-добре, и на следващата седмица казах същата молитва, както и на по-следващата. И продължих да я казвам всяка неделя, откакто бях на осем години. „Мили Боже, ако си ми сърдит, порази ме. Порази ме веднага.“ И всяка седмица, в която той не го прави, аз си тръгвам от църквата с чувството, че съм… опростена. Сякаш все още съм покрита с кал, но калта вече не е мръсна. Знам, че не съм добър човек, Питър. Не мисля, че някога ще стана такава. И това е нещо, за което не мога да си представя да излъжа. Не мога да вляза в църквата и да кажа: „Благослови ме, защото съм грешна“. Знам, че не бива да бъда благословена. Затова влизам и казвам: „Порази ме“. И макар да съм сигурна, че някой ден Господ наистина ще го направи, не мога да се променя, защото колкото и да ми се иска да бъда добра и да стана една от благословените… — вдигнах ръката му, целунах я по дланта и отпуснах лице върху нея — повече искам теб.
	Потърках лице в ръката му, за да попия усещането за кожата му и да го запомня за следващите дни. Той ме погали с палец по бузата, като се взираше в мен, сякаш също искаше да ме запомни.
	— Как ти се стори? — попитах го и гласът ми потрепери. — Мислиш ли, че беше достатъчно истинско?
	— Мисля…
	Той дълбоко си пое въздух и бавно го изпусна, после сложи ръцете ни обратно на масата и целуна моята.
	— Мисля, че вече ще трябва да ни порази и двамата.
	Върнахме се в хотела и бавно се съблякохме, като се наслаждавахме на телата си, които разкривахме един пред друг. Когато дрехите ни се озоваха на купчини на пода, той ме сложи да легна на леглото и се зае да изучава цялото ми тяло с леки докосвания. Докато обикаляше по мен, тихо ми говореше — колко красиви са гърдите ми, колко сладки са на вкус. Преброди корема ми, хълбоците, вътрешната страна на бедрата и думите му породиха нещо в мен, някакво диво животно, което се мяташе и напрягаше сили в тялото ми, сякаш изкова хиляди невидими емоции, уловени в кожата ми. Когато и той легна и проникна в мен, усещането стана твърде силно, за да го задържа в себе си, щастието изпълни очите ми и потече надолу по лицето ми.
	Изведнъж си спомних за мълчаливото, нашарено от сълзите лице на дядо ми в онази потискаща стая в старческия дом. Сигурно нямаше по-неподходящ момент, в който да си мисля за умрелия си дядо — все едно това беше окончателното доказателство, че наистина не съм нормална, — но в този миг най-сетне разбрах как любовта може да бъде твърде голяма, за да я задържат телата ни.
	Когато Питър забеляза сълзите ми, той спря и по лицето му се изписа необяснимо изражение.
	— Какво има? — прошепнах аз.
	— Исках да кажа името ти, но дори не знам как да те наричам.
	Придърпах главата му към шията си и го обгърнах с цялото си тяло.
	— Наричай ме твоя.


>	Дел

	_сряда, 16 април 2008 година_
	Проблемът с ДНК беше в това, че отнемаше адски много време. Не ставаше като по филмите, където наливат нещо в една епруветка, разклащат я и откриват името на убиеца. Човек трябваше да изпрати пробите в криминологичната лаборатория в Минеаполис, където ги слагаха да чакат на опашка след пробите на всички останали и ги обработваха, когато ги обработят — което можеше да отнеме и до една година, в зависимост от това за какъв вид веществени доказателства говорим. В лабораторията работеха обикновени хора, с работно време от девет до пет, които по цял ден изследваха клетки от убити момичета. Никой от тях не се интересуваше от твоето конкретно убито момиче. За тях нямаше никаква разлика. Или поне така изглеждаше от Пайн Вали, където имахме само едно убито момиче и то беше разкъсало огромна, грозна дупка в целия град.
	Хети беше единственото, за което говореха всички — единственото нещо в очите на хората, когато се разминаваха с мен по улицата. Веднага се разчу, че Томи Кинакис е дал проба от ДНК — най-вероятно от самия него, какъвто си беше глупак — както и че съм изкарал Лънд от час, за да го разпитвам. Телефоните в централата не спираха да звънят и Нанси казваше на повечето хора да си гледат работата, но освен това се чувстваше длъжна да ме информира за последните слухове, докато подреждаше сандвичи и кафе на малкото останали свободни места по бюрото ми. Брайън Хефнър си играеше на политик и всеки ден се опитваше да организира нова пресконференция. Всички родители в града настояваха да разберат какви извънредни мерки се предприемат за безопасността на учениците в гимназията. Благодарение на Порша версията за проклятието се беше разпространила със скоростта на горски пожар и миналата вечер на главната улица вече бяха паркирани два микробуса от основните новинарски канали в столицата на щата. Бях спрял да си вдигам телефона, освен ако не се обажда Джейк… или Бъд. Бъд ми беше позвънил около шест часа тази сутрин.
	— Дел.
	— Бъд.
	Седях на кухненската маса и гледах снимката на първата страница на днешния вестник — беше „сценична фотография“ от пиесата в петък вечерта, на която се виждаше Хети с окървавената си рокля и короната, с измъчено изражение, протегнала едната си ръка, сякаш искаше да се предпази от тъмнината. Побиваха ме тръпки, докато я гледах. Представях си, че Бъд гледа същата снимка във вестника. И двамата помълчахме една минута.
	— Получиха ли се резултатите от ДНК? — гласът му прозвуча дрезгаво, когато го каза.
	— Не. Не, това отнема известно време. Междувременно проверявам други неща, за да установя поредността на събитията.
	— Вчера си докарал Питър Лънд в управлението.
	Не беше въпрос, но аз ясно чух как настояваше да узнае нещо повече за това. След двайсет и пет години приятелство човек започва да чува такива неща.
	— Разговаряме с много хора — отвърнах аз.
	— Мислиш ли, че Лънд има нещо общо?
	— Той е бил режисьор на пиесата и е познавал всички младежи, които са участвали в нея. Нали си чувал онези глупости за проклятието? Ако някой от тях е решил да се възползва от суеверието, за да го направи наистина, вероятно Лънд може да ме насочи кой е бил.
	Беше мъчително да го лъжа така — да използвам глупавото проклятие като обяснение за каквото и да е.
	— Значи не смяташ, че е бил Томи?
	— Нищо не смятам, Бъд. Ако започна да си мисля, че е станало по един определен начин, няма да мога да мисля за много други начини, които може би са също толкова вероятни. Засега просто се опитвам да се сдобия с възможно най-много информация, докато чакаме резултатите от изследването на ДНК, опитвам се да сглобя истината за цялата вечер и разговарям с всички, които са били част от нея.
	Настъпи още едно дълго мълчание, после от другата страна на линията се чу въздишка и когато Бъд заговори отново, гласът му прозвуча на пресекулки. Сякаш това обаждане му струваше повече усилия, отколкото можеше да понесе:
	— Господи, Дел. Не мога да мисля за нищо друго, освен за горкото й тяло, което лежеше в моргата вчера. Двамата с Мона отидохме да си я вземем, а тя приличаше на парче месо, цялата подута и… не такава, каквато трябва да бъде. Малкото ми момиченце, малкото ми момиченце беше парче месо в моргата. — Следващите му думи бяха разкъсани от ридания. Едва успях да разбера какво казваше. — И аз ще изкормя кучия син, който го е направил. Ще го накарам да съжалява за това, че изобщо я е погледнал.
	— Бъд. Чуваш ли ме, Бъд?
	В отговор се чу само хриптене и тежко дишане.
	— Аз ще го открия, Бъд. Хети има мен за това. Не й трябва нейният баща да отиде в затвора. Мона също се нуждае от теб, нали така, както и Грег, когато се прибере у дома. Не бива да забравяш за тях.
	Не знам дали ме беше чул, но дишането му постепенно се успокои. Слънцето започваше да изгрява зад хоризонта, като осветяваше кухнята в наситено, нажежено оранжево.
	— Казваш, че ще ме арестуваш?
	— Бъд…
	— Дъщеря ми е мъртва. Едва вчера я държах в ръцете си, държах сладката й гола главичка и я гледах как плаче за пръв път. Научих я да кара трактор, седнала в скута ми, а малките й опашници ми влизаха в очите. Гледах я как играе кралица — толкова могъща и зла кралица, че не можеш да си представиш. Тя беше на мястото си на тази сцена. Осветяваше я цялата. И аз я прегърнах и казах колко добре се е справила, а след това я пуснах. Просто я оставих да си тръгне от онова училище и да умре. И проклет да съм, ако просто си седя и избирам с каква рокля да я погребем, докато нейният убиец е на свобода.
	— Точно това трябва да направиш.
	— По дяволите, Дел! Какво не ми казваш?
	— Казвам ти, че се води разследване и ти ще разбереш кой е убил Хети в мига, в който му сложа белезниците.
	Настъпи кратко мълчание, после връзката прекъсна. Отпуснах чело на ръката си.
	След минута се изправих и отидох до прозореца, където се виждаше как небето просветлява зад къщите по улицата. Обикновено обичах да гледам такива изгреви — като адски огън, който изгаря облаците; когато имаше такива изгреви, двамата с Бъд понякога не обръщахме внимание на рибата, която дърпаше кордата, за да можем да продължим да седим в лодката и да се любуваме на хоризонта. Ходехме заедно на риба вече повече от две десетилетия. Всяка година той ме канеше в дома си на вечеря за Великден и тази година също бяхме седели около масата в трапезарията му, на която беше сервирана шунка с медена глазура. Хети се опитваше да измъкне от мен с колко мили в час може да кара над ограничението, без да я спрат, а тримата с Бъд и Мона се смеехме на това — а сега тя никога повече нямаше да отиде някъде и да кара бързо, за да стигне дотам. Бъд, който тогава ми беше казал направо да я глобя на място за „предумишлено шофиране с превишена скорост“, заплашваше да вземе закона в собствените си ръце. И ако не успеех да открия убиеца на Хети достатъчно бързо и достатъчно дискретно, може би щях да загубя и самия Бъд.
	Тази сутрин значката ми тежеше. Изпих на един дъх останалото кафе в чашата си и излязох от къщи, обзет от изгаряща нужда да направя нещо, каквото и да е, за да напредна с разследването на този случай.

	* * *

	Отидох в дома на Карл Джейкъбс. Вчера Джейк беше говорил с Карл, той бе потвърдил версията на Лънд и повечето от отговорите им съвпадаха напълно. И двамата твърдяха, че са отишли в къщата на Карл, след като са заключили училището — всеки със собствената си кола, като Лънд беше карал след Карл. Бяха седнали в сутерена на Карл, за да изпият по една бира — и двамата твърдяха, че е била марка „Бъдуайзър“, — и си бяха поговорили малко, а след това Лънд си беше тръгнал. Карл смяташе, че трябва да е било в 10:25 вечерта, защото след това беше пуснал телевизора и бе хванал последните новини.
	Онова, което не беше толкова ясно, бе темата на разговора им. Лънд беше казал, че са си говорили за пиесата и за работа. Според Джейк Карл не си беше спомнил веднага. След това пък казал, че са си говорили за спорт — за представянето на бейзболния отбор „Минесота Туинс“ през този сезон. Твърдеше, че не са обсъждали нищо друго.
	Когато пристигнах у тях, беше седем без петнайсет — достатъчно рано, така че Карл все още да не е тръгнал за работа. Той отвори вратата, все едно беше чакал от другата страна, облечен и избръснат в началото на работния ден.
	— Господин шериф. Не е ли малко рано? — рече той и хвърли поглед през рамото ми към полицейската кола.
	— Достатъчно рано е, за да ми отделиш няколко минути.
	Кимнах към коридора зад него и той ме пусна да вляза. Синът му бе застанал там, все още по пижама, но съвсем буден и донякъде изплашен, ако се съдеше по погледа му.
	— Добро утро — поздравих момчето и докоснах периферията на шапката си.
	Повечето деца се отпускаха, когато направех така, но не и това дете. Момчето сведе очи към пода, без да помръдне от мястото си.
	— Може би Лейни ще може да го наглежда за една минута, докато разговаряме?
	— Лейни! — извика Карл.
	Жена му се появи, също по пижама. Не изглеждаше съвсем будна, нито доволна от живота.
	— Какво? — попита тя, без да ме поздрави.
	— Трябва да говоря с шерифа.
	— Пак ли?
	— Просто приготви Джош, става ли?
	Тя поклати глава и подкара момчето по коридора, после затръшна вратата след себе си.
	Карл ми направи знак да вляза в кухнята.
	— Някой не обича сутрините, а? — попитах вежливо аз.
	— За какво става дума, господин шериф? Вече отговорих на всички въпроси, които ми зададе вашият заместник, и пропуснах цял час заради това. Знаете ли как ме гледат всички?
	— Как?
	— Все едно… — той поклати глава. — Все едно имам нещо общо с цялата история.
	— Имаш ли?
	— Какво искате да знаете?
	— Искам да знам какво знаеш ти, Карл — отговорих, като оставих шапката си на масата и го погледнах право в очите.
	— Знам, че Хети Хофман е мъртва, това е всичко. От две години й преподавам по история. Миналата година по американска история, а тази — по история на Европа. Европейската история й беше по-интересна.
	— Не говоря за това. Защо си излъгал Джейк?
	— Излъгал?!
	— Искам да знам за какво сте си говорили в сутерена в петък вечерта — и по-добре да не ми казваш, че е било за „Минесота Туинс“.
	Той ме изгледа втренчено, застинал като статуя, после отиде до вратата и хвърли поглед по коридора. Сетне тежко се отпусна на един от столовете до кухненската маса и заговори по-тихо:
	— За Лейни.
	— Какво за нея?
	Той въздъхна.
	— Поговорихме си за нея. Когато Питър ми дойде на гости в петък вечерта, тя беше ядосана. Започнахме да се караме. Тези дни непрекъснато се караме. След това тя се качи горе, а двамата с Питър си поговорихме за това.
	— За кое?
	— За това, че и двамата сме се оженили млади. И не сме знаели в какво се забъркваме, по дяволите. Той също се е оженил веднага след колежа.
	— Той има проблеми в брака си? Говорихте ли за това?
	Карл помълча малко.
	— Не. Не точно. Но ме попита нещо и аз не се гордея с отговора си. Точно затова не го казах на вашия заместник.
	Зачаках мълчаливо и в крайна сметка той продължи:
	— Попита ме дали щях да остана с Лейни, ако Джош не се беше родил. Ако можех да започна отначало и нямаше дете, за което да мисля, дали щях да остана? — Заговори още по-тихо: — И аз му казах, че не. Казах му, че според мен дори на Джош понякога му се иска да бяхме разведени. Караме се за такива глупости…
	— За какво? — попитах аз.
	Надушвах домашно насилие на хоризонта.
	— За всичко. Бил ли си женен?
	— Аха.
	— Ха. Не знаех. И какво стана?
	— Виетнам.
	— Тя те остави, докато беше там?
	— Не. Около две минути след като се върнах. Оказа се, че ме харесва повече на другия край на света.
	Никога не говорех за Анджи, въпреки че мисълта за нея вече не ме измъчваше. Някога, в продължение на много дълго време, изпитвах горчивина заради начина, по който си беше тръгнала, но всичко това бе избледняло. Тя не знаеше какво да прави с един разгневен ветеран, но и аз не знаех какво да правя със себе си. Тя просто искаше щастлив, обикновен живот. Преди да замина, ме беше умолявала да отида в Канада заедно с нея вместо на война. Но аз бях постъпил достойно, както си мислех: бях поставил родината си на първо място, преди момичето. Писмата й бяха едно от нещата, които ми помогнаха да оцелея там, и бяха единственото, което си спомнях за нея сега. Когато преди няколко години разбрах, че е загинала в автомобилна катастрофа недалеч от Дубюк, отново извадих всички писма. Беше странно усещане — да чета как ми беше писала да внимавам да не ми се случи нещо лошо; да усещам тревогата й за мен, изписана с тази вече мъртва ръка. Прибрах писмата в същата кутия, в която бяха медалите и писмото от президента, и повече не съм ги поглеждал. Няма нужда човек да се рови в миналото, но можех да разбера какво ми казваше Карл. Двамата с Анджи също бяхме млади, обаче нямахме обща собственост или деца, които да усложнят развода ни. Просто се сбогувахме и трябваше да подпишем няколко документа. А Карл и Лейни бяха създали живот заедно — живот с общ дом и син.
	— Това е ужасно — каза той. Изглеждаше ядосан. — Да изостави герой от войната, когато се прибере у дома.
	— Станалото — станало.
	Взех шапката си и се отправих обратно към изхода.
	— Значи Лънд не се е оплаквал от жена си?
	— Не чак толкова. Най-вече от тъща си. Явно тя не го харесва особено.
	— Говорихте ли за Хети онази вечер?
	— Не — отвърна той, като ми отвори вратата, за да ме изпрати до полицейската кола. — Не, щях да си го спомням.
	— Добре. Благодаря ти за времето, което ми отдели тази сутрин.
	Той кимна, а Лейни се показа на вратата зад него, със смръщено лице. Не знам дали беше чула какво сподели Карл в кухнята, но ми изглеждаше, че им предстои да се карат още много пъти.

	* * *

	Неволно подкарах колата към дома на Бъд, но какво можех да му кажа? Не и единственото, което искаше да знае: към кого да насочи оръжието? Разследването продължаваше, както и медийният кошмар, и колкото по-малко знаеше Бъд, толкова по-добре.
	Подминах отбивката към къщата на Бъд и продължих към езерото. По пътя се обадих в криминологичната лаборатория, за да проверя докъде са стигнали с пробите. Отговориха ми, че обработката им все още предстои и не могат да се ангажират с дата, на която това ще се случи. Според мишока, който ми вдигна в крайна сметка, лабораторията беше затрупана с „необичайно голям брой проби“.
	Спрях на паркинга, където бяха спрели Хети и Томи в петък вечерта, и погледнах към другия бряг на езерото, където беше хамбарът на семейство Ериксън — старият му покрив се спускаше към водата. Покрай брега до хамбара имаше няколко дървета — достатъчно, за да предложат укритие, дори без високата трева, която щеше да порасне под тях през следващите няколко месеца. Според версията на Томи тя беше слязла от пикапа му и бе отишла сама до хамбара. За да се срещне с някого. Защо да ходи там, ако няма да се среща с някого? Сигурно е било около десет вечерта. Беше съвсем възможно Лънд да се е срещнал с нея там, след като си е тръгнал от къщата на Карл. А може би някой я беше проследил — Томи или дори някой друг — но ако бе някой друг, трябва да е имал сериозна причина да бъде тук толкова късно вечерта. Разтърках лицето си с ръка и прехвърлих наум краткия си списък със заподозрени. И Лънд, и Томи имаха мотив — и двамата имаха възможна причина да са пожелали смъртта й.
	Слязох от полицейската кола и повторих последните стъпки на Хети — през паркинга, а сетне покрай езерото, което се плискаше в брега от топлия, ленив вятър. Миналия петък беше по-хладно и с променлива облачност, температурата бе около десет градуса и продължи да пада след залез-слънце. Сигурно й е било студено и е крачила бързо — както от студ, така и за да увеличи разстоянието между себе си и Томи. В нито една посока на хоризонта не се виждаха къщи или хамбари. Светлината на паркинга сигурно е била включена, но тя не беше достатъчно мощна и стигаше до не повече от трийсетина метра наоколо, така че пътят на Хети е бил осветяван само от луната, която не беше пълна. Дали се е страхувала? Не знаех. Ако е била сама — не. Момичетата по тези места не се притесняваха да ходят сами в студа и тъмнината. Хети може и да искаше да замине за големия град, но си беше оттук, точно като всяко друго момче и момиче от Пайн Вали — а тук земята даваше сила на хората. Това, че беше толкова открито и пусто, им действаше като балсам. Не, ако е крачила сама към смъртта си, тя не се е страхувала. Поех по пътеката, където пръстта хрущеше под подметките ми, и отново се заех да оглеждам тревата от двете страни. Нищо не беше смачкано, пръстта не беше разровена. Нямаше никакви следи от борба. Вече бяхме оглеждали това място — първо аз, после екипът от криминолози, а накрая и Джейк — но никога не вреди отново да минеш по стъпките си, особено когато трябва да премислиш нещата или ти се наложи да чакаш някой техник от лабораторията на сто и шейсет километра оттук да налее нещо в някаква епруветка.
	По средата на пътя до хамбара спрях и погледнах назад. Паркингът не се виждаше, скрит зад малко възвишение. Оттук вече не виждах и полицейската кола. Дали Хети се беше обърнала? Дали Томи — Томи, който нямаше алиби и не знаеше защо тя е скъсала с него; Томи, който се измъчваше от желание за секс, гняв и хормони — не я беше следвал?
	Аз не бях последвал Анджи. Когато си тръгна преди повече от трийсет години, я оставих да си отиде. Бях изпълнен с гняв и може би през някои от онези тъмни нощи яростта и алкохолът са били достатъчни, за да убия някого, но не я последвах. Тя беше направила своя избор, точно както аз бях направил своя. Аз бях избрал войната. Тя избра да замине за щата Айова. Изпрати ми документите за развода по пощата и още следващата пролет се омъжи за един търговски представител на фармацевтична компания. Аз отидох в колежа със стипендията от армията, намерих си работа като патрулен полицай в окръг Уобаш и не казах нито една добра дума на някого, докато Бъд не започна да ми помахва с ръка от отсрещния бряг на езерото Кросби.
	Той беше само с няколко години по-млад от мен, но разликата бе достатъчна, за да не е ходил на война. Двамата с Мона се бяха оженили наскоро и се бяха заели с фермата, и през цялото първо лято ние не си говорехме за нищо друго, освен за риба. Просто си махвахме с ръка и си казвахме какво кълве днес. Това ми беше достатъчно. До следващото лято той вече беше успял да ме накара да им отида на гости, а Мона пържеше рибата, която бяхме уловили. На по-следващата година за пръв път ходихме заедно до езерото Мичиган. Той беше първият човек в града, който сложи в двора си табела с надпис „Изберете Гудман за шериф“ — преди да си даде сметка, че там няма кой да я види, така че я премести на задната броня на пикапа си.
	Следващият път, когато Анджи се свърза с мен, беше писмо с поздравите й, че съм спечелил изборите за шериф — тогава между нас вече нямаше никакви лоши чувства и аз сигурно трябваше да благодаря на Бъд за това. Отговорих й, а после тя ми изпращаше картичка на всяка Коледа чак до годината, в която умря. В картичката обикновено имаше снимка на семейството й — тя, съпругът и децата, които бяха малко пълнички. Самата тя беше красива жена и си остана такава.
	Обърнах се към хамбара и закрачих обратно. Отдавна не се бях сещал за Анджи, но сигурно беше логично. Карл и Лейни. Хети и Томи. Имах си работа с връзки, които стигат до критична точка. И се разкъсват.
	Хамбарът все още беше ограден с жълта полицейска лента, оставена тук от криминолозите. Наведох се, за да мина под нея, и влязох вътре. Посрещнаха ме миризми на застояла вода, плесен и прогнило дърво — точно както бяха посрещнали Хети. Тя беше оставила Томи и бе отишла пеша до хамбара. След това беше правила секс с някого тук. И накрая някой я беше убил в същия този хамбар. Не беше изключено да бяха трима различни мъже, с които се беше срещнала в онази нощ. Или беше един и същ.
	Закрачих наоколо, като не обръщах внимание на дъските, които скърцаха под подметките ми. Ако им е време да пропаднат, ще пропаднат. Вече се доближавах до окончателната версия на поредицата от събития, до историята за онази нощ, но това нямаше да означава нищо, ако не можех да я свържа със заподозрян. Имах нужда от резултат за онези проби от ДНК — трябваше да разбера кой от двамата ме лъже, за да го притисна, докато не ми каже точно какво се е случило, и да се сдобия със съдебно нареждане, за да претърся всеки квадратен сантиметър от живота му, докато не открия оръжието, с което беше извършено убийството.
	Извадих телефона си и набрах номера, преди да успея да се замисля прекалено какво точно правя.
	— Шериф Гудман — каза тя на третото позвъняване.
	— Фран, трябват ми резултатите за ДНК. Познаваш ли някого в криминологичната лаборатория в Минеаполис?
	— Добре съм, благодаря ти. А ти?
	— Говоря сериозно.
	Тя изостави саркастичния тон.
	— Можеш ли да ми кажеш защо твоето убийство е по-важно от всички останали хиляда трупа, които минават през моргата ми всяка година? Само защото е твое? Защото шериф Гудман, добрият каубой, трябва да спаси света?
	— Няма какво да спасявам, Фран. Тя вече е мъртва.
	Продължих да крача напред-назад, докато говорех, като се опитвах да не повишавам тон, защото знаех, че това ще я раздразни.
	— Не става дума за мен. Можеш да ми се караш колкото си искаш и сигурно ще имаш право — ти винаги имаш право, — но този път става дума за детето на най-добрия ми приятел. За неговото малко момиченце. Имам двама заподозрени за тази семенна течност и трябва да разбера кой от двамата е бил — и трябва да го разбера днес, докато все още са останали някакви веществени доказателства.
	След моята тирада тя замълча. Продължих да крача с телефона в ръка, готов да споря за всичко, с което ще ми възрази, но тя най-сетне въздъхна:
	— Добре, Дел. Имам няколко познати там. Ще се обадя.
	Излязох от хамбара и поех по периметъра на постройката, за да огледам още веднъж. Всичко тук вече беше пребродено, но движението ме успокояваше.
	— Кажи им, че резултатите ми трябват днес.
	— Между това, което ти трябва, и онова, което е възможно, няма никаква връзка. Ще ги помоля да ускорят обработката на пробите. Това е всичко, което мога да направя.
	Приклекнах до една туфа изсъхнала трева пред прозореца, отместих я и видях скелет на мишка. Беше оглозган до бяло, но иначе си бе цял.
	— Благодаря ти, Фран. Дължа ти услуга.
	— Каква по-точно?
	— Някой ден ще те взема на обиколка с полицейската кола. Ще глобяваме шофьори с номера от други щати.
	Тя се засмя — наистина се засмя с глас, което си беше цяло чудо — а след това отново заговори сериозно и ми каза нещо, което ме изпрати в съвършено нова посока.
	— Ако наистина искаш да откриеш следите на този убиец, Дел — каза ми тя, — има още един човек, с когото трябва да говориш.


>	Питър

	_петък, 15 февруари 2008 година_
	Беше изумително как животът просто продължаваше. Човек можеше да направи най-презряното и аморално нещо на света, а след това просто да се качи в колата си и да се прибере. Да отиде на работа. Да си вземе дрехите от химическо чистене. Да мине през магазина, за да купи вино, и да си поговори с родителите на най-добрата приятелка на момичето, с което е спал зад гърба на жена си. Да си плати виното. Да си отиде у дома.
	Мери почти не отбеляза пътуването ми до Минеаполис през януари. Бях взел парите за хотела от личната си спестовна сметка, така че тя никога нямаше да разбере за това. Когато се прибрах, ме попита как е онзи приятел, с когото й бях казал, че ще се срещна. Аз отговорих, че е добре и ни е било приятно да се видим. Тя продължи да търка пода, а аз се качих горе, легнах на нашето легло и отново преживях в главата си всеки миг от този уикенд: признанието на Хети в ресторанта и онова, което се случи после на леглото в хотелската стая. И на бюрото. И под душа. „Мили Боже, порази ме.“
	Никой не ме гледаше по-различно. Никой дори не подозираше какво съм направил. Това ме накара да се запитам какво друго можеше да ми се размине, докъде можех да стигна с този двойствен живот, и отговорът на този въпрос зависеше единствено от Хети.
	Откакто се бяхме върнали от нашето пътуване преди месец, почти не бяхме разговаряли. Нямаше безопасен начин, по който да комуникираме. Не можехме да използваме електронна поща, телефони или интернет — нищо, което да оставя следи — така че връзката ни се превърна в мълчалива игра на воайори. Аз я гледах, докато обядваше с Томи всеки ден в другия край на стола. Тя ме гледаше, докато пишех на дъската по време на час. Когато се разминавахме по коридорите, тя винаги гледаше право през мен и продължаваше да си бъбри с приятелките си. Когато биеше звънецът, аз заставах на прага на класната стая, така че да мога да вдъхна нейното ухание, когато минаваше покрай мен. Винаги ухаеше леко, въздушно, с едва доловим намек за някакъв плод — ягода или малина, така и не можех да разбера. Беше влудяващо да съм толкова близо до нея. И тя сигурно се чувстваше по същия начин, защото един следобед се появи в класната стая под претекст, че има въпроси за пиесата през пролетта, но аз си нямах доверие, че ще се въздържа да я докосна. Затова бързо я изведох навън, пред вратата и гледах през рамото й, докато разговаряхме, като се преструвах, че следя движението по коридора и усещах нарастващото й раздразнение. Най-сетне тя ми остави бележка, едва надраскана с молив в едно от съчиненията си — само място и дата — и аз трескаво я изтрих в стаята на горния етаж, докато сърцето ми биеше лудо.
	Мястото беше паркинг до шосето, което следваше живописния бряг на река Мисисипи, с изглед към Уисконсин, но по това време на годината никой не ходеше на екскурзии там. Видях само една друга кола за половин час, докато я чаках да пристигне там. Дръпнах я на задната седалка, без да кажа и дума, и двамата яростно свалихме дрехите си, като дишахме тежко и се извивахме в тясното пространство, докато тя не успя да се настани върху мен, а след това дългото й, стегнато тяло не ме подлуди.
	Исках я така, както не бях искал никоя друга. И в същото време се ужасявах от онова, което можеше да направи с огромната си власт върху мен. Тя си мислеше, че аз водя нашата връзка, че аз контролирам ситуацията, но постепенно щеше да осъзнае, че целият ми живот беше като къщичка от карти в краката й — беше достатъчно само една от безбройните й самоличности да я подритне веднъж и всичко за мен щеше да свърши. Жадувах я, бях обсебен и с всеки следващ ден все повече се страхувах от нея.
	В петък след случката на паркинга се прибрах от работа и открих Мери заедно с някакъв непознат, с когото обикаляха покрай къщата. Мъжът изглеждаше някъде на нашата възраст и носеше бейзболна шапка, работни ботуши, изцапани със сняг, и колан за инструменти. Когато закрачих нагоре по алеята към къщата, той ми кимна за поздрав. В последно време поглеждах всички хора малко по-внимателно, за да видя дали точно това няма да се окаже човекът, който да ме посочи с пръст и да разкрие на всички останали какво представлявам. Но не беше този мъж, не и днес. Той продължи разговора си с Мери, а аз влязох вътре. Елза беше заспала на люлеещия се стол в дневната. Грабнах една кока-кола и изпих половината на един дъх, докато гледах какво имаше в хладилника и се чудех как отново да видя Хети. Тя можеше да отиде на „посещение“ в някой друг университет през пролетната ваканция. Можехме да отидем в Дюлут или в Чикаго. На Хети много щеше да й хареса в Чикаго.
	Мери отвори входната врата и аз бързо затворих хладилника. Тя се приближи до умивалника, без да ми каже дума, и се зае да мие чиниите с изражението на човек, който трябва да довърши някаква дейност, след като е прекъснал за малко.
	Аз поех към вратата, сякаш тялото ми инстинктивно отстъпваше от нея. С изключение на храненето и спането вече живеех в стаята на горния етаж. Дори Мери да не се беше държала като пустинен остров през по-голямата част от изминалата зима, към този момент вече щеше да бъде абсурдно да полагам усилия да я достигна. Но тази вечер, преди да изчезна, все пак ме надви любопитството:
	— Кой беше този човек?
	— Хари Томлин.
	— Какво искаше?
	— Аз го помолих да дойде.
	Тя изглеждаше готова да не добави нищо повече, но след това сви рамене, докато оставяше една кана с дъното нагоре на сушилнята.
	— Той ми е приятел от гимназията. Ще му поръчам да смени прозорците.
	— Прозорците?
	— В тази къща много духа. Няма смисъл да сменяме котлето за отопление, докато не сменим прозорците.
	— Котлето за отопление? Дявол да го вземе, Мери, за какво говориш?
	Не знам кое ме шокира повече — нейните планове или фактът, че беше решила да ги сподели с мен. Отидох до вратата на дневната, за да се уверя, че Елза все още спи, преди да продължа:
	— Ти си тази, която откача всеки път, когато похарча и един цент. Защо наливаш пари — моите пари, да уточня — в тази проклета развалина?
	— Не се тревожи, няма да пипна скъпоценната ти заплата. Можеш да си я задържиш. Мама получава социална осигуровка, а аз сама ще изкарвам пари.
	— Как? Като продаваш яйца по петнайсет цента парчето?
	По устните й заигра лека усмивка.
	— По трийсет и пет всъщност.
	— Как така?
	— Органични яйца от семейна ферма със свободно отглеждани кокошки.
	— За какво говориш, по дяволите?
	Тя мълча известно време. Беше влудяващо да се опитвам да разговарям с нея, докато стои в профил към мен. Дори не искаше да се обърне, за да разговаряме. Нямаше значение, че в действителност имаше пълното право да ме събори на земята, да ме изрита в топките и да ме изхвърли от развалината, в която живееше с майка си. Но тя не знаеше това.
	— Нали си спомняш как ходехме на фермерския пазар в Минеаполис? И как ти винаги говореше нещо за органично и етично земеделие?
	Наистина си спомнях, но спомените ми не бяха щедро оцветени с този сарказъм. Аз съвсем честно — и очевидно съвсем наивно — бях смятал, че това са били най-щастливите ни години. Живеехме на втория етаж на малката ни къща под наем във викториански стил и всяка неделя сутрин през лятото четяхме вестника, докато пиехме кафе, като коментирахме отделните теми и си разменяхме страниците, докато масата в трапезарията не се покриеше с разпръснати статии, комикси и останки от купони за намаление, които се бяха срещнали с ножиците на Мери.
	След това слизахме пеша до пазара и се разхождахме между сергиите. Понякога си купувахме само една франзела за обяд и я изяждахме по пътя към къщи, като чупехме направо от хляба и го прокарвахме с шейк. Друг път, по-рядко, импулсивно решавахме да си приготвим нещо и се прибирахме с четирийсет домата и чушки, а след това омазвахме цялата кухня в нескопосан опит да приготвим салца. Обикновено това беше моя идея. Мери винаги имаше план и списък за пазаруване, в който хладнокръвно отбелязваше нещата едно по едно, докато обикаляхме пазара.
	Когато започнахме да ходим там, тя повдигна вежди при вида на многобройните продавачи от китайската народност монг, но нито веднъж не каза нещо повече от „В моя край не се занимават със земеделие“, и купуваше от всички, които предлагаха добро качество и разумни цени. Разговаряше с фермерите на техния език, обсъждаха валежите и температурите. Не се интересуваше с какви торове са отгледани зеленчуците или как са се отнасяли към добитъка във фермата. Аз бях този, който настояваше да пазаруваме от сергиите с органични продукти, а Мери само въртеше очи и се смееше. Когато се опитах да й покажа статии с проучвания за ефектите от химическите торове и инсектицидите, тя изсумтя и каза: „Има проучвания за всичко. Нали знаеш, че и бездруго някой ден ще умреш?“.
	Никога не се беше интересувала от органично земеделие. Откъде идваше това точно сега, по дяволите?
	— От известно време съм във връзка с един човек от района на Рочестър, който е организирал цяла търговска операция. С мобилни кооперативи и вегетариански фуражи. Той доставя на ресторантите в големите градове на премиални цени, а от пролетта ще започнем да обикаляме и фермерските пазари.
	— За кого говориш?
	— Аз, той и още няколко фермери от района. Има голямо търсене на такива продукти. Всички хора от големите градове като теб, които държат да си купуват яйца от щастливи кокошки и месо от крави, отглеждани на пасище и убити по хуманен начин.
	Тя поклати глава, когато произнесе последната фраза. Бяхме съгласни по този въпрос, макар и по астрономически различни причини.
	— Защо говориш за това, Мери? Нали знаеш, че Елза няма да доживее до другата година.
	Тя неволно се сви, когато чу думите ми, и аз веднага се поправих, като понижих тон:
	— Съжалявам. Не исках да прозвучи така, но лекарят очевидно беше прав. Тя е все по-слаба с всеки изминал ден. Помни все по-малко от нещата, които чува. Онзиден дори не ме позна.
	Не споменах, че точно по тази причина тя се беше държала по-добре с мен, отколкото всеки друг път след сватбата. Беше ме потупала по ръката, наричаше ме „Ханк“ и ме помоли да й прочета няколко некролога от вестника. Ханк с удоволствие го направи за нея. За пръв път от месеци насам се бях почувствал добре дошъл в този дом.
	Вече нямаше как да си затваряме очите за това, че забравяше толкова много. В продължение на две седмици всеки ден се беше обръщала към Мери и със слабия си гласец бе настоявала да узнае защо сме купили „тези чушки от пет долара килото“, докато Мери най-сетне й обясни, че те са „луксозните чушки на Питър“. Гледаше прогнозата за времето поне по два пъти на вечер и все пак се изненадваше на следващата сутрин, щом завалеше сняг. Ако кислородът вече не достигаше в достатъчни количества до мозъка й, как щеше да оцелее останалата част от тялото й?
	Внимателно подбрах следващите си думи:
	— Защо искаш да инвестираш в цял нов бизнес, когато сме тук само временно?
	Тя не отговори нищо — и ако трябва да бъда честен, аз вече знаех отговора. Отговорът беше право пред очите ми.
	— Ти не си тук само заради Елза — казах и тежко се отпуснах на един от столовете в кухнята, като се взирах в профила й.
	Тя не го потвърди, но и не го отрече.
	— На теб ти харесва тук. Ти няма да се върнеш в Минеаполис, след като тя почине, нали?
	Мери продължаваше да не ми отговаря. Вместо това миеше чиниите и разсеяно изстискваше гъбата, докато се взираше през прозореца на кухнята в необятната белота навън.
	— Дявол да го вземе, Мери, отговори ми. Смятам, че заслужавам отговор. Откога го планираш — още преди да се преместим тук?
	Мери изплакна една чиния, сложи я на сушилнята и бавно извади от сапунената вода чаша за кафе.
	— Ти няма да разбереш — рече най-сетне тя.
	— Очевидно не разбирам. Как да разбера нещо, когато не ми го казваш?
	Скръстих ръце на гърдите си, твърдо решен да не излизам от стаята, докато не ми каже всичко.
	— Просто… — тя спря и поклати глава.
	После отново започна, като прехвърляше мократа чаша от едната си ръка в другата и все така се взираше разсеяно навън през стъклото, от двете страни на което се спускаха избелелите памучни завеси на райета:
	— Не знам как точно да се изразя. То е като с дърветата.
	— Какво?
	— В града не можеш да ги видиш — обясни тя и се замисли, преди да продължи: — Там са наблъскани едно в друго и клоните им са заплетени, така че не можеш да различиш къде свършва едното дърво и започва следващото. Режат им клоните, за да не пречат на електрическите кабели и покривите. Понякога ги отбелязват с червен пръстен на дънера, така че да ги отсекат, защото корените им са пораснали твърде много под тротоарите. Тъжно е да ги гледаш такива — изкривени и обезобразени, подрязани до неузнаваемост. Но тук можеш да видиш дърветата такива, каквито са всъщност. През целия си живот съм ги гледала как растат по края на полето, като шевове на одеяло, ушито на ръка.
	Очите й потънаха в боровете зад гаража и гласът й омекна, така че не звучеше остро и твърдо, както в последно време към мен.
	— Растат нависоко покрай фермите, за да ги пазят от вятъра, и можеш наистина да ги видиш. Можеш да проследиш силуетите им, да забележиш как се извиват клоните. Някои са тънки, с остри форми. Други са дебели и здрави. Някои са превити като старци срещу вятъра. Тук можеш да разбереш природата им. Не го бях осъзнала, докато не се върнахме и не започнах отново да дишам както трябва. Веднъж се прибирах пеша от фермата на Уинифред и просто спрях, за да се загледам във формата на дърветата на хоризонта. Бяха като портрети, всяко едно от тях, и това беше най-красивото нещо, което съм виждала през живота си. Тогава разбрах, че не мога да се върна. В града не можех да дишам; там с всеки изминал ден се задушавах все повече и повече.
	— Но ние живеем в града — възразих, защото се чувствах длъжен поне да се опитам да приведа някакъв аргумент за противното. — Нашият живот е там. Приятелите ни, твоята работа. Твоят мениджър каза, че по всяко време можеш да се върнеш там.
	Логиката беше изцяло на моя страна. Знаех го, думите ми звучаха правилно, но някак си отекваха глухо, когато се сблъскваха с красноречието на Мери.
	— И да работя в бежова клетка два на два метра по десет часа на ден? Без слънчева светлина? Обградена от застоял въздух и наплашени, разгневени хора? Не, Питър. Не мога да прекарам живота си по този начин. Тази година няма да подновя договора за арендата на част от земята, а следващата пролет ще купя още кокошки. Ще бъда фермер — като баща ми и неговия баща. Ще свържа съдбата си със земята.
	Известно време след това и двамата не казахме нищо повече. Тежестта на решението й надвисна като покров в стаята, като ни принуди да замълчим и да си дадем сметка за това, което и двамата вече знаехме. Накрая тя приключи с чиниите, остави гъбата на умивалника, за да се изсуши, и седна срещу мен.
	Аз я погледнах — за пръв път наистина я погледнах от месеци насам. Преображението, което бях доловил в нея — преображението, което не приемах — беше завършено. Момичето, за което се бях оженил, имаше дълги, блестящи кичури руса коса, които се посипваха изпод воала по сватбената й рокля. Страните й бяха поруменели, докато се приближаваше към олтара, а очите й просветваха от сълзи и неподправена емоция. Жената, която седеше срещу мен, сякаш не изпитваше никакви емоции — от нея се излъчваше единствено спокойна самоувереност. Романтиката се беше стопила от нея, както се стопяват формите на пълничките деца или жените след раждането, така че се беше превърнала в нещо по-силно, в нещо цялостно и завършено. Думите й за дърветата отекваха между нас — чиста поезия, достойна да украси страниците на всеки пасторален роман — и аз едва сега осъзнах колко беше красива и колко незначителен бях станал за нея.
	— Значи това е всичко? Няма ли значение какво искам аз?
	— Ти ще трябва сам да направиш своя избор: дали искаш да останеш с мен, или не.
	— Как точно съм „с теб“ сега? Ние не си говорим. Не сме правили секс от миналата есен. Господи, Мери, какво се случи с нас?
	Тя замълча за известно време — толкова дълго, че се запитах дали отново не се беше оттеглила в мълчанието си — но сетне си пое дъх и тихо призна:
	— Мисля, че ми беше по-лесно да съм ядосана на теб за това, че тук не ти харесва, отколкото на себе си, понеже не ми харесваше защо сме дошли.
	Преди да успея да отговоря нещо, Елза влезе с несигурни крачки в кухнята, като кашляше немощно и питаше какво ще вечеряме. Автоматично се заехме с това. Аз помогнах на Елза да се настани на масата, а Мери сервира нещо от електрическата тенджера, което изядох, без да усетя вкуса му. Докато стане време да се кача горе, където се загледах в хамбара с кокошките през прозореца на нашата спалня, гневът ми срещу Мери се беше изпарил. Нейната честност беше заразителна. Винаги се бях смятал за добър човек — храня се правилно, тичам и живея с внимание към останалите и природата, каквото и да означава това, мамка му! Но всъщност беше вярно точно обратното. Аз бях мъжът, който изневеряваше на жена си, докато тя се грижеше за умиращата си майка. Бях абсолютно лайно.
	Съблякох се и бях започнал да търся пижама, когато Мери се качи в спалнята.
	— Под завивките в коша — каза ми тихо тя и мина близо покрай мен, за да облече собствената си пижама.
	Двамата си легнахме и останахме неподвижни за малко. После Мери се обърна настрани и аз усетих, че ме гледа. Господи, щеше да й бъде по-добре с всеки друг, освен с мен. Може би онзи човек, който ремонтираше прозорци, си беше падал по нея в гимназията. Двамата вече можеха да си имат три деца и истинска империя за отглеждане на кокошки. Вместо това баща й беше умрял, майка й умираше, тя нямаше деца и мъжът й беше отвратителен егоист. Тя заслужаваше толкова повече от мен.
	— Права си за прозорците — казах.
	— Знам.
	Мина още една минута, през която продължих да гледам към тавана и нито един от двамата не се престори, че заспива. После Мери се подпря на лакът.
	— Ще останеш ли? — попита ме тя. — Знам, че нещата не вървят, но това може да се промени, нали?
	Това, което се промени, беше положението на ръката й, която се мушна под завивките и се отпусна на гърдите ми.
	— Мери…
	Всичко, което не можех да кажа, се съдържаше в двете срички на името й. Не, Мери. Вече е твърде късно, Мери. Когато се затвори за мен, аз не успях да те изчакам, Мери.
	Устните й докоснаха врата ми и аз затворих очи. Поех си въздух. Ръката й се плъзна надолу по корема ми и аз я хванах, за да я спра.
	— Това не е добра идея.
	— Питър — каза тихо тя. — Нека да опитам.
	Нямах никакво право. По вените ми потече самоненавист, когато ръката й се освободи от моята и откри ритъма. А после и аз опитах, като я претърколих по гръб с намерението да върна неочаквания й жест, опитах да се държа като истински съпруг, опитах да компенсирам факта, че дори в този момент Хети продължаваше да ме зове от дълбоките сенки на съзнанието ми.


>	Хети

	_март 2008 година_
	Пролетната ваканция в Минесота не ставаше за нищо. По това време по земята винаги все още имаше сняг, а от цялото училище само на гимназиалния хор бе предоставена възможност да пътува някъде, защото всяка година участваше в едно състезание в Нашвил. Аз ненавиждах кънтри музика, а Нашвил сигурно беше последното място на земята, където бих отишла на екскурзия, но все пак бе по-добре от Пайн Вали. Порша беше контраалт в хора и непрекъснато говореше за това пътуване до Нашвил, откакто Питър беше обявил списъка с изпълнителите на ролите в пиесата.
	Аз бях получила главната роля на лейди Макбет. Порша беше записана като моя дубльорка.
	И гледай ти, точно в този момент тя започна да се държи адски странно заради онова проклятие. В началото, когато Питър обяви, че се търсят изпълнители за пиесата „Макбет“, Порша беше споменала за проклятието, но тогава го направи по характерния си начин, все едно разказваше някаква клюка или просто искаше да покаже, че знае повече от останалите. Но след като разбра, че не е избрана за основния състав на пиесата, проклятието изведнъж стана съвсем истинско. На всяка репетиция ни разказваше за най-известните инциденти, свързани с „Макбет“, и докато стигнем до последната репетиция преди пролетната ваканция, вече всички изпълняваха нейния налудничав ритуал за пречистване.
	Ето каква беше работата: всеки път, когато някой каже „Макбет“ във физкултурния салон и това не е част от репликата му в пиесата, този някой „събуждаше проклятието“. За да умиротвори божествата на проклятието, въпросният човек трябваше незабавно да излезе на бегом, да обиколи физкултурния салон, да се изплюе през лявото си рамо и да произнесе следното: „Ангели и сили на доброто, пазете ни“. След това някой друг трябваше официално да позволи на виновника да влезе обратно в салона, за да продължим да репетираме.
	Първия път, когато Питър каза „Макбет“, Порша се опита да го накара да изпълни същия ритуал и той директно я отряза. Заплаши я, че ще я изключи от представлението, ако дори спомене за това още веднъж. След този случай тя продължи да ни агитира шепнешком, докато всички не започнаха да наричат пиесата „Шотландската трагедия“ или „Господин и госпожа МакБ.“. Порша дори побягваше от салона всеки път, когато Питър изречеше забранената дума, за да не го прави той, и всички останали дубльори я следваха, така че винаги, когато Питър повикаше Макбет на сцената, половината от участниците в представлението захвърляха текстовете си и се втурваха навън като овце. Беше адски смешно. Понякога, докато ги чакахме да изпълнят своя ритуал за умилостивяване, аз се прекръствах с думите: „В името на Отца Макбет, Сина Макбет и Светия МакДух. Амин“. Питър не успяваше да не се разсмее всеки път, когато го казвах.
	След последната репетиция преди ваканцията отидох до къщата на Порша, за да се видим за малко. Вместо да гледаме филми, както обикновено, тя само пробваше дрехи за екскурзията до Нашвил, като се преструваше, че се интересува какво мисля за тях.
	— Какво ще кажеш за това?
	Тя се завъртя в пола до коленете и комбинация от пуловер и жилетка с къси ръкави, които изглеждаха точно както моите дрехи за първия ден от учебната година.
	— Този стил ми се струва твърде колежански. Не трябва ли да заложиш на южняшка красавица?
	— Това не е костюм за маскарад, Хетс. Искам просто да изглеждам като себе си, но във ваканция. Като себе си без родители.
	Тя си сложи чифт слънчеви очила. Фукла. Легнах на нейното легло и провесих глава през ръба, като я гледах от долу нагоре.
	— Без родители — одобрих.
	— А ти какво ще правиш цяла седмица?
	— Ще ходя на работа. Ще си уча репликите за пиесата.
	Беше ответен удар от моя страна. Отначало си мислех, че Питър не постъпи много добре, като не даде никаква роля на Порша, но колкото повече ми триеше носа с предстоящото си „фантастично“ пътуване, толкова по-малко смятах така. Освен това наистина възнамерявах да репетирам. Премиерата беше само след три седмици, а аз все още не бях научила както трябва всичките си дълги речи.
	— Можеш да ми се обадиш в четвъртък, ако имаш нужда от помощ. Ще имаме свободен ден и най-вероятно ще нападна търговския център „Опри Милс“, но мога да ти отделя един час, за да репетираме заедно.
	— Ще видим. Може да успея да накарам Томи да ми помогне за това.
	Порша изсумтя подигравателно и аз също се усмихнах, без да искам. Мисълта за Томи Кинакис, който чете на глас нещо, написано от Шекспир, беше също толкова абсурдна, колкото мисълта за Кари Брадшоу зад волана на трактор. Но той ме тормозеше да продължим да се виждаме и през ваканцията и Порша знаеше защо.
	— Ще го направиш ли най-сетне с Томи?
	Загледах се в един ъгъл на тавана, където паяче усърдно плетеше паяжината си. Бяха минали повече от два месеца, откакто с Питър бяхме ходили в Минеаполис, и изразът „да го направиш с някого“ вече ми се струваше твърде ученически. Чувствах се така, все едно между мен и Порша се е разпрострял цял океан и аз никога повече няма да бъда на нейния бряг. Стана ми неловко за нея и мъчно за мен.
	Не бях виждала Питър насаме от онази вечер, когато бяхме на паркинга с живописния изглед, през февруари. Все едно спазвах пост в продължение на седмици, а после изведнъж се озовавах на някакво неочаквано пиршество, където трябваше да изям колкото мога повече храна, за да оцелея до края на следващите пости. Преди да си тръгнем от паркинга в онази вечер, той ми каза същото, което ми беше казал на тръгване от Минеаполис — че нямаме връзка. „Не мога да бъда с теб — каза той. — Не и така, както искаш.“ И аз отново не обърнах внимание на думите му. Завършването на гимназията беше само след няколко месеца, а с това щеше да изчезне най-голямата пречка пред нас. Питър не знаеше, че аз имам планове; вече виждах как ще се разиграе цялата пиеса.
	Но междувременно все още трябваше да нося като театрален костюм предишния си живот. Част от мен настояваше да се разделя с Томи още от първата вечер, когато Питър ме целуна, но представлението трябваше да продължи. Всички ни смятаха за двойка, за нещо общо. Всеки ден се случваше някой да ме попита дали двамата с Томи искаме да направим едно или друго и аз винаги отговарях: „Не знам какво му се прави на Томи. Ще го попитам“. А после, в обедната почивка, питах Томи за нашите планове, докато не чуя от него точно това, което исках да ми каже. Винаги се стараех на нашите срещи да има и други двойки, особено откакто беше започнал да пробва разни неща.
	— Казах му, че играем само от кръста нагоре.
	Порша прибра несесера си за бижута в куфара, който беше оставила до мен на леглото.
	— Нали ми каза, че той иска повече от това?
	— Ако отказва да ме чуе, проблемът си е негов.
	— Може да стане и твой проблем — каза тя.
	Порша си облече едно яке и веднага го съблече.
	— Какво правя? В Тенеси няма да ми трябва яке. Там ще бъде двайсет и пет градуса.
	После седна до мен и заговори съвсем сериозно:
	— Виж, Хети… Знам, че според теб въртиш Томи на малкия си пръст, но погледни го все пак. Той е великан.
	Тя млъкна, все едно не знаеше какво да каже, което съвсем не беше типично за нея.
	— Какво искаш да кажеш, Порша?
	— Просто ти казвам да внимаваш.
	Оставих я на леглото и се изправих пред огледалото в цял ръст. Беше ми по-лесно да водя този разговор с отражение.
	— Казваш ми да внимавам моят приятел да не се окаже изнасилвач?
	— Нещо такова.
	— И това няма нищо общо с факта, че искаше да го поканиш на среща за Деня на Сейди Хоукинс?
	— Шегуваш ли се? Той беше просто един от възможните варианти. Изобщо не го харесвам.
	— Очевидно, след като смяташ, че той ще ме насили — казах и се разкикотих. — Престани, Порше. Томи? Наистина ли?
	Порша сякаш се обиди, че се смея; просто изсумтя и продължи да избира дрехи и да говори за всички фантастични неща, които ще прави в Нашвил. Преди да заминат, не се видяхме повече, но веднага щом кацнаха, тя започна непрекъснато да ми праща съобщения, което беше съвсем типично за нея. В отговор й пишех разни неща като „Страхотно!“ и „Звучи супер!“, което пък беше типично за Хети.
	В крайна сметка Томи дойде у нас във вторник по време на пролетната ваканция. Мама си беше у дома и подготвяше колет за Грег в кухнята. Не се бяхме чували с него от няколко седмици, защото беше на мисия. Никой не знаеше какво точно означава това, но мама веднага започна да подготвя колет за него. Купи му списания, които според нея щяха да му харесат, изпече курабийки и ги опакова в найлон, напъха в колета всякакви дреболии и налепи бележки по тях, за да му каже защо ги изпраща. Сложи в колета и няколко стека цигари — въпреки че мразеше някой да пуши — защото Грег ни беше казал, че цигарите там са по-ценни от парите. На мен това ми звучеше точно като в затвора. Той трябваше да се прибере у дома през юли и понякога хващах мама да разлиства календара, все едно броеше колко страници оставаха, докато отново ще може да започне да диша спокойно. Когато правеше нещо — с други думи, почти постоянно — не се забелязваше нищо необичайно, но щом седнеше на масата за вечеря или четеше книгите си вечер, ръцете й трепереха. Не си спомням да бяха треперили така, преди Грег да замине.
	Когато Томи дойде у нас, попита как е Грег. Винаги забравях, че бяха тренирали заедно във футболния отбор, когато Грег беше последната година в гимназията, а ние с Томи бяхме втора.
	— Ето, Томи, напиши му нещо — предложи мама. — Той ще се зарадва.
	Томи сякаш се стресна от предложената химикалка и хартия, но се намести на един от столовете в кухнята и направи това, което му каза мама. Взех няколко безалкохолни от хладилника за нас двамата, преди да се качим в стаята ми, и докато минавах покрай масата, видях какво беше написал (само с главни букви):
C>
	ЗДРАСТИ ГРЕГ. ЗАСТРЕЛЯ ЛИ ВЕЧЕ ОСАМА? ХАЙДЕ НАШТЕ!
@	ТОМИ
C$
	— Искаш ли да отидем някъде с пикапа? — попита ме той, щом се качихме в стаята ми.
	Когато седна на леглото ми, наистина приличаше на чудовище и аз неволно си спомних какво ми беше казала Порша. Беше една от онези мисли, които се появяват неканени, но след това не искат да си отидат — все едно някой шепнеше в главата ми: „Изнасилвач, изнасилвач“. Запитах се на какво всъщност беше способен Томи с тези силни ръце и този слаб ум. За пръв път се замислях за това, но виж какво направи Лени Смол в „За мишките и хората“. Всеки път, когато се целувахме в неговия пикап, лостът за скоростите беше между нас, но въпреки това той се опитваше да пъхне ръка под ризата и джинсите ми. И всеки път аз се отдръпвах и му казвах едно и също: „Томи, не“. Като на куче — както се обучава някой нетърпелив лабрадор. След това той се извиняваше, без да го мисли наистина, и в крайна сметка ме закарваше у дома. Но в стаята ми между нас двамата нямаше лост за скоростите. Имаше легло. Вратата беше затворена, а мама бе чак на долния етаж и си тананикаше, докато слушаше музика по радиото.
	— Може би по-късно — отговорих и извадих текста на пиесата от раницата си. — Първо трябва да си науча репликите, нали си спомняш? Ще ми помогнеш ли?
	— Сериозно ли?
	Кимнах и той простена:
	— Престани, Хети. Не мога да чета такива неща.
	— Добре ще ти се отрази — казах с лека усмивка, която намекваше за флирт, и седнах на леглото до него, като отворих книгата. — Виж, просто трябва да четеш тези места, след които има реплики на лейди Макбет, а после да следиш дали ги казвам правилно.
	Посочих му подчертаните места, но Томи мислеше за друго. Придърпа ме към себе си и запечата една мокра целувка зад ухото ми.
	— Не сега.
	Опитах да се отдръпна, но той ме стисна по-здраво, за да ме задържи до себе си.
	— Само малко — промърмори и продължи да ме целува, този път по устата. Другата му ръка някак си се беше озовала на тила ми и държеше главата ми, докато той ме целуваше. Чувствах се така, все едно се задушавам, и дори не можех да си представям Питър, както правех обикновено.
	— Томи — успях да кажа най-сетне, когато той спря, за да си поеме дъх.
	— Какво?
	Ръката му ме стискаше за гърдата. Откъде му пораснаха толкова много ръце?
	— Не сега — повторих и успях да се измъкна.
	Той изръмжа и се подпря на стената, като дори не се постара да скрие издутината отпред на джинсите си.
	— С теб никога не е сега.
	— Мама е тук. И наистина трябва да си науча репликите.
	— Изобщо не разбирам защо участваш в тази пиеса.
	— И аз не разбирам защо играеш футбол — отговорих, като имитирах глупавия му тон и нагласях видеокамерата върху скрина.
	— Добре, добре — въздъхна той, взе книгата и се взря в текста, все едно беше на китайски. — Оттук ли?
	— Толкова си мил.
	Целунах го по бузата и отстъпих назад, към средата на стаята. Докато той събираше смелост да започне да чете Шекспир на глас, аз се подготвих да се превъплътя в лейди Макбет. Загледах се в Томи, докато превъзбуденият тийнейджър не избледня и той не се превърна в инструмент на волята ми. Гледах пръстите му и виждах ръка, която щях да вдигна вместо него, с която щях да убия самия крал. Гледах обърканото му лице и съзирах лудостта, която скоро щяхме да споделяме. Обзе ме студ, толкова силен, че спрях да усещам всичко останало. И най-сетне, когато той се прокашля, за да каже първата си реплика, вече усещах в устата си вкуса на собствената си смърт.


	По някаква причина в петък по време на пролетната ваканция денят се случи съвършен — с онова отблъскващо съвършенство, което се вижда само в телевизионните реклами. Небето беше безоблачно, а топлината на слънцето проникваше чак до костите и лакомо поглъщаше последните останали снежни преспи. Татко веднага хлътна в хамбара, за да подготви селскостопанското оборудване за сеитбата, а мама се зае да разглежда каталози със семена за градината си и да простира чаршафите навън, за да изсъхнат по-бързо. Аз бях като замаяна, защото, когато бях на работа в сряда, Питър беше наминал и ми остави флашка, на която имаше една-единствена снимка за разпечатване. Беше фотография на хамбара.
	— Как минава пролетната ваканция? — попита ме небрежно той, когато се върна, за да си вземе снимката.
	— Нищо особено.
	— Може би в петък сутринта ще стане по-интересно.
	— Ммм, надявам се.
	Опитах се да го кажа възможно най-отегчено, докато маркирах снимката му на касата, и не дадох израз на вълнението, което напираше да изригне в мен.
	Излязох от къщи, все едно отивах на работа, и се обадих в дрогерията, за да кажа, че съм болна. Когато стигнах до хамбара, Питър вече ме чакаше там. Жена му и тъща му бяха в болницата, където цял ден щяха да й правят изследвания, така че двамата отидохме пеша до средата на техния имот, далеч от всички шосета и постройки наоколо. Там се срещаха четири ниви, между които се издигаше великански дъб. Този път и двамата бяхме подготвени. Аз бях донесла ръчно ушито дебело одеяло и книгата, която ми беше подарил за Коледа, а той беше взел кошница за пикник и бутилка вино. Питър се зае да разлиства книгата и да чете на глас от нея, докато си взимахме от сиренето и бисквитите и отпивахме „Пино ноар“ от картонени чаши. За пръв път пиех вино, ако не се брои службата в църквата, и макар че вкусът ми се стори сух и метален, нямах нищо против. Предпочитах да пия вино с Питър, отколкото да изпия цялата бира на света с Томи.
	След малко отпуснах глава в скута му, а той се облегна на дънера на дървото, продължи да чете и да ме гали по косата.
	Слушах по-скоро гласа му, отколкото самите думи. Започнах да се чувствам като котка, все едно ми се искаше да потъркам глава в бедрото му, да се протегна и да се претърколя по гръб на топлото слънце. Може би виното започваше да ме хваща.
	— И така, той прекарва целия си безполезен живот в търсене на V — каза Питър, затвори книгата със замах и я остави настрани.
	Обикновено обожавах да го слушам да говори за книги и да чувам ясната, аналитична интонация, с която се обръщаше към класа, но колкото повече беше чел от тази книга, толкова по-потиснат ми звучеше, особено по отношение на този странен герой, който преследваше жената. Попитах го коя е V, за да сменя темата, и той малко се оживи.
	— Това е неразрешимата мистерия, въпросът без отговор. Пинчън не е такъв прозаик, че да се опита да му отговори.
	Потърках бузата си в крачола на панталона му.
	— Е, аз не попитах Пинчън. Попитах теб.
	Той замълча за минута, а пръстите му продължиха да ровят в косата ми, като започваха от корените, приглаждаха кичурите на бедрото му и стигаха до земята. Усещането беше хипнотизиращо, пристрастяващо. Искаше ми се завинаги да остана тук, да лежа на слънце и да усещам как ме гали по косата. Очите ми се затвориха сами.
	— Би трябвало да ти кажа, че и аз не съм такъв прозаик, но тя е неустоима. Тя те обсебва, докато четеш — като призрак, който те води през всяка страница. — Той отново замълча и се поколеба, преди да добави: — Когато ти подарих книгата, мислех, че V си ти — след около петдесет години.
	Засмях се.
	— А ти си мъжът, който ме търси?
	— Не знам. Сигурно. Няма значение кой съм аз. Важната си ти, коя си ти. Аз все още не знам как да те наричам. С всичките ти имена. Всичките ти самоличности.
	— Аз само се преструвам, Питър.
	— Не, не е така. Действията на един човек определят кой е той. Не можеш да бъдеш демократ, ако гласуваш за републиканците. Не можеш да се наричаш вегетарианец, ако ядеш пържоли. А твоите действия не образуват една завършена личност. Аз те наблюдавам, Хети. Преди часа клюкарстваш с Порша и насърчаваш всичките й абсурдни идеи, като й подаваш лъжливи реплики. Оставяш Томи да те опипва по средата на стола, а ти се червиш и се кикотиш. Играеш ролята на любимата ученичка на абсолютно всички учители, с които съм говорил, и всеки един от тях си мисли, че ще следваш по неговата специалност. И не мога да открия нито една следа, че всичко това те притеснява. Казваш, че само се преструваш, но ти се разбиваш на хиляди парчета, и всеки път, когато видя ново парче, теб отново те няма. Превръщаш се в някой друг, в цяла тълпа от други хора, и аз започвам да се питам дали Хети Хофман изобщо съществува. Може би съм си въобразил цялата тази история.
	Той горчиво се разсмя. Без да отварям очи, вдигнах ръка и прокарах пръст по шева от вътрешната страна на крачола му, докато не стигнах до мястото, откъдето започваше.
	— Мислиш ли, че и в момента си въобразяваш?
	Погалих го с пръсти нагоре-надолу, докато не усетих как тялото му реагира на ласките ми.
	— Хети… — каза той със свито гърло.
	— Искаш ли да си въобразиш още нещо?
	Протегнах ръка към копчетата на панталона му, но той я хвана.
	— Престани.
	Надигнах се и седнах, обзета от раздразнение. Ако бях направила това с Томи, той щеше да забрави как се казва, да не говорим за това как се казвам аз.
	— Какъв ти е проблемът, Питър? — настоях да узная. — Защо изобщо искаше да се видим днес?
	— Това ти харесва, нали? Харесва ти да манипулираш хората. Доволна ли си, когато Томи те следва като куче? Когато Порша те имитира като някакъв безмозъчен клонинг?
	— Не. Изобщо не е така.
	— Първия път, когато те видях, ти ми каза, че сменяш псевдонимите си, когато вече не са ти интересни. Интересно ли ти е в какво ме превръщаш? Ненавиждам се всеки път, когато си помисля за нас.
	— Не искам да се чувстваш по този начин.
	— Казала актрисата.
	— Това не ми харесва, не разбра ли? — извиках, после сведох глава, за да си поема дъх. — Преди ми харесваше. Преди обожавах това усещане, но вече се чувствам като в капан. Защото няма самоличност, няма герой, на когото да се престоря, така че да не усещам тази празнина в себе си, когато не съм с теб. Мразя това положение. Мразя това, че не мога да избягам от него, че не мога да се спася с преструвки. И всеки ден съм нещастна, защото единственото, което искам в действителност, е да… — Поколебах се. Все още не беше дошло времето да му го кажа.
	— Какво? Какво искаш?
	— Нищо.
	— Престани да ме лъжеш.
	— Господи, какъв си учител!
	Извърнах се от него, невероятно раздразнена. Изобщо не си бях представяла този ден така. Трябваше да сме заедно на това одеяло, обгърнати в него, да се смеем, да се целуваме и да се наслаждаваме на всеки откраднат миг. Психоанализата трябваше да е последното нещо, с което да му се занимава точно сега.
	— Искаш да определиш точния термин за всяко нещо, да го анализираш и да го прибереш в някаква малка кутийка в главата си, до един милион други кутийки като нея. С етикети, дати и кратко резюме. Чудесно. Ще ти дам едно резюме. Искаш да знаеш коя съм аз, така ли? Искаш ли да ти кажа още нещо истинско?
	Сърцето ми изведнъж беше започнало да бие учестено. Планът не беше такъв, но думите сякаш сами се надигнаха в гърлото ми. Вече не можех да се крия. Завъртях се обратно към него и го стиснах за ръката, без да я пускам, изпълнена с надежда и страх едновременно при мисълта за това, което щеше да се случи всеки момент.
	— Аз съм Хети Хофман, актриса, продавачка в дрогерията CVS и ученичка последна година в гимназията в Пайн Вали. Влюбена съм в Питър Лънд и искам той да се премести да живее в Ню Йорк заедно с мен.
	Лицето му застина. Той ме гледа в продължение на цяла вечност, поне така ми се стори, и аз не знаех дали ще ме прегърне, или ще ми се развика. Никога не бяхме говорили за бъдещето. За моето бъдеще, да, но не и за неговото. Не и за нашето. Тази връзка съществуваше извън живота на всеки от нас; в нея нямаше усещане за време или развитие.
	Питър внезапно измъкна ръката си от моята, изправи се и отиде до края на клоните на дървото, надвиснали над нас. Аз го последвах.
	— Питър? Кажи нещо.
	— Какво искаш да ти кажа?
	— Кажи „да“.
	Той отново се засмя, но този път прозвуча остро. Прозвуча така, че стомахът ми се сви.
	— Ами добре. Просто ще дойда в Ню Йорк заедно с теб. Звучи съвсем просто.
	— Така е. Така може да бъде.
	— Къде ще живеем?
	— В някоя стая под наем. Във форума има милиони обяви.
	— И как ще плащаме наема за тази стая?
	— Спестила съм повече от две хиляди долара. Освен това ще се прехвърля да работя в някоя от дрогериите там.
	Изброих адресите на няколко дрогерии от веригата CVS, които бях запомнила от уебсайта на компанията, и протегнах ръка към рамото му, но той се отдръпна.
	— А ти ще можеш да преподаваш — добавих аз.
	— Имаш ли някаква представа какви са професионалните изисквания в Ню Йорк?
	— Какви изисквания?
	Той отново се разсмя с онзи ужасен смях. Разговорът се обръщаше срещу мен. Не биваше да става така. Ако бях отделила повече време да проуча нещата, щях да мога да му отговоря. Щях да оборя всяко негово възражение. Но не — той настояваше да бъда искрена с него и аз го правех, като някаква идиотка. А сега дори не искаше да ме погледне. Усетих как отчаянието ме стискаше за гърлото, все едно беше сценична треска, и започнах да подскачам на пръсти — бързо, за да се опитам да се освободя от него, както бях свикнала да правя.
	— Ще го измислим. Имаме цяло лято, за да го измислим.
	— Цяло лято?
	Той повтори думата „цяло“ с онзи саркастичен тон, който използваше, за да ме накара да се почувствам така, сякаш съм на четири години.
	— А на теб колко време ти трябва? Хората постоянно заминават за Ню Йорк.
	— Нашата ситуация е малко по-сложна, отколкото на повечето хора.
	— Не искаш ли да дойдеш с мен?
	Не ми отговори и аз едва не се разплаках. После той вдигна ръка към лицето си.
	— Искам.
	Надеждата и любовта се надигнаха толкова бързо и яростно, че едва не ме задушиха.
	— Тогава ела с мен.
	— Не е толкова просто — каза той, като най-сетне ме погледна. Очите му бяха изпълнени с отчаяние.
	— Всъщност е.
	— Аз съм женен, Хети.
	— Тогава направи така, че да не си женен.
	— Това не е толкова лесно.
	— Напротив, Питър. Просто казваш: „Вече не искам да сме женени. Ето ти документите за развода. Довиждане“.
	— Нейната майка е на смъртно легло.
	— Нейната майка беше на смъртно легло и преди два месеца, когато ти избяга в Минеаполис, за да спиш с мен. Беше на смъртно легло и преди един час, докато ме целуваше под това дърво.
	— Мери не бива да разбере за това. Последното нещо, което й трябва сега, е да…
	— Не ме интересува кое е последното нещо, което й трябва на Мери. Аз сама ще й кажа. Тя идва в дрогерията всяка седмица, за да взима лекарствата на майка си.
	— Няма да посмееш — прошепна той.
	Гласът му бе изпълнен със страх. Питър ме сграбчи за ръката.
	Наведох се към него — толкова близо, че да почувствам топлината на дъха му, да видя как се разширяват зениците му и как пулсира кръвта в гърлото му.
	— Ти не знаеш какво ще посмея и какво няма да посмея, Питър. Забрави ли? С всичките ми имена и всичките ми самоличност, които те подлудяват толкова? — На лицето ми се изписа стегната, яростна усмивка, въпреки че сърцето ми се късаше. — Кой знае с коя от тях ще се срещне Мери следващия път, когато дойде за лекарствата?
	Изтръгнах се от хватката му — толкова рязко, че ме заболя — и закрачих обратно надолу по хълма, към хамбара. Искаше ми се да погледна назад и да видя дали не върви след мен, за да ми се извини, но не го направих. Искаше ми се и да побягна — по-бързо, отколкото някой някога беше тичал, — но не направих и това. Продължих да крача по изсъхналите кални коловози от комбайна, който беше минал по полето миналата есен, сълзите напираха в очите ми, а ръката ме болеше там, където ме бе стиснал. Докато стигна до пикапа си, вече хълцах и правех всичко възможно да не се разпадна съвсем. Подкарах към къщи, влязох и видях мама, седнала пред отворения ми лаптоп на кухненската маса. Тя премести поглед от екрана към лицето ми. Очите й бяха натежали от разочарование.
	— Трябва да си поговорим — каза тя.


>	Дел

	_сряда, 16 април 2008 година_
	Когато се върнах в управлението следобед на същия ден, след като бях говорил с Фран, донякъде се надявах резултатите от изследването на ДНК да ме очакват на бюрото ми. Вместо това в кабинета ме чакаше Мона, която седеше със сведена глава на стола за посетители, мълчаливо отпуснала ръце в скута си. С нея беше Уинифред Ериксън. Докато стоях от другата страна на стъклото и ги гледах, си спомних за разговора с Бъд тази сутрин, когато ми беше затворил телефона.
	Джейк ми донесе документи за подписване: две просрочени глоби и едно нареждане за явяване пред съда. Служебните ми задължения не бяха изчезнали.
	— Откога са там? — попитах го, докато подписвах документите.
	— Може би от двайсет минути — отвърна тихо той. — Опитах се да ги накарам да те изчакат в залата за съвещания, но те просто влязоха в кабинета ти и седнаха. Не казаха и дума на никого.
	Кимнах и попитах:
	— Какво друго имаш за мен?
	— Останалата част от компютъра на Хети се оказа чиста, общо взето. Имаше много временни интернет файлове от уебсайтове за Ню Йорк. Явно е разглеждала квартири, дори е изпратила няколко запитвания по електронната поща. Но нямаше нищо потвърдено. Не останах с впечатлението, че е била готова да замине всеки момент — по-скоро ми приличаше на разузнаване. — Джейк се озърна, за да се увери, че наблизо няма никой друг, преди да продължи: — Доколкото успях да видя, нямаше повече разговори с „КниженПлъх“.
	— А данните от телефонната компания?
	— Нищо. Един тон съобщения, всичките до приятелки, и по няколко с Томи всяка седмица.
	— Забеляза ли нещо необичайно в съобщенията, които си е разменяла с Томи?
	— Не, съвсем обикновени съобщения. Най-вече неща като „Ще се видим в седем“ и „Закъснявам“. Изпращали са си предимно смешни снимки. LOLCat и други подобни.
	Джейк забеляза как го гледам и се опита да поясни:
	— Ъъ, снимки от интернет. С котки. И смешни надписи.
	— Аха — казах аз, подписах и последния документ и му ги върнах. — Искам да изпратиш на ФБР цялата документация по разследването, включително и снимките.
	— Какво? — възкликна Джейк, като заговори по-силно от изненада, без да иска. — Предаваме им разследването, така ли?
	— Не, имаме нужда от помощ.
	Дадох му контактите за човека, когото ми беше препоръчала Фран — криминален психолог, който се занимаваше с психологическа оценка на местопрестъпления. При обичайни обстоятелства не виждах особена полза от нищо психологическо, но според Фран той беше „безподобно добър“, а не бях готов да си навиря носа срещу когото и да е, ако имаше някакъв шанс да ми посочи убиеца с безподобния си пръст.
	— Искам да говоря с него още днес, най-късно утре. Освен това утре отново ще докараме в управлението и двамата заподозрени — веднага след погребението на Хети, — за да вникнем по-подробно в тяхната версия за събитията от петък вечерта. Искам да видя дали няма да кажат нещо по-различно, след като са прекарали цял ден до ковчега й.
	Джейк се залови за работа, а аз оставих зад гърба си врявата на полицейското управление и отворих вратата на кабинета си. Когато влязох, Уинифред се обърна, но Мона дори не вдигна глава. Изглеждаше така, все едно беше изсечена от камък, събрала крака и отпуснала ръце върху голямата, избеляла дамска чанта в скута си. Очите й не виждаха нищо; всичко в нея беше обърнато навътре и заключено от външната страна.
	Познавах Мона почти толкова отдавна, колкото и Бъд, и я бях виждал бременна както с Грег, така и с Хети. Ако не обръщаше внимание на корема й, човек никога не би си помислил, че очаква дете. Всеки път, когато бебето я риташе по-силно, тя казваше: „Само почакай да излезеш и пак пробвай да направиш това“, после разтриваше мястото и продължаваше с онова, което беше започнала. Сега работеше на половин ден при единствения адвокат в градчето, където се занимаваше с канцеларската работа, и в същото време продължаваше да помага на Бъд на полето, грижеше се за къщата и освен това за храната на масата всеки ден. Приготвяше жестоко задушено, с цели гъби и големи парчета пилешко месо в сос с бяло вино, и винаги го сервираше цвърчащо, направо от фурната. Когато й правех комплимент за готвенето, тя просто свиваше рамене и казваше, че не е нищо особено.
	В интерес на истината двамата с Мона сигурно си приличахме повече, отколкото с Бъд. И двамата не обичахме празните приказки. Затова разбрах, че имаше сериозна причина да дойде днес.
	— Мона.
	Седнах от другата страна на бюрото. Уинифред стоеше зад Мона, отпуснала ръка на рамото й, за да й дава онази мълчалива подкрепа, за която са приятелите, но аз нямах друг избор, освен да застана така, че бюрото да бъде между нас. Налагаше се да гледам на нея като най-близката роднина на жертвата, а не като на жена, която бях познавал почти през половината й живот.
	— Никога не ми е хрумвало — каза тя.
	Изглеждаше така, все едно не говори на нито един от нас двамата. С Уинифред се спогледахме и зачакахме да продължи.
	— През всичките тези месеци, откакто го няма Грег, никога не съм си помисляла, че може да изгубя Хети. Мислех само за Грег, Грег, Грег. Всяка нощ си представях как Грег настъпва някоя противопехотна мина. Как атакуват неговата част. Представях си лицето на Грег, неподвижно и бледо в ковчега. Всичките ми кошмари бяха за Грег и аз си мислех, че ще мога да ги разменя. Грег трябва да се върне от фронта през юли, а Хети беше решила да замине за Ню Йорк. Така щях да си върна едното дете, преди да започна да се тревожа за другото. Струваше ми се… честно. — Погледът на Мона най-сетне се фокусира върху мен. Очите й бяха изпълнени с цялата агония на света. — Никога не съм си представяла, че може да изгубя нея, докато беше толкова близо до мен. Не и тук, у дома, в Пайн Вали.
	Уинифред здраво стискаше рамото на Мона с костеливите си пръсти, все едно я държеше в изправено положение, и ме погледна така, както гледат жените, когато искат да направиш нещо или да ти кажат, че никак не се справяш добре.
	— Мона, какво правиш тук? Това е последното място, на което трябва да бъдеш в момента.
	— Има нещо, което трябва да знаеш. За Хети.
	Тя вдигна ръка и потупа ръката на Уинифред.
	— Ще ме изчакаш ли навън?
	— Сигурна ли си, мила?
	— След малко ще дойда.
	Уинифред я потупа по рамото и ми хвърли един предупредителен поглед, преди да излезе и да затвори вратата след себе си. Мона отново замълча. Сякаш събираше сили.
	— Всички хора ме питат как съм. Правят разни неща, за да ми помогнат. Не издържам вече. Не става дума за мен, Дел. Готова съм да се чувствам по този начин до края на живота си, ако тя можеше да се върне. Нямаше да има значение дори да не я видя никога повече, никога да не я прегърна. Щях да си отрежа ръцете и краката, ако с това можех да накарам сърцето й да забие отново. Само за да знам, че тя диша, усмихва се и живее някъде другаде. Как мога да живея, след като знам, че тя не е жива? Не издържам, Дел. Не издържам повече. — Тя стисна устни, като се опитваше да се стегне.
	— Трябва да живееш ден за ден, Мона. Мисли само за следващото нещо, което трябва да направиш.
	Тя кимна.
	— Уинифред казва, че се научаваш да живееш с това, все едно мъката става новото ти дете.
	— Тя е изгубила две деца, би трябвало да знае.
	Мона отново кимна и дълбоко си пое дъх, преди да смени темата:
	— Бъд ми каза, че все още не си получил резултатите от пробата на ДНК.
	— Не, още не. И съм наясно, че Бъд е разстроен за това.
	— Всички сме разстроени, Дел.
	— Не, нямах предвид, че… Имам предвид, че…
	Господи, изобщо не можех да се оправям с жените. Може би ако бях женен повече от две секунди, щях да съм по-способен в това. Мона видя, че се мъча, и въпреки всичко, което й беше отнето, все пак намери сили да ми се притече на помощ.
	— Бъд ми каза, че сте говорили по телефона тази сутрин — продължи тя. — Беше ядосан. Очакваше повече от теб.
	— Мона…
	— Знам, Дел. Ти трябва да си свършиш работата. Знам, че разследването трябва да остане в тайна, докато не приключи. Преди четях детективски романи. — Тя сведе очи, преди да добави: — За забавление.
	— Не се опитвам да скрия нищо от Бъд — казах аз.
	Дори не си дадох сметка, че това е лъжа, докато не го изрекох. Продължих да говоря, точно както го правят престъпниците, когато лъжат, че са невинни — опитвах се да оправдая собствените си думи, да ги накарам да звучат по-добре.
	— След като получим резултатите от ДНК, всичко ще се промени. Убиецът на Хети няма да може да се крие още дълго време. Повярвай ми.
	Тя отново вдигна очи към мен и аз видях, че ми вярва. Вярва на своя приятел, когото познаваше от двайсет и пет години, доверяваше му се да открие убиеца на нейната дъщеря, и макар да знаех, че правя най-доброто, като премълчавам истината за Лънд, това не спираше да ме измъчва. Стомахът ми се свиваше от тази мисъл.
	— Бъд ще разбере по-късно, когато му дойде времето. Ще се успокои.
	Знаех, че може и да разбере, ако някога му се наложи да научи цялата истина, но не бях сигурен дали ще ми прости, че съм я крил от него. Поклатих глава. Имах нужда да сменя темата:
	— Какво искаше да ми кажеш за Хети?
	— Мислех си нещо — отвърна тя и дълбоко си пое дъх. — Когато ти дойде у нас, не се сетих за това. Имаше прекалено много други неща, за които… — Тя поклати глава, все едно се опитваше да удържи сълзите със силата на волята си, така че да може да продължи и да каже онова, за което бе дошла. — Беше преди три седмици, през пролетната ваканция на Хети. Тя трябваше да бъде на работа в петък, но когато минах през дрогерията, за да си взема хапчетата, нея я нямаше. Сутринта беше излязла от къщи с униформата и табелката с името си. Момичето на касата ме попита дали Хети вече се чувства по-добре. Не отговорих нищо. Просто кимнах.
	Когато се прибрах у дома, Хети все още я нямаше и не си вдигаше телефона. Не беше и при Томи, нито при Порша. След като мина още един час, влязох в стаята й. Обикновено не го правя. Тийнейджърите не обичат да ги закачаш, а Хети никога не беше правила нищо, от което да се притеснявам, така че й давах достатъчно лично пространство. Но след като не можах да се свържа с нея, отидох в стаята й и започнах да се оглеждам. — Тя си пое дълбоко дъх и каза: — И намерих нещо на компютъра й.
	— Какво нещо? — попитах.
	Запитах се дали вече не знам отговора, но се оказа, че не е така.
	Тя извади някакви листове от дамската си чанта и ги побутна към мен на бюрото.
	— Разпечатах го, преди тя да се прибере. Не знам точно защо го направих. Бях сигурна, че няма да го покажа на Бъд. Хети беше неговото малко момиченце, неговият ангел. Обичаше я до полуда още от първия ден, когато я взехме от болницата.
	На разпечатката имаше някаква таблица. Отляво на една колона, озаглавена „Герой“, видях много имена. Прегледах ги, докато не стигнах до „Томи“. До колоната за героите имаше други колони. Първата бе „Мотивация“, в която тя беше написала „Секс и приемане“; в друга колона, „Нужди“, бе записала: „Да прави това, което му кажат, да се вписва сред останалите, да се лигави по мен“; а в последната колона — „Режисьорски указания“ — бе отбелязано следното: „Да му казвам, че е точно като Дерек. Да го водя на места, където има други хора. Повече никакви частни партита“.
	— Какво е това, Мона?
	Разгледах още няколко имена. Мотивацията на Бъд беше „Селскостопанска работа и семейство“. Режисьорското указание за Порша беше „Да говоря колкото може повече за самата Порша, без да повърна“. Беше ми трудно да не се усмихна, когато прочетох това. В последно време и аз бях разговарял доста с Порша.
	— Същото я попитах и аз, когато се прибра. Стори ми се натъжена и малко обрулена от вятъра, със зачервен нос и червени очи. Беше ходила някъде навън. Настоях да ми каже къде е била и защо е излъгала на работното си място. Тя каза, че това не ми влиза в работата, че е на осемнайсет години, че е възрастен човек и може да прави каквото си поиска.
	— Типично за една тийнейджърка — отбелязах аз.
	— Типично за една тийнейджърка — но не и за Хети. Винаги бях оставала с впечатлението, че Хети казваше на хората онова, което искат да чуят. Преди това не можех да го докажа, но една майка усеща кога детето й се преструва. Аз мога да чета право в сърцата им — както на Грег, така и на Хети, — независимо дали искат, или не. Хети обичаше да се харесва на хората, макар и да не разбрах дали го правеше, защото не иска да разочарова никого, или просто не знаеше какво иска тя самата.
	Във всеки случай тя дръпна компютъра от ръцете ми и каза, че е нейна собственост; платила си го е честно и почтено и аз нямам никакво право да го пипам. После изхвърча навън, отиде в стаята си и затръшна вратата. Аз влязох при нея и казах, че вратата е моя собственост, че двамата с баща й сме я платили честно и почтено и тя няма никакво право да я затръшва в лицето ми. После я попитах за тази таблица. „“Какво се опитваш да постигнеш с това?" — попитах. — Хората не са герои от твоите пиеси." Тя твърдеше, че го прави само за упражнение. Каза, че й помага да стане по-добра актриса, точно както видеокамерата й.
	Мона поклати глава, докато си спомняше за онзи ден.
	— Аз й казах нещо като: „Кого си мислиш, че заблуждаваш с това?“. И тя се разплака. Отидох при нея на леглото и я прегърнах, като я галех по косата, точно както когато беше малка.
	Очите на Мона се наляха със сълзи и тя ги избърса с една салфетка.
	— Отдавна не ме беше допускала толкова близо до себе си. Тя беше момиченцето на татко. Винаги ме държеше на разстояние. Така и не разбрах защо… защо беше това. Но в този ден тя имаше нужда от мен. Допусна ме малко по-близо до себе си. Хети плачеше, а аз я прегръщах и тогава сподели, че единственият човек, когото е заблуждавала, е самата себе си. Аз й казах да престане да мисли каква може да бъде за всички останали, да престане да се преструва и в дългосрочен план хората ще я уважават за това. Тя ми отговори, че й е трудно да мисли в дългосрочен план, така че аз я посъветвах същото, което ми каза ти преди малко. Посъветвах я да живее ден за ден. Първо трябваше да разбере какво иска и да се съсредоточи върху него. Продължих да говоря още малко, като я поклащах напред-назад и се опитвах да я накарам да ме чуе. Все едно за кратко отново държах в ръце малкото си момиченце.
	Тя не ми каза къде е била онзи ден и аз никога не настоях да науча това. Не исках да развалям тази крехка връзка помежду ни и да рискувам отново да ме изолира. Но сега… сега се питам дали не се е забъркала в нещо, заради което са я убили. Дали ако просто я бях накарала да ми каже, или й бях забранила да излиза…
	Тя отново замълча и избърса очите си със салфетката.
	— Не бива да мислиш по този начин, Мона. Не бива да се обвиняваш.
	— Аз не се обвинявам. Обвинявам кучия син, който я е убил. Но може би щях да го предотвратя. Може би ако бях по-строга с нея…
	— Тя щеше да хукне с всички сили в обратната посока — прекъснах я аз. — Така правят всички младежи. На тази възраст просто са устроени по този начин.
	Мона продължи да бърше очите си, докато кимаше.
	— Знам, Дел. Просто си мисля тези неща. Мислите идват от само себе си. И не ме пускат.
	— Освен това все още не знаем дали се е забъркала в каквото и да било. Всякакви младежи ходят на онова езеро и правят секс.
	— Така е, но после се появи и онзи плик.
	Изправих се на стола.
	— Какъв плик?
	— Получи се на същата вечер — бял плик в пощенската кутия. Нямаше марка, нито обратен адрес, само името на Хети. Тя го взе от Бъд и изчезна в стаята си.
	— Разбра ли какво имаше в него?
	— Не.
	— Виждала ли си го оттогава?
	Нямаше как да съм обърнал внимание на нещо толкова обикновено, докато оглеждах стаята й.
	— Не.
	— А на следващия ден тя изчезна отново — казах аз.
	Бях сглобил наум поредността на събитията във времето. Мона изглеждаше изненадана.
	— Откъде знаеш?
	— От Порша.
	Тя кимна:
	— Порша я докара, защото пикапът й се беше повредил на пътя на север от Рочестър.
	— Какво е правила там?
	— Каза, че е ходила по магазините.
	— Какви магазини?
	— Не знам, но отново… не настоях да науча повече, защото тя изглеждаше по-щастлива. Реших, че е разрешила проблема, който е трябвало да бъде разрешен. На вечеря Бъд мърмореше за пикапа, който се беше счупил, а тя се шегуваше с него и го дразнеше. Каза му, че това е знак да й купи нова кола — кабриолет, за да свали покрива и да кара така чак до Ню Йорк. Тогава Бъд й отговори, че от сега нататък джобните й пари ще са по пет цента на седмица и тя ще може да си спести достатъчно, за да си купи сама каквато кола поиска. Цяла вечер се караха на шега. Тя изглеждаше весела и щастлива, както ти казах — по нищо не личеше, че предишния ден е плакала на рамото ми. Може би са били някакви младежки настроения. Един ден се чувстват така, все едно са на върха на света, а на следващия — все едно това е краят на живота им.
	Чух как го каза, как опита да се спре, но собствената й саркастична забележка вече се беше обърнала срещу нея с такава сила, че тя изведнъж се преви на две. Раменете й се разтърсиха от беззвучни ридания — твърде дълбоки, за да се чуват. Твърди сурови за това.
	Уинифред, която стоеше на пост в коридора до шкафовете за документи, бързо влезе обратно в кабинета ми и прегърна Мона през раменете. Извадих някакви салфетки, останали от закусвалнята, които държах в едно чекмедже, и ги побутнах към тях през бюрото, но Уинифред завъртя очи към тавана и извади носна кърпичка от дамската си чанта. Мона избърса лицето си и се постара да се овладее, докато аз седях срещу тях и се чувствах безполезен като риба на колело.
	— Мона, трябва да направиш нещо за мен — казах след малко.
	Тя успя да се успокои и изправи рамене. Скръбта не й беше отнела силите. Жена като Мона Хофман — истинска фермерска жена, която посрещаше всеки сезон и всяка буря с хладнокръвие, на което би завидял и Господ — вирееше най-добре, когато има да се прави нещо, да се прецени каква е работата и да се свърши. Дори сега, в най-мрачните дни от нейния живот, аз не се съмнявах, че мога да разчитам на нея.
	— Искам отново да огледаш стаята на Хети, както и пикапа й — всяко място, където може да е оставила този плик.
	— Добре, Дел.
	— Има и още две неща, които трябва да открием — добавих аз, защото току-що се бях сетил за това. — Куфара и видеокамерата й.
	— Какво? — възкликна тя с изненада, която успя да си пробие път сред останалите емоции.
	Описах ги накратко и добавих:
	— Смятаме, че са изчезнали.
	— Този куфар беше коледният й подарък от нас. Бъд го купи от „Брукстоун“. Тя много го харесваше.
	Мона ми обеща да потърси нещата на Хети, след като изберат цветята за погребението.
	— Тази вечер ще проведем бдението у дома. Само роднини — добави Мона и извърна поглед, докато си тръгваше.
	Аз ги изпратих до входа, но останах на прага, докато по-възрастната жена помагаше на по-младата да се качи в колата. От другата страна на улицата дебнеше новинарски микробус, готов да улови всяко развитие на историята. На следващия ден репортерите щяха да се спуснат като мухи на погребението, опитвайки се да вземат интервю от всеки срещнат за „смъртоносното проклятие“. Ако не друго, поне можех да се погрижа за това вместо Бъд и Мона. Докато гледах как колата на Мона се отдалечава, не се чувствах способен да направя почти нищо друго.
	Мина дълго време, преди да вляза обратно вътре.


>	Питър

	_петък, 21 март 2008 година_
	Беше ли възможно човек да се разкъса на две? Останах под дървото, един от огромните дъбове с разперени клони във фермата на Мери, които й бяха показали какво иска да прави с живота си, и гледах как Хети се отдалечава от мен. Нейният ултиматум остана да виси във въздуха между нас. „Ела с мен в Ню Йорк или ще кажа на Мери за нас двамата.“ Не беше казала точно тези думи — или беше? — но заплахата си беше там, в блестящите й безстрашни очи.
	Гледах как се стопяваше, докато се отдалечаваше с широки крачки през полето, с онази безмилостна младежка самоувереност, която беше готова да се обърне към самото слънце и да му каже да ходи да се шиба. Отчаянието ми растеше правопропорционално на разстоянието между нас. Всичко в мен гореше от желание да хукна след нея, да я довлека обратно тук, да я вържа за това дърво и да я накарам да направи такива неща с устата си, че да не може да каже и една дума повече, независимо дали е истина, или лъжа. Да й дам точно това, което искаше, а после да намеря някоя кола и да натисна педала на газта. Да й покажа всичко. Да направя така, че и двамата да забравим това градче и нас самите в него, и всяко едно ужасно решение, което ни беше докарало на това място по това време.
	И все пак, Ню Йорк? Какво очакваше да й кажа? „Да, ще замина за Ню Йорк заедно с теб? Ще захвърля всички шансове да си върна живота в Минеаполис и ще дойда да живеем заедно на улицата в Ню Йорк?“ Защото точно там щяхме да живеем — на улицата. Дори по някакво чудо да успеех да си намеря работа като учител до есента, нямаше да получа първата си заплата до октомври. В спестовната ми сметка бяха останали хиляда долара, които бяха едно нищо, а Хети си мислеше, че с нейните две хиляди някак си ще успява да ни издържа и двамата в най-скъпия град в страната.
	Тя нямаше никаква представа срещу какво се е изправила. Нямаше никакви приятели там, никакви контакти, никакъв план. Тя имаше нужда от мен. Господи, тя имаше почти толкова голяма нужда от мен, колкото я жадувах аз, и изкушението да се поддам на безумното й желание на практика ме завладяваше.
	Само че не можех да забравя за Мери.
	Мери не ми позволяваше да помръдна от мястото си, докато гледах как Хети изчезва в гората. Не ми пукаше за нищо останало: за работата ми, за репутацията ми — нищо друго в този живот в Пайн Вали вече нямаше значение за мен, освен Мери. Беше минал повече от месец, откакто ми беше казала за плановете си да остане да живее във фермата, и оттогава живеехме в патова ситуация. Аз не й бях отговорил дали ще остана и тя не беше повдигнала повече този въпрос. Живеехме в паралелни вселени, като си разменяхме повърхностни реплики, когато се разминавахме в къщата — като възпитани, но почти непознати съседи. Знаех, че тя очаква от мен да взема решение, но наистина нямах никаква представа дали я беше грижа какво щеше да бъде то.
	Чудно ли беше тогава, че бях уредил тази среща с Хети? Хети, която се беше свила в скута ми, сякаш аз бях нейното пристанище от грижите на света; Хети, която ме беше умолявала и беше заплашила да ме съсипе, все едно бях човек, с когото си струваше да го направи.
	Изпих останалото вино и подхвърлих остатъците от храната на една врана, която се въртеше наоколо, после легнах по гръб и се загледах в небето между голите клони.
	Дали Хети наистина щеше да го направи? Дали щеше да заговори Мери следващия път, когато тя влезе в дрогерията? Беше ми казвала толкова много пъти, че ще стори всичко за мен, че тя е жената за мен, но за коя своя версия говореше? Дори да не беше актриса по рождение, тя все още бе на осемнайсет години, мамка му. На какво не беше способно едно отхвърлено осемнайсетгодишно момиче?
	Когато не издържах повече да мисля за това, събрах всичко и се върнах до хамбара. Когато стигнах там, Хети вече я нямаше. Може би се беше прибрала у дома и планираше най-ефективния начин да ме съсипе. Нямаше да й е толкова трудно. Беше достатъчно да се обади по телефона на Мери или просто да признае всичко на родителите си и с моя живот щеше да бъде свършено.
	Запратих празната бутилка от виното срещу стената, но тя дори не се спука, така че я изритах във водата, която беше заляла пода в отсрещния край на постройката. Изкушавах се да метна и нейното одеяло за пикник след бутилката. Вместо това го оставих в един сух ъгъл, като увих книгата с него.
	Когато се прибрах у дома, пикапът на Мери беше на алеята пред къщата. Тя ми беше казала, че след болницата ще ходят на пазар в Рочестър, но все още дори не беше обяд. Бяха се прибрали по-рано.
	Оставих кошницата за пикник на задната седалка на колата си и тихо отворих входната врата. Ако си мислех, че ще успея да се промъкна незабелязано на горния етаж, плановете ми веднага се изпариха, когато видях Мери на дивана в хола. Гледаше ме така, все едно беше броила всяка минута, докато се прибера. Телевизорът не беше включен. Елза не се виждаше никъде. Непоносимото ми чувство за вина се усилваше с всеки миг, а Мери продължаваше да седи съвсем неподвижно. През изминалата година почти не се беше спирала на едно място. Нима можеше да има някакво съмнение каква беше причината за този натюрморт точно сега?
	На някакво съвсем различно ниво от паниката и учестеното биене на сърцето ми аз се запитах как точно беше разбрала. Заех се да разлиствам страниците на живота си, като търсех онзи подтекст, който ме беше издал. А може би не бях направил нищо. Може би Хети вече беше изпълнила заплахата си.
	Мери най-сетне наруши тишината:
	— Къде беше?
	— Навън. Излязох да се разходя.
	Все още не бях готов да призная нищо.
	— Къде?
	— В полето. Натам — казах и махнах с ръка в неопределена посока. — Имах нужда от малко чист въздух, а не ми се тичаше.
	Мери невесело се засмя.
	— Живееш във ферма, а ти се налага да излезеш да се разходиш, за да подишаш чист въздух. Това е то, нали? Това обяснява всичко.
	— Какво е „то“? За какво говориш?
	— Нищо.
	— Къде е Елза? Мислех, че ще ходите на пазар.
	— Тя не искаше да я бутам с инвалидната количка. Оставих я на гости при Уинифред.
	— Добре.
	Зачаках обвинението, сълзите и гнева, но не последва нищо. Тя продължаваше да седи с неразгадаемо изражение.
	— Има ли нещо друго? — Направих крачка към стълбището в инстинктивно отстъпление.
	— Седни, Питър.
	Задникът ми незабавно се озова на стола. Някаква част от мен дори приветстваше това, което ще последва. Това беше краят на моя брак — нови документи, които да подпиша на мястото на старите — но беше и краят на измамата, краят на преструвката, че ставам за нещо.
	— Какво има? — попитах. — Държиш се странно.
	Тя дълбоко си пое дъх и сведе очи към ръцете си.
	— Докато бяхме при лекаря, аз припаднах.
	— Какво? — Изненадата потече по вените ми като някакъв прекрасен наркотик. — Защо?
	— Глупава история. Просто се наложи да останем в чакалнята по-дълго, отколкото си мислех, а вътре беше горещо. Когато лекарят ни повика, аз се изправих прекалено бързо и ми причерня. Свестих се на пода, а над мен стояха рецепционистката и една медицинска сестра. Те ми помогнаха да стана и ме накараха да пия вода.
	— Закусвала ли си изобщо тази сутрин? Грижиш се за всичко тук, освен за себе си. Затова си припаднала.
	— Знам. Това ще трябва да се промени.
	— Лошо ли ти е още?
	— Малко — кимна тя. — Лекарят ми зададе няколко въпроса, а после ми направи едно изследване.
	Мисълта за това, че Мери може да се разболее, ми се струваше невъзможна. Тя се беше превърнала в ангел-хранител за Елза; с двете си ръце бе преустроила фермата; плащаше сметките, готвеше и чистеше къщата, неизменно с характерния стоицизъм на семейство Рийвър. Беше като жената-чудо, мамка му.
	— Какво изследване?
	— Резултатът беше положителен — каза тихо тя.
	Изведнъж ми се прииска да ме погледне; трябваше да видя очите й.
	— Какво изследване, Мери?
	Станах и прекосих стаята, като приклекнах пред нея, за да я накарам да ме погледне. Когато го направи, в погледа й се четяха объркване и колебание. Видях, че събираше смелост да ми каже. Каквато и да беше истината — а тя явно нямаше нищо общо с факта, че собственият й съпруг я лъжеше и изневеряваше — очевидно беше мъчителна.
	— Бременна съм.
	— Какво? — извиках и скочих на крака, като политнах назад. — Какво?
	Мозъкът ми спря да работи. Стаята пред очите ми потъмня по краищата — точно както бях чел в книгите за един определен вид героини и винаги бях смятал, че това е сантиментална хипербола. Как беше възможно да е бременна? Дали детето изобщо е мое? Мери не беше жена, която ще изневерява на мъжа си, но ние не бяхме правили секс от месеци, не бяхме…
	А после дневната изведнъж се върна на фокус пред очите ми.
	— Онзи ден, когато идва човекът за прозорците?
	— Трябва да е било тогава. Попитаха ме кога ми е идвало за последен път и казаха, че съм в шеста седмица. Датите съвпадат.
	Тя сплете пръсти на корема си, сякаш искаше да го хване по-здраво.
	Зарових ръце в косата си, после потърках устата си с опакото на ръката, като се опитвах да разбера какво става.
	— Какво ще правиш?
	— Явно ще трябва да започна да закусвам — каза тя и се разсмя кратко и притеснено.
	Не отговорих нищо и тя продължи:
	— Купих си витамини за бременни и солени бисквити. Мама каза, че ще имам нужда от солени бисквити.
	Продължавах да мълча.
	— Знам, че в последно време не сме в най-добри отношения — каза тя.
	Смехът ми прозвуча като лай, ала това я накара да спре само за миг; тя набираше скорост с всяка следваща дума:
	— Но нали точно това искахме?
	— Ти ще задържиш бебето — казах аз.
	— Да не си посмял да кажеш каквото си мисля, че ще кажеш.
	Гласът й продължаваше да е все така тих, но се беше превърнал в стомана.
	— Какво ще кажа? Откъде знаеш какво си мисля, когато дори аз не знам какво да си мисля?
	— Познавам те и знам, че в последно време не бяхме щастливи, но това е моето дете. — Ръцете й се откъснаха една от друга и тя разпери пръсти над малкия си плосък корем. — Това е нашето бебе, нашето семейство.
	— И ти ще го отгледаш тук — казах аз.
	Не бях способен на нищо друго, освен да изричам на глас очевидното в момента, в който поредният неоспорим факт ме удряше в стомаха.
	— Нали говорихме за това. Ще имам нужда от помощ за кокошките. Вече не мога да вдигам сама чувалите с фуража. Но няма проблеми да бутам количката. Не съм сигурна за амоняка в изпражненията, но в най-лошия случай би ти отнело по един час на ден. Вече имам час при акушер-гинеколог.
	Тя седеше на избелелия диван и се взираше някъде между нас, докато очертаваше подробностите, които почти не разбирах. Всичко ми се струваше ужасяващо грешно: както стегнатият прагматизъм на Мери, така и моята монументална паника. Бяхме като карикатура на онова, което трябваше да представлява този миг — на онова, което щеше да представлява, ако се беше случил преди година. Вместо да се радваме, тя ми поставяше ултиматум — вторият, който бях получил през последните два часа.
	— Не изглеждаш много радостна от тази новина — успях да кажа накрая аз.
	— Просто се изненадах.
	Издадох някакъв задавен звук, за да изразя съгласието си.
	— Но в последно време все пак беше по-добре, нали? — продължи умолително тя. — Ти прекарваш повече време с мама. Директорът казва, че се справяш страхотно с подготовката на пиесата и работиш лично с няколко талантливи ученици.
	— Господи!
	Не можех да понеса повече от нашия разговор, не и докато присъствието на Хети беше надвиснало на ръба му и заплашваше всеки момент да нахлуе в този кошмар.
	— Трябва да помисля — казах аз.
	— Питър…
	— Просто ми трябва малко време, за да помисля.
	Грабнах ключовете си и излязох от къщата, скочих в колата, дадох газ по алеята и изхвърчах на черния път. Вдигнах сто километра в час, после сто и десет, а камъчетата, които излитаха изпод гумите и се удряха отдолу в колата, звучаха като стадо диви животни в паническо бягство, сякаш стотици отчаяни създания с тежки копита тичаха с всички сили, за да спасят живота си.
	Само преди трийсет минути си бях фантазирал — защо да се опитвам да го представя в по-добра светлина? — как ще упражня сексуален тормоз върху Хети, а после ще я отвлека и междувременно ще изоставя Мери. Защо не го бях направил? Защо не бях грабнал Хети в мига, в който беше казала онези думи, и не я бях натикал в някоя кола, преди да успее да си промени решението? Вече щяхме да бъдем в Уисконсин. Можех да изпратя на Мери съобщение по електронната поща, когато пристигнем в Медисън, и да остана в блажено неведение за това дете. Можеше да се измъкна.
	Но сега нямаше как да избягам. Или имаше? Господи, нима можех да зарежа Мери, бременна и сама, завинаги дамгосана като жената, чийто съпруг я изостави заради Хети Хофман — онова момиче, което играеше в пиесите и дори не беше завършило гимназията? Освен това й беше учител, нали знаете?
	Представях си какво ще си шепнат хората, виждах във въображението си съчувствените погледи, които щяха да отправят след Мери.
	Дадох газ към Рочестър. Полетата от двете страни на пътя, в които се топеше снегът, се превърнаха в размазани петна в бяло и кафяво, сетне парцелите започнаха да отстъпват място на автокъщи и хипермаркети, подредени един след друг покрай магистралата в покрайнините на големия град. Отбих към университетската болница „Мейо“ и центъра на града и намалих скоростта, когато по тротоарите започнаха да излизат тълпи от хора в обедна почивка, вдигнали лица към необичайно топлото за сезона слънце.
	В деня, в който предложих на Мери да се омъжи за мен, също беше топло. Господи, струваше ми се, че оттогава е минал цял един живот, но всъщност онзи ден скоро след завършването беше преди по-малко от шест години.
	Карах без посока по улиците на бизнесквартала, докато най-сетне паркирах до едно кафене и продължих пеша, като си мислех за онова момиче, на което бях предложил да се оженим, и всичко, което ценях в него. Обичах нейния характер, беше мила и на нея винаги можеше да се разчита. Харесваше ми колко е вярна на класическата американска литература — Стайнбек, Кейтър и Торо. Харесваше ми как два пъти в годината обикаляше по магазините за дрехи втора ръка — винаги в дните, в които сменяха лятното часово време, за да не забрави — и носеше със себе си пазарски пликове със старите си дрехи, за да ги върне и да вземе за тях половината от парите, които щеше да похарчи за новите. Тя винаги се беше отнасяла отговорно към парите си, за разлика от мен. Аз бях способен да живея по цяла седмица на рамен и тофу, но след това в събота отивах в бара и оставях по сто долара за коктейли и таксита. Давах си сметка, че имам нужда от жена като Мери. Изборът ми се струваше правилен на толкова много различни равнища, че никога не се бях питал — като много мои приятели, които се съмняваха в жената до себе си — дали няма да си намеря по-добра от нея. Никога не бих повярвал, че някой ден ще копнея да я изоставя заради някаква измамна, блестяща актриса.
	Възнамерявах да й предложа в „Солера“ — същият ресторант за тапас, в който бях завел Хети в Минеаполис, — но когато казах на Мери, че съм направил резервация там, тя се наежи.
	— Там е прекалено скъпо — отсече тя. — Тридесет долара за бутилка вино? Абсурд.
	Тогава предложи да отидем на пикник и в събота след завършването двамата хванахме автобуса до стария каменен мост над река Мисисипи и продължихме пеша към парка на северния бряг. Мери беше приготвила истинско пиршество — поднос с плодове и сирена, хрупкава франзела и вино, което беше наляла в бутилки от безалкохолен гроздов сок, така че охраната на парка да не ни притеснява. Разположихме се на слънце на върха на един хълм и гледахме хората, профучаващи на велосипеди или ролкови кънки по моста под нас, докато се хранехме и подхвърляхме трохи на патиците, които ставаха все по-дръзки с напредването на деня. Мястото беше абсолютно перфектно за предложение за брак.
	Трябваше да го направя с десерта. Бях донесъл от пекарната любимата шоколадова торта на Мери, но когато я извадих — докато кутийката от бижутерския магазин неприкрито издуваше джоба ми — не успях да го направя. Не можех да се накарам да произнеса думите, с които да й предложа да се оженим. След няколко хапки от тортата Мери забеляза, че съм се изпотил от притеснение, и ме попита дали съм добре. Аз я излъгах, като отговорих, че сигурно слънцето ми е дошло в повече. Събрахме нещата за пикника, докато аз се тормозех и се опитвах да измисля как да й предложа сега, след като вече бях пропуснал подходящия момент. Едва когато поехме обратно по моста, Мери неволно ми даде втори шанс. Тя спря, облегна се на перилата и се усмихна при вида на малкия водопад пред остров Николет.
	— Не е ли просто перфектно — подхвърли тя.
	Макар че въпросът очевидно беше реторичен, аз се възползвах от него.
	— Не съвсем — казах, оставих кошницата за пикник, извадих пръстена и паднах на коляно пред нея. — Но ти можеш да го направиш перфектно.
	— Олеле! — каза тя.
	Каза го без дъх, спомням си. Вдигна ръце към устата си, точно както си бях представял. Няколко души ни подвикнаха окуражаващо и подсвирнаха, докато минаваха на ролковите си кънки покрай нас.
	Мери се изчерви и отпусна ръце, после изражението й внезапно стана сериозно и тя настойчиво ме погледна в очите.
	— Питаш ли ме нещо?
	— Да — заекнах и най-сетне успях да го кажа: — Мери Бет Рийвър, ще се омъжиш ли за мен?
	— Зависи — отвърна тя.
	Отговорът беше толкова неочакван, че буквално се олюлях. Спомням си как земята за миг политна към лицето ми, после се изправих, като продължавах да държа пръстена между нас.
	— От какво зависи?
	Всеки нюанс от нейния отговор се е запечатал в паметта ми: тържественият й тон, строгото изражение на лицето й, очертано на фона на болезнено съвършеното синьо небе, достолепието на градската архитектура и изящните кули на моста на авеню „Хенепин“ на хоризонта. Сякаш целият град освещаваше с присъствието си онова, което се случваше между нас — повече и от свещеника, който го направи по-късно на самата сватба. Той ни подсказа чужди думи, които да повторим един пред друг; а тогава си дадохме онези сватбени обещания, което бяхме открили сами за себе си.
	Тя ме попита:
	— Искаш ли да имаш деца? Не мога да се омъжа за човек, който не иска да създаде семейство.
	— Да, искам — отвърнах незабавно аз.
	Наистина исках да създам семейство с Мери. От нея щеше да излезе изключителна майка.
	На лицето й се изписа усмивка, а по гладките й страни, подобни на ябълки, проблеснаха сълзи.
	— Да. Да, Питър Мартин Лънд, ще се омъжа за теб.
	Шест години по-късно тя беше бременна. Тази Мери, в която не беше останало нищо повече от ехо от онова грейнало от щастие момиче, което бях завъртял в прегръдките си на каменния мост над Мисисипи, беше успяла да зачене своето дете.
	Призляваше ми. Виното, което бях изпил с Хети, се превърна в пулсиращо главоболие, докато продължавах да крача през центъра на Рочестър. Обедната почивка свърши и хората по тротоарите се прибраха, така че останах сам и изобличен като безделник, който броди без никаква цел. Нямаше къде да отида и бях неспособен да отвръщам с престорена усмивка, когато непознатите минувачи ме заговаряха на светофарите с прочутото си дружелюбие, толкова характерно за този щат. След известно време забавих крачка. А после вече ми се струваше съвсем безсмислено да продължавам. Спрях по средата на един тротоар, като се взирах в калните локви, които разяждаха бетона.
	Защото всъщност нямах никакъв избор, нали? Нямаше как да избягам от отговорността към онова, което бях обещал.
	И в същия миг, в който достигнах до това потискащо откритие и осъзнах, че до края на живота си няма да мога да се измъкна от Пайн Вали, някаква жена с телефон в ръка излезе от един магазин, неволно се блъсна в мен и се извини. Вдигнах поглед към витрината на магазина, видях дрехите на нея и дъхът ми спря. Болката в главата ми се усили, докато не обхвана цялото ми тяло и не започна да пулсира в самия въздух наоколо. Не можех да мисля за нищо друго, затова просто влязох вътре и купих дрехите от витрината.
	Отидох с колата до банката, изтеглих последните хиляда долара от спестовната си сметка и ги занесох право във фермата на семейство Хофман — място, което преди този ден бях виждал само на сателитната карта на търсачката Гугъл. От всички страни на къщата се издигаха смърчове, за да я предпазват от вятъра, а на хоризонта се очертаваше редица от вятърни турбини. Не виждах нито един от прозорците на къщата и се надявах никой да не ме забележи, докато оставях в пощенската кутия един обикновен бял плик, адресиран до Хети. В него бях сложил десет стодоларови банкноти и бележка: „Мери е бременна. Замини за Ню Йорк. Искам да знаеш, че те обичах“.
	После се прибрах у дома при Мери, а на седалката до мен бяха оставени дрехите от магазина — бебешка блузка и панталонки с картинки на пухкави животни от ферма.


>	Дел

	_четвъртък, 17 април 2008 година_
	До погребението на Хети оставаха два часа, когато поех на обиколка покрай сградата на гимназията, за да проверя мерките за безопасност, облечен в най-официалния си костюм и обут с галоши, изпръскани с кал.
	Днес в гимназията беше обявен неучебен ден, което сигурно щеше да се случи, така или иначе, но освен това методистката църква побираше само около триста души, така че погребалната служба беше организирана в 11:00 сутринта във физкултурния салон на училището. Предполагахме, че ще дойдат повечето от учениците, родителите и учителите, както и цялото църковно паство, да не говорим за приятелите на Хети от театъра в Рочестър, всички роднини на Мона и Бъд и всички останали хора от градчето. Общо поне хиляда души.
	Над града беше надвиснала тежка облачна пелена, под която всичко изглеждаше обагрено в тревожно сиво, но според прогнозата валежи не се очакваха, така че вероятно поне нямаше да ни се наложи да се справяме с утежнени пътни условия. Всички момчета от управлението се бяха заели със задачите си. Шел беше заел позиция на входа на паркинга, за да регулира движението и да поддържа реда. Джейк отговаряше за журналистите и ми беше докладвал, че по главната улица вече дебнат два микробуса на новинарски канали. Останалите служители на реда проверяваха другите локации и държаха под око затворените магазини. След края на службата трябваше да отведем погребалната процесия до гробището и да спрем останалото движение, да ескортираме колите на семейството до залата на пожарната, където възрастните дами от църквата щяха да сервират обяда, и след това да продължим да регулираме движението и да наглеждаме ситуацията тук до вечерта. Ако някой от двамата заподозрени липсваше, щеше да се наложи да изпратя човек, за да го открие. Днес нямах никакво намерение да позволявам на някого да се изгуби от погледа ми. Само се молех на Господ да не стане някоя катастрофа на магистралата, защото нямаше кого да изпратя там. Щеше да се наложи Нанси да се обади на щатските шерифи.
	Бях станал в четири сутринта и бях посветил доста време на избора между униформата или цивилни дрехи, докато котката на семейство Уен отегчено ме наблюдаваше от прага на дневната. Реших да облека костюм, като носех пистолета и значката си под сакото. Джейк прояви достатъчно уважение, за да не каже нищо за това, когато се срещнахме тази сутрин, за да се обадим по телефона на доктор Терънс Б. Стендлър — криминалният психолог, когото ми беше препоръчала Фран. Той вдигна веднага и звучеше достатъчно вежливо, но и се опита да се измъкне от задължението да ми помогне.
	— Доктор Окада ми каза, че разполагате с отлична проба на ДНК от извършителя и двама сериозни кандидати за заподозрени.
	— Да, и?
	— Обикновено пазя времето си за случаи, които са по-трудни за разрешаване от служителите на закона.
	Джейк ме погледна и се престори, че стреля с пистолет по телефона.
	— Видяхте ли документацията по разследването? — попитах аз.
	— Да, отворена е пред мен.
	— Добре, тогава ми кажете дали можете да ми помогнете с нещо и си запазете коментарите за по-късно.
	Той въздъхна, преди да започне:
	— Както знаете, основните мотиви в повечето обичайни убийства са гневът и чувството за власт. Във вашия случай и двете са налице. Следите от сексуалния акт със сигурност са свързани с усещането за власт, но убийството очевидно не може да се квалифицира като еротофонофилия.
	— Не ви разбрах?
	— Фатално престъпление от страст, при което самото убийство е сексуален акт. В случая имаме две отделни действия. Сексуалният акт, независимо че е бил агресивен, очевидно е осъществен по взаимно съгласие, макар и да е бил затруднен от наличието на презерватива. Ако е използван по време на този сексуален акт, презервативът може да означава едно от две неща: знак на уважение към жертвата или опит на извършителя да не остави следи от своята ДНК по тялото й. След акта обаче жертвата се е облякла отново. Очевидно е имало пауза.
	— Антракт — промърмори Джейк.
	— Моля? — попита Стендлър.
	— Нищо — казах, като хвърлих предупредителен поглед на Джейк.
	След като приключим с това разследване, щеше да му се отрази добре да поеме няколко смени в управлението, където да наглежда шофьорите, арестувани за шофиране в нетрезво състояние.
	— Значи има вероятност да са се скарали между секса и убийството? — попитах аз.
	— Да, тогава определено е имало повратна точка. Самото нападение носи множество от белезите на убийство за пръв път, а убийствата за пръв път по-рядко са планирани. Статистически сме свидетели на много по-голям брой спорове, които са ескалирали до убийство. Сега, за раните. Първоначалният, смъртоносен удар в сърцето говори за силна мотивация и прецизност. Макар че самото нападение вероятно не е било планирано, налице е ясно присъствие на духа. Раните по лицето, нанесени след настъпването на смъртта, говорят за едно от две неща. Единият вариант е да са продиктувани от злоба.
	— Злоба? — прекъсна го Джейк. — Той вече я е убил. Какво повече може да й направи от злоба?
	— Обезобразяването често се прави от желание да се отнеме самоличността на жертвата, което за някои убийци е по-важно дори от живота й. Това е действие, с което убиецът демонстрира властта си над жертвата — факта, че е изтрил от лицето на земята всяка заплаха, която жертвата може да отправи срещу него. Миналата година участвах в разследването на едно убийство, извършено от кралица на красотата. Тя беше убила своя съперничка, а след това бе заляла лицето й с киселина. По този начин основният източник на власт, с който е разполагала жертвата срещу убиеца — нейното съвършено лице, — й е бил отнет. Злобата е силен мотиватор, но още по-вероятна е втората възможност: страхът.
	— Страх от какво? Да не го хванат?
	— Не и на този етап. Страхът от залавяне се е проявил по-късно, когато убиецът е взел дамската чанта на жертвата и я е хвърлил в езерото. Не, говоря за първичен страх — емоция, на която често ставаме свидетели непосредствено след самото убийство. Тя може да приеме формата на рани по лицето, покриване на тялото или дори опит тялото да бъде скрито изцяло. Убиецът се опитва да заличи самоличността на жертвата, за да изтрие самото престъпление. По същество това е действие, предизвикано от разкаяние.
	— Той я е убил, а после се е почувствал виновен, че го е направил?
	— Така смятам. И сексуалният акт, и намушкването са индикация за сериозна емоционална нестабилност. Възможно е убиецът също толкова бързо да е променил емоционалното си състояние, за да достигне до съжаление и страх. Говорим за по-млад, лесно възбудим мъж — човек, който може би е изпитвал затруднения с вписването в средата си или има документирана история на емоционална нестабилност в отношенията си — както с жертвата, така и с други хора.
	Двамата с Джейк се спогледахме и той почука с пръст по едно от имената в документацията по разследването. Аз кимнах.
	Независимо дали Стендлър ни беше казал нещо ново, или не, щеше да звучи страхотно на свидетелското място в съда. Благодарих му и се уверих, че ще поеме задължението да се яви като свидетел, когато дойде моментът за това, а после двамата с Джейк се отправихме към училището, за да се заемем с погребението.
	Служителите от гимназията и погребалното бюро бяха подредили салона още миналата вечер, но цяла сутрин продължиха да пристигат доставки на цветя. След като приключих с проверката навън, аз придружих поредните двама куриери във физкултурния салон и спрях, за да огледам всичко.
	Сцената от миналата седмица беше разглобена и прибрана на склад, а вместо нея бяха извадили седалките за публиката на спортни състезания, плюс допълнителни столове, които заемаха почти цялото свободно пространство. Всички столове бяха обърнати към амвона, планините от цветя и десетките снимки и изрезки бяха подредени в предната част на салона. Тръгнах покрай задната стена и видях, че учениците бяха опънали транспарант от хартия, на който бяха написали спомени за Хети.
C>
	Тя винаги беше усмихната.

	Помагаше ми със съчиненията по литература. Много пъти.

	Сестра ми ни даде последния сезон на „Сексът и градът“. Хети остана да спи у нас и двете го гледахме цяла нощ, като оценявахме роклите по десетобалната система. Според нея бяха много по-хубави, отколкото според мен.

	Винаги си разделяхме банановия шейк в закусвалнята. БЕЗ ЯГОДОВА ГЛАЗУРА, МОЛЯ! ☺

	Тя беше толкова добър слушател. (Това беше написано на много различни места.) Изслушваше ме за всичките ми проблеми и се опитваше да ми помогне.

	Хети наистина умееше да слуша хората.
C$
	В долния край на хартиената лента бяха нарисувани високите сгради на големия град, а от един прозорец се подаваше нарисувано момиченце и махаше с ръка.
	Едва когато стигнах до края, аз забелязах, че някой беше окачил на стената и роклята на Хети от пиесата — роклята на лейди Макбет, която беше изпрана от кървавата баня и беше безупречно бяла. Дрехата се рееше до стената като призрак. Преди по-малко от седмица Хети я беше носила в същия този салон. Онази вечер бях в управлението, зает с канцеларска работа, която никога не свършваше, след като бюджетните съкращения ни бяха орязали до минимален състав, но въпреки това работата трябваше да почака. Трябваше да дойда, за да я гледам.
	Пристигна катафалката, а с нея и Бъд, Мона и Грег. Те последваха ковчега в една стая до физкултурния салон, където трябваше да остане семейството до началото на службата. Грег ми кимна за поздрав, когато минаха покрай мен — изглеждаше изтощен от пътуването и готов да избухне всеки момент. Нито Бъд, нито Мона вдигнаха поглед към мен.
	А после се стече целият град — всички дойдоха по двама и по трима, никой не вървеше сам. Уинифред ме потупа по ръката, когато влезе в салона, като тътреше крака по пода. Семейство Уен не криеха сълзите си и се подкрепяха един друг по пътя. Коридорите на училището и физкултурният салон се изпълниха с приглушени, изпълнени с гняв гласове. Дойде и Брайън Хефнър, издокаран с тънката си южняшка вратовръзка с перлена щипка, която носеше всеки ден по време на предизборната кампания.
	— Какво става, Дел? В съобщенията за пресата, които подаваш, не пише нищо конкретно.
	— Разследването продължава.
	— Жителите на този град изпитват болка. Всички настояват да разберат какво се е случило с Хети.
	Усетих как хората около нас наостриха уши и ни погледнаха в очакване със зачервените си очи.
	— Няма да има никаква полза, ако подплашим някого точно в този момент — отговорих аз, като сниших глас.
	Той също заговори по-тихо, като се озърна:
	— Дел, това е един от онези случаи, с които трябва да приключиш бързо, иначе хората ще си го спомнят, когато дойдат изборите. И бездруго последния път едва ги спечели заради възрастта си.
	— Все още не съм се предал съвсем.
	— Може и това да стане, ако разследването се проточи прекалено дълго. — Той забеляза как го гледам и побърза да се защити: — Казвам ти го като приятел. Този случай може да ти струва кариерата.
	Последното нещо, за което ми се говореше в момента, беше кариерата ми. Леко кимнах на моя приятел и се отдалечих, а ръкавите на сакото жулеха китките ми на всяка крачка.
	Не бях обличал този костюм, откакто си го купих за погребението на мама преди няколко години. През целия си живот тя беше участвала активно в дейността на църквата и всички дойдоха на погребението, за да я изпратят на небето — включително Бъд и Мона, които стояха до мен. Атмосферата беше печална, но и изпълнена със задоволство, все едно хората знаеха, че нейният живот е бил толкова добър, колкото всеки от нас има право да се надява. Разказвахме си случки за нея, после седнахме да ядем и гледахме внуците на сестра ми, които играеха на гоненица между цветята. И това беше всичко. Смъртта беше краят на един цикъл, който хората от фермите виждаха с очите си ежедневно. Почти за всичко друго се шегуваха помежду си, но когато ги застигнеше загуба на близък човек или тежък удар на съдбата, просто ги понасяха, без да вдигат шум. Бях ходил на повече погребения, отколкото можех да преброя, и бях изял толкова много от сандвичите с шунка и масло, които поднасяха след тях, че на практика усещах в устата си вкуса на питката, поръсена с брашно, всеки път, когато по главната улица минаваше катафалка. Погребението на Хети обаче беше нещо съвсем друго.
	От събраните хора лъхаше на скръб и гняв — с такава сила, че едва ли не усещах миризмата им във въздуха. Минах по пътеките между столовете, докато всички се настаняваха по местата си, и почувствах как ме гледат от всички страни. Костюмът ми не можеше да заблуди никого. Те знаеха за какво си мисля, точно както и аз знаех за какво си мислят те — за убийството.
	Стигнах до отсрещния край на физкултурния салон, като оглеждах тълпата за двамата заподозрени. Джералд Джоунс от Рочестър улови погледа ми и кимна за поздрав. Въпреки че в салона ставаше все по-шумно, чух какво си говореха двете майки, които вървяха пред мен.
	— Извели са го от час и са го закарали в полицейското управление.
	— Разбрах, че е бил режисьор на училищната пиеса, в която участваше Хети.
	— Точно така. Аз бях тук в петък вечер и гледах Хети на сцената само няколко часа преди да се случи това. Побиха ме тръпки, докато я гледах. А сега във вестниците пише за някакво проклятие.
	— Чу ли какво е станало на репетициите?
	— Не, какво?
	Жените ме забелязаха и притихнаха, докато си намерят места.
	Открих Томи по-навътре в салона. Беше седнал по средата на първия ред седалки, който се огъваше под тежестта на момчетата от футболния отбор. Повечето мълчаха и се взираха пред себе си, а неизползваните им мускули бяха напрегнати в очакване. Томи беше с костюм, който му бе тесен, и изглеждаше така, сякаш нямаше да чуе съдийския сигнал за края на полувремето дори да отекне направо в ухото му. Родителите му седяха точно зад него и не откъсваха поглед от мен. Аз продължих нататък.
	Видях и Питър Лънд, седнал високо на най-горния ред седалки. Много от учителите и служителите от гимназията се бяха настанили там, но бяха оставили празно място между себе си и него. Най-близо до Лънд беше Карл Джейкъбс, но двамата не се държаха като големи приятели. Карл мачкаше в ръцете си програмата за погребалната служба, а Лънд се взираше в тълпата и сякаш не забелязваше празното пространство около себе си. Той също беше с костюм, който може би беше по-елегантен от този на Томи, но му стоеше също толкова зле; очите му бяха зачервени, а по лицето му тъмнееше поне еднодневна четина. Никъде не забелязах Мери Бет.
	Страх, беше казал Стендлър. Страхът и угризението бяха накарали острието на ножа да обезобрази лицето на Хети, за да не й оставят нищо, което да покаже на света. Кой от тях двамата беше изпитвал достатъчно силен гняв, за да я убие, а веднага след това бе посмял да изпита и вина за това?
	Проправих си път обратно до задния край на салона и дадох знак на хората си, че съм открил и двамата заподозрени. После дълбоко си поех дъх и пригладих с ръка твърдия плат на костюма си, преди да вляза в съседната стая, където бяха Хети и семейството й.
	Ковчегът й беше положен в предния край на стаята, със затворен капак, отрупан с лилии, които да скрият ужаса под тях. Пред него стоеше свещеникът, отпуснал ръце на раменете на Бъд и Мона. Беше затворил очи и вдигнал лицето си към небето, докато се молеше на глас.
	— Отче, който си на небето, ние знаем, че не си искал това за Хети. Не можем да се преборим със скръбта и гнева си. Задушаваме се от тях. Имаме нужда от твоята сила, Господи. Имаме нужда да ни помогнеш да разберем как е възможно да се случи това. Макар и да знаем, че тя вече е с теб, не можем да си обясним тази загуба и жадуваме справедливост. Помогни ни да преживеем този ден, Господи. Помогни ни да се сбогуваме с Хети, макар и в нас да гори греховната жажда за отмъщение.
	Свещеникът продължи в същия дух, докато от всички краища на стаята се надигна нов шум — от тих плач. Мъжете се опитваха да се сдържат, но жените една по една се предадоха и притиснаха хартиени салфетки към лицата си, по които се стичаше грим. Единственият, който не беше свел глава, беше Грег. Той не плачеше като всички останали. Гледаше право към мен и аз разпознах в него стойката на войник, готов за битка. Беше истински син на баща си, готов да въздаде възмездие на убиеца на сестра си — сякаш молитвата на свещеника беше оживяла от плът и кръв в него.
	След като всички казаха „Амин“, аз кимнах на управителя на погребалното бюро, за да му дам знак да започва. Задържах вратата отворена, докато носачите на ковчега, предвождани от Грег, заеха местата си и изнесоха Хети от стаята. Бъд и Мона ги последваха първи и този път Бъд ме видя и спря, а заради него спря и цялата процесия.
	— Дел? — попита той и аз разбрах какво искаше да каже.
	Лицето му беше мокро от сълзите. Мона го стисна по-здраво за ръката.
	— Толкова съжалявам, Бъд.
	Отпуснах ръка на рамото му, но той не я забеляза. Вместо това бавно изпусна въздуха от дробовете си, все едно се опитваше да контролира нещо в себе си, което се бореше да излезе на свобода, и продължи нататък, като остави ръката ми да падне във въздуха.
	Докато излизаха и останалите роднини, до мен се приближи Джейк. Изчака всички да влязат в салона, преди да ми докладва:
	— Новинарските микробуси кръжат в очакване. Опитаха се да ми зададат няколко въпроса, но бяха съвсем общи — не знаят нищо за нито един от двамата. Шел ще ги държи под око, докато заснемат репортажите за вечерните новини.
	По коридора от салона долетяха звуци от пианото, последвани от хиляда гласа, които отекваха от тавана. Погледнах програмата си: пееха „Химн за обещанието“.
	— Добре — казах и се прокашлях. — Всички знаят какво да правят, когато службата свърши. Аз влизам обратно вътре и ще стоя отзад. Ще…
	Телефонът ми избръмча в джоба. Извадих го и видях непознат номер с код от Минеаполис. И двамата с Джейк се напрегнахме, преди да вдигна.
	— Гудман.
	— Шериф Гудман, обажда се Аманда от криминологичната лаборатория в Минеаполис. Получих резултатите за изследването на вашата проба от ДНК, разследване номер 094627.
	Все едно имах сто разследвания, за които очаквах резултати от изследване на ДНК. Пулсът ми заподскача, докато чаках да продължи.
	— Пробата от жертвата съвпада напълно с втората проба, от донор на име Питър Лънд. Изпращам ви пълния доклад по електронната поща.
	Кучият му син. Жененият учител.
	— Благодаря — казах и затворих, преди тя да успее да каже още нещо, после се обърнах към Джейк. — Лънд е.
	Погледът му стана като стомана, а на скулата му заподскача едно мускулче.
	— Няма да го арестуваме веднага, нали?
	— И да рискуваме да го линчуват? Не и пред тази тълпа, нито пред новинарските микробуси навън.
	Проверих пистолета си в кобура на рамото, под сакото.
	— Ще ти покажа къде е. След края на службата искам да го проследиш. Ще го арестуваш, когато стигнете до колата му. Аз ще се върна веднага след като докарам погребалната процесия от гробището. Ако си тръгна преди това, ще направя впечатление.
	Обясних му къде е Лънд, докато влизахме във физкултурния салон: на последния ред седалки. Томи все още беше на първия ред, но всички бяха станали на крака, за да слушат химна, и нямаше как да видя до другия край на салона. Макар че Джейк беше по-висок от мен, от стойката му личеше, че и той не успява. Химнът сякаш отне цяла вечност — стих след стих, с които предаваха Хети на Господа, а гласовете им бяха като пронизителна, скръбна гръмотевица, която ни парализираше. Най-сетне песента свърши и хората седнаха обратно. Протегнах глава и открих Карл Джейкъбс, който седеше сред морето от хора около него — съвсем сам.
	Лънд го нямаше.
	В тялото ми нахлу адреналин, който зареди старите ми кокали с познатата енергия. Напрежението, което се излъчваше от Джейк, ми подсказваше, че и той беше в същото състояние. Всичко наоколо сякаш притихна и се изпълни с решителност. Гласът на свещеника заглъхна в ушите ми.
	— Провери — казах тихо аз.
	Двамата се заехме да огледаме тълпата отново и отново, но от него нямаше и следа. Излязохме от службата и аз изпратих съобщение по телефона до всичките си хора.
C>
	Лънд е изчезнал. Изходите и периметъра. Самоличност и докладвайте. Не го задържайте на обществено място.
C$
	Отговори ми Шел:
C>
	През последните десет минути от главния вход не е излизал никой. Наблюдавам главния и източния вход.
C$
	Проверихме коридора, тоалетните и служебните стаи на персонала, а след това се заехме с класните стаи. Направих знак на Джейк да поеме горния етаж, а аз останах на основното ниво, където отварях всяка врата поред. Стаята на Лънд, до която ме беше придружил директорът на гимназията преди два дни, беше последната от дясната страна. Когато се приближих до нея, чух нещо — шумно, накъсано дишане. Извадих пистолета си от кобура и се промъкнах покрай стената, после се шмугнах вътре и видях Лънд до прозореца, с гръб към мен. Не виждах ръцете му.
	— Не мърдай от мястото си — наредих аз.
	Единственият признак, че ме беше чул, бе тръпката, която пробяга по цялото му тяло. Страхливец.
	— Питър Лънд, арестувам те за възпрепятстване на разследването за убийството на Хенриета Сю Хофман.
	Предпазливо пристъпих напред, като продължавах да държа пистолета насочен към гърба му.
	— Искам да ти виждам ръцете.
	Той бавно вдигна ръце и се обърна. Беше прежълтял, все едно всеки момент ще повърне. Изглеждаше така, сякаш не е спал от петък вечерта.
	— Тя не ми позволи да сложа край на това — каза той. — Така и не спря да ме притиска. — Следващите му думи бяха произнесени почти шепнешком, но разтърсиха стаята като изстрел. — Ако просто ме беше оставила, все още щеше да бъде жива.


>	Питър

	_четвъртък, 17 април 2008 година_
	Шерифът продължаваше да държи пистолета си насочен срещу мен. Нареди ми да се обърна с лице към стената и да застана с ръце зад гърба, а след това влезе един по-млад полицай и ми сложи белезници. За пръв път ми слагаха белезници. Бяха студени.
	— Не трябва ли да ми кажете правата?
	— В момента мисля само как да те закарам в управлението, без някой от чудесните ни съграждани да те застреля по пътя.
	Не се бях замислял за това. От два дни си представях всички възможни сценарии, след като се получат резултатите от изследването на ДНК. Щяха да дойдат да ме приберат от училището или от къщи. Знаех, че няма да ми позволят да отида сам в полицейското управление въпреки очевидния факт, че не бях избягал от града и не бях изоставил живота си. Вчера отидох на работа и направих всичко възможно да се държа като нормален учител в часовете, докато всички колеги и половината от учениците ме гледаха така, все едно бях хищен звяр. Снощи седях срещу Мери на масата за вечеря, докато Елза, която не подозираше нищо, дърдореше за имената, предавани по наследство в тяхното семейство, и всички възможни ужасии, които можехме да стоварим на главата на нероденото си дете. Марси. Етелин. Албъс. Взирах се в чинията си и се ослушвах за хрущенето на чакъла по алеята пред къщата, чаках да зърна отражението от фаровете на колата им през прозорците на дневната. Представях си дори как шериф Гудман ще ме дръпне встрани след погребението и ще ме набута на задната седалка на полицейската си кола, докато камерите на новинарските екипи лакомо поглъщат всяка секунда от този момент, но никога не ми беше хрумвало, че може да ме застреля някой от хората, дошли на погребението на Хети. Не знам защо не се бях сещал за това. Беше съвсем логично. Уинифред Ериксън беше застреляла съпруга си, когато й беше писнало от него, и не бе лежала и един ден в затвора. Естествено, че щяха да ме застрелят.
	Двамата решиха да ме изведат през задния изход на столовата, до контейнерите за боклук. Наоколо имаше висока ограда, която задържаше вонята на вкиснато мляко и плесен. Заместник-шерифът отиде да докара колата си, като ме остави насаме с шерифа. Дори така — с белезниците, вонята и яростта, бликаща от очите на възрастния мъж срещу мен — беше по-добре, отколкото да седя в онзи физкултурен салон и да се взирам в кутията, в която беше мъртвото тяло на Хети. Подробностите за убийството се бяха разпространили като горски пожар в гимназията в понеделник сутринта: прободната рана в сърцето, обезобразеното й лице, наполовина потопеното й във водата тяло. Беше ми непосилно да седя и да мълча в онова помещение, в което бе трупът й, докато си представям ужаса и болката й. С несигурни крачки излязох от салона, преди да се срина съвсем.
	— Не съм я убил аз.
	В момента, в който думите излязоха от устата ми, се запитах защо не ги бях казал по-рано.
	Той ме погледна, сякаш бях онова нещо в контейнера, от което се носеше вонята на гнилоч. После ми каза правата.
	Заместник-шерифът се върна с полицейската си кола и двамата ме сложиха да седна на задната седалка.
	— Запиши го и го остави да се мъчи — нареди шерифът, като затръшна вратата. — Ще дойда веднага след като докараме погребалната процесия от гробището.
	Заместникът му кимна и бавно изкара колата през изхода, все едно вече беше огледал района около сградата. Отвън бяха паркирани три новинарски микробуса, пред които се въртяха оператори и репортери.
	Когато излязохме на улицата, репортерите ме забелязаха и пространството около колата изведнъж се изпълни с проблясващи светкавици и човешки тела. Седях като статуя, безразличен към въпроса какво ще означава всичко това за живота ми.
	— Хм, явно тайната е излязла наяве — отбеляза заместникът, докато караше между репортерите. — Усмихни се, снимат те.
	— Аз не съм убил Хети.
	— Да, добре. Сега сигурно ще ми кажеш и това, че не си чукал непълнолетните си ученички.
	Тя не беше непълнолетна — но аз успях да се овладея, преди да му възразя. Той тихо и злобно се засмя на мълчанието ми, докато изминавахме краткото разстояние надолу по главната улица.
	— Няма да си правиш труда да отричаш това, така ли? Сега млъкни и не се оправдавай повече.
	Когато пристигнахме в управлението, той се зае със свалянето на пръстовите отпечатъци и снимките, без да се церемони, а после ме блъсна в първата от трите килии в дъното на сградата. После всичко притихна.
	Килиите бяха с истински решетки. Всичко ми се струваше такова клише. Закрачих напред-назад и в главата ми от само себе си започна да оформя списък от имена на писатели — Уилям Сидни Портър, Кей Киси, Пол Верлен, всички руски класици — и въпросите за обсъждане в класа. Как беше повлияло на произведенията им времето, прекарано в затвора? Сравнете обществените нагласи срещу Оскар Уайлд и Солженицин. Дори си представих списъка с произведения на автори, които са били в затвора, който щях да подготвя и да раздам на учениците на първия ред, а лицето на Хети щеше да грейне от нетърпеливо оживление. До следващия час щеше да е прочела всички откъси и щеше да е готова да…
	Обзе ме пристъп на истеричен смях, който ме накара да се стоваря на нара в килията, преди да се превърне в сподавен болезнен рев. Закрих лицето си с ръце и се опитах да го задуша, преди заместник-шерифът да се върне и да ме заплаши с побой заради нещо, което не бях направил.
	Аз не бях убил Хети Хофман.
	Беше ме убила тя, по толкова много различни начини, в продължение на няколко месеца, изпълнени с вина и маниакална нужда. Беше ми отнела всичко, което смятах, че представлявам, а след това го бе унищожила с едно-единствено лукаво намигване по средата на шумната класна стая. Когато се срещнах с Хети в хамбара в петък вечерта, аз я оставих да ме смаже. Предадох се на болезненото изкушение и се изгубих в нея, отхвърлих всяка отговорност, заличих и последната следа от приличие, всичко в името на възможността да избягаме заедно, да се заловя за нея в последния миг, преди да се изстреля към небосклона. Правихме любов. Целунах я за довиждане и се прибрах у дома. Но не съм я убил.
	Тогава кой го беше извършил?
	Този въпрос ме поглъщаше изцяло през последните пет дни, докато си представях как е свършил животът й, как се беше отворило безсрамното й сърце и се бе изляло на онези груби, студени дъски. Томи. Не можех да си представя друг, освен Томи. Онази великанска ръка, която винаги притискаше раменете й, все едно тя бе някаква скъпоценна футболна купа. Бебешките тлъстини, които продължаваха да оформят огромното му туловище, внезапните му провиквания в час, фанатичното му изражение на събиранията преди всеки мач. Бях го наблюдавал по-отблизо, отколкото си представяше — тайният любовник, който следеше всяка стъпка на явния. Тя беше искала да ме измъчва с него — и, господи, аз се бях измъчвал. Нямаше кой друг да я е проследил дотам. Нямаше кой друг да е бил, освен Томи.
	Точно затова продължих да ходя на работа в училището — за да го наблюдавам и да видя дали чувството му за вина няма да се прояви по някакъв видим начин — но той отсъства през цялата седмица, а днес не успях да се изправя срещу него във всепоглъщащата тълпа. Трябваше да го погледна в очите, когато ме забележи. Ако ни беше видял заедно, ако я беше убил заради това, той нямаше да успее да го скрие от мен в големите си глупави очи.
	Крачех напред-назад в килията — разстояние от три метра, в което краката ми се сковаваха от желанието да се протегнат както трябва, за да побягнат — и чаках шерифа да приключи с погребението на Хети.
	Минаха поне два часа, преди да се върне заместникът му. Той ме отведе в същата стая за разпити, където бях преди два дни, но този път забелязах и оборудване, с което да запишат разговора.
	— Искам да се обадя по телефона — казах аз.
	Той не ми обърна внимание, така че повторих.
	— Ще се обадиш — рече вместо него шерифът, като влезе в стаята. Беше сменил костюма си от погребението с униформата. — Мери Бет вече се обади в управлението, ако искаш да разговаряш с нея. Обадиха се и всички останали хора на земята. Отпред са паркирани няколко новинарски микробуса. — Той посочи с палец зад гърба си, към вратата.
	— Аз не съм убил Хети.
	— Не сме дошли да говорим за това — каза той, като се настани от другата страна на масата и прикова пронизващия си поглед в мен.
	— Да, добре, очевидно имах любовна връзка с нея. Беше глупаво и грешно от моя страна. Повярвайте ми, давам си сметка колко беше грешно, но аз наистина я обичах. Никога не бих й причинил нещо лошо, какво остава да я убия хладнокръвно с нож.
	— Ще стигнем и дотам, любовнико — отвърна шерифът, като се облегна назад и скръсти ръце на гърдите си. — Кога започна всичко?
	И аз му разказах: как Хети беше продължила да ме преследва, след като бях разбрал коя е; как беше започнала да излиза с Томи, за да има прикритие; как ми беше оставяла бележки в съчиненията си; как бяхме ходили до Минеаполис и къде се бяхме срещали всеки път след това. Беше голямо облекчение да го призная и най-сетне да се освободя от тази тайна, която беше надвиснала над живота ми през последната половин година. Разказах му как бях открил, че Мери е забременяла от единствения ни път заедно през последните месеци, как бях сложил край на връзката си с Хети и бях изтеглил последните си спестявания с надеждата, че тя ще ги използва, за да замине за Ню Йорк.
	— Исках да замине. Не можех да понеса да я виждам повече и не исках да й се наложи да види Мери бременна.
	— С други думи, не си искал тя да говори с Мери — уточни шерифът.
	До този момент почти не се беше обаждал, докато му разказвах всичко.
	— Не. Имам предвид, да, но мислех предимно за Хети. Не исках да й причинявам още болка. — Сведох глава, преди да продължа: — Аз й отнех невинността. Знам, че е така. Мислех си, че най-малкото, което мога да направя след това, е да й помогна да осъществи мечтата си. Бях убеден, че ще си намери някого в Ню Йорк, ще бъде щастлива с него и ще забрави за мен.
	— Хубава история. Не се съмнявам, че адвокатът ти ще я одобри — отбеляза шерифът и погледна нещо в една от папките си. — А сега имам един последен неудобен въпрос към теб. Онзи плик е от двайсет и първи март, три седмици преди смъртта й, когато си й пожелал всичко хубаво и си се разделил с нея, нали така? Тогава как е възможно в нощта, в която е била убита, в нея да е имало семенна течност от теб?
	— В петък… — започнах и спрях, за да си поема дъх.
	Шерифът се приведе към мен.
	— Какво стана след пиесата?
	— Отидох на гости на Карл, точно както ви казах. Изпихме по едно, но след това се срещнах с Хети в хамбара на Ериксън.
	— Нали каза, че си сложил край на връзката?
	— Така е. Имам предвид, че се опитах, но…
	— Ако ме излъжеш още веднъж, ще ти откъсна топките. Разбираш ли какво ти казвам?
	Челюстта му потръпна от напрежение, а гласът му прозвуча остро като натрошен чакъл. Аз кимнах.
	— Добре. В колко часа отиде в хамбара?
	— След десет. Оставих колата си до фермата и продължих пеша. Може би е било по-скоро към десет и половина.
	— А след това?
	Отпуснах ръце на масата между нас и се опитах да си събера мислите.
	— Тя ми каза, че иска да ми върне парите. Но когато отидох там, се оказа, че вече ги е похарчила. Не разбрах за това, преди да…
	— Преди да правиш секс с нея?
	Обзе ме внезапно усещане за яснота, предчувствие как щеше да продължи този разпит и точно колко виновен щях да изглеждам в очите им, когато приключи. Хети ми беше казала за парите. Беше ми казала истината, а после ме беше заплашила.
	— Искам адвокат — заявих аз.

	* * *

	Шерифът не изглеждаше изненадан, че настоях за конституционното си право. Просто изключи записващото оборудване и ме върна в килията, без да каже почти нито дума. Докато чаках да пристигне служебният ми адвокат, изпратен от окръжните власти, заместник-шерифът доведе Мери.
	— Имате десет минути. Не докосвайте решетките. Не се опитвайте да му дадете нищо. Ще ви наблюдавам.
	Той кимна към охранителната камера и сложи един стол за нея от другата страна на решетките, преди да излезе. Мери беше отпуснала едната си ръка на корема. Сигурно беше изиграла картата с бременността си, за да стигне дотук.
	Тя седна на стола, оставен за нея, и се огледа — очите й се спряха за миг на всичко друго, освен върху мен. В крайна сметка тя прикова поглед в охранителната камера и се загледа в примигващата й червена светлинка.
	— Казах на мама, че отивам до магазина — рече тя на камерата.
	— Мери.
	— Тя ме помоли да й купя праскови. Цяла седмица иска праскови, а сезонът им свърши преди осем месеца. Но няма значение. — Мери сведе глава, преди да продължи: — И без това, докато се прибера, няма да си спомня.
	Преглътнах с усилие. Тежестта на живота на Мери надвисна в помещението, в което и бездруго цареше задушаваща атмосфера.
	— Няма ли да ме попиташ защо съм тук?
	— Те вече ми казаха.
	Мери го съобщи на скута си, докато бавно поглаждаше в кръг корема си с едната ръка.
	— Казаха ми, че си тук, защото лъжеш. Добре че лъжата се смята за престъпление — поне понякога.
	— Те мислят, че аз съм я убил.
	Опитвах се да говоря тихо, като поглеждах към вратата и към камерата. Сигурно чуваха всяка дума, която си разменяме.
	— Защото ти спеше с нея.
	Шокът ме разтърси. Гласът и изражението й не се промениха — нямаше никакви признаци, че изпитва някаква емоция по отношение на този факт, с изключение на това, че най-сетне вдигна глава и ме прикова с ясния си безразличен поглед.
	— Сигурно вече са го разбрали, нали? — добави тя, докато чакаше да й отговоря.
	Нямах никаква представа какво да кажа. Хрумна ми думата „съжалявам“, но тя ми се стори абсурдна, невъобразима. Хората си казваха, че съжаляват за неволно разлети питиета или когато се сблъскат с някого в коридора, без да искат; тази дума беше за хора, които живеят живота си просто и предвидимо. Думата „съжалявам“ вече нямаше място между нас двамата.
	— Как разбра? — попитах аз.
	Тя не отговори веднага. Вместо това се изправи и отиде до вратата, като надникна навън през дебелото стъкло. Едва след известно време се върна до решетките и застана срещу мен.
	— Никога не съм си представяла, че ще отглеждам детето на убиец.
	— Не съм убиец. Не съм убил Хети. Господи, аз не можех да убия и кокошка.
	Тя не обърна внимание на думите ми, а продължи с призрачния си безразличен глас:
	— Не знам защо донесох ножа.
	Произнесе го толкова тихо, че почти не го чух. После си помислих, че със сигурност не съм го чул както трябва. Кръвта започна да пулсира в главата ми и аз рязко направих крачка напред. Тя инстинктивно отстъпи и извърна поглед.
	— Какво каза? Мери, погледни ме.
	Тя не искаше да ме погледне. Профилът й беше суров и не изразяваше никакви чувства, освен съсредоточаване върху спомена.
	— В петък те чух, когато дойде с колата. Бях в хамбара и почиствах ножовете. Татко винаги казваше, че инструментите трябва да се поддържат. Да се почистват и да се прибират след употреба. Погледнах навън и видях как се отдалечаваш от къщата. Тръгнах след теб. Не си дадох сметка, че продължавам да държа ножа, който се бях заела да наточа, докато не прекосихме горичката до имота на семейство Ериксън. Към този момент се бях досетила къде отиваш. И когато стигнах там, вече се уверих.
	Изпълни ме тревога, която беше твърде ужасяваща, за да я назова по име. Беше по-страшно дори от момента, в който за пръв път бях чул, че са открили труп в хамбара, а Хети не се беше появила на представлението в събота и аз бях парализиран от мисълта, че е мъртва; дори от мига, в който си помислих, че Томи я е убил. Господи, нима беше Мери? Ужасът сви стомаха ми и изби като лепкава пот по кожата ми.
	— Мери… — казах аз и се задавих с името й. — Какво си направила?
	Тя ме погледна и този път очите й бяха пълни с яростни сълзи, но нито една не преля.
	— Аз те видях с нея, Питър. Видях как те гледаше, все едно си неин. — Гневът й проблесна като разпален въглен. Ръката й здраво притискаше корема. — Как можа да ми го причиниш? След като работих толкова много, за да изградя нещо тук! Наистина ли вярваш, че щеше да успееш да го скриеш от мен? Тук, в родния ми град?
	Взирах се в пръстите на ръката й, побелели от усилието, сякаш се опитваше да предпази дългоочакваното си бебе от този разговор и всички бъдещи последствия от него в живота ни. На какво беше способна, за да го предпази? За да предпази семейството си? Бях виждал тази ръка да прави неща, за които и през ум не ми бе минавало; бях виждал как прерязва гърлата на кокошките и спокойно ги окачва надолу с главата, за да им източи кръвта. А сега беше бременна — изпълнена с повече чувства, отколкото си бях представял, че е възможно. Яростта сякаш гореше като огън от нея. О, господи!
	— Мери, какво си направила? Отговори ми — настоях отчаяно, като сграбчих решетките.
	— Знаеш точно какво съм направила. Как може да ме питаш? — Сълзите най-сетне преляха и опасно проблеснаха по страните й. — И ще кажа всичко на шерифа.
	— Всичко?
	— Ще изляза оттук и ще му кажа, че съм ви видяла заедно онази вечер. Ще му кажа, че съм изпуснала ножа пред онзи хамбар, изтичала съм обратно у дома, обзета от шок, и оттогава не съм виждала този нож.
	— Какво? — попитах неразбиращо аз.
	Нима се канеше да излъже?
	Заместник-шерифът се появи на вратата, като подхвърли нещо през рамото си. Всеки момент щеше да влезе. Може би това щеше да бъде единственият ми шанс да разбера истината, но Мери сякаш дори не ме чуваше. Тя вече кипеше от гняв, като че ли няколко месеца потискани чувства бяха избили навън точно сега, между тези стени от бетон и стомана.
	— Каквото и да стане, каквото и да направиш или да кажеш, докато си тук вътре, аз ще задържа бебето. И ти никога, никога няма да го видиш. Дори няма да те запиша в акта за раждане.
	— Господи боже, как ще отглеждаш дете, докато си в затвора?
	— Аз ли? — просъска тя.
	Точно в този миг заместникът отвори вратата и пристъпи между нас.
	— Времето свърши.
	И двамата останахме неподвижни за миг, приковали поглед един в друг, може би за последен път през живота си.
	— Госпожо? — каза заместник-шерифът, като протегна ръка към нея.
	— Каквото и да стане — повтори тя.
	После заместник-шерифът я изведе навън и затвори вратата, като ме остави да се треса сам зад решетките.
	Стори ми се, че мина много дълго време, преди да се върне шерифът — достатъчно дълго, за да свърши досегашният ми живот и да започне някакъв друг, който далеч не приличаше толкова на човешки живот. Седях на нара, заровил лице в дланите си, неспособен да изтрия от паметта си лицето на Мери, изпълнено с омраза, нейното откровение и нейната закана. Тя щеше да каже на шерифа, че е изпуснала ножа и е избягала — очевидна лъжа от страна на човек, притежаващ мотив, възможност и оръжие, с което да извърши убийството, но е без алиби — и защо щеше да каже всичко това?
	За да направи така, че този нож да се озове в моята ръка.
	Стигнах до единственото възможно обяснение и даже не можех да се мотивирам да му се ядосам. Може би някаква част от нея дори си вярваше — за това, че аз нося истинската отговорност за целия този кошмар.
	Представих си как детето ни щеше да израсне при приемни родители, докато аз се опитвам да докажа бащинство в съда; представих си какъв отвратителен баща щях несъмнено да бъда, ако изобщо успея да получа правото да го отглеждам. Заплаках. Плачех за нежеланото дете от един съсипан брак; за живота, който бях изхвърлил като боклук, и за другия живот, от който почти бях успял да вкуся, преди да го изтръгнат от ръцете ми; дори за онзи свят, който Мери се беше старала да създаде, сякаш нейният безмилостен феникс се надигаше от пепелта на мъртвите. Плачех и за Хети, защото вече знаех с абсолютна сигурност, че аз съм причината за смъртта й. Заради мен — заради това че бях твърде слаб, за да устоя — тя никога нямаше да се превърне в някой от хилядите хора, които се пробуждаха в нея.
	В крайна сметка сълзите ми свършиха и на тяхно място се процеди вцепеняващо спокойствие. Най-сетне започнах да виждам ясно, когато се изправих пред последния избор в живота си. Благодарение на Пайн Вали разполагах с всички подробности, от които се нуждаех: описанието на местопрестъплението се беше разпространило в цялото училище; Уинифред беше казала на Елза, че са открили дамската чанта на дъното на езерото; а ако всичко това не беше достатъчно, за да ги убеди, разполагах и с последното веществено доказателство, за съществуването на което дори не подозираха, и то щеше да сложи край на всички съмнения.
	След толкова месеци, изпълнени с цинизъм, срам и вина, усещах едва ли не сподавена радост при мисълта, че разполагах с тази последна възможност да направя нещо добро. С детето всичко щеше да бъде наред. Този град щеше да го прегърне заедно с Мери и да ги приеме като свои. Те никога нямаше да чуват името ми. Бавно закрачих в килията, като дишах дълбоко, изпълвах дробовете си до дъно и усещах невероятната им еластичност, чудесния им капацитет. Нищо чудно Сидни Картън от романа на Дикенс да се беше чувствал точно така, докато го бяха отвеждали към съдбата му.
	Когато шерифът отвори вратата, аз спокойно стоях по средата на килията, отпуснал ръце от двете страни на тялото си, в очакване. Зад него пристъпваше някакъв непознат — пълен, колеблив млад мъж, когото Хети щеше да завърти на пръста си с едно намигване и един-единствен поглед.
	Шерифът кимна към него:
	— Това е адвокатът ти.
	— Добре — казах и погледнах шерифа право в очите. — Искам да направя самопризнание.


>	Хети

	_събота, 22 март 2008 година_
	Когато ме остави у дома, Порша вече ми беше тотално сърдита. Не ме интересуваше. След последния ден и половина, който бях преживяла, имах нулева толерантност към всяка тъпа подробност от нейния разказ за екскурзията с училищния хор. Бях заплашила Питър, бях плакала на рамото на мама, бях получила шокиращия подарък на Питър с тайните пари и новината за раздялата помежду ни, бях избягала в Минеаполис, едва не ме бяха арестували на летището, пикапът ми беше издъхнал по пътя, а накрая бях повърнала насред полето. Фантастичната салата „Цезар“, която си била поръчала до Залата на Славата на кънтри музиката? Извинявай, Порше. Просто в момента това не беше в топ 10 на приоритетите ми.
	Въпреки всичко тя все пак ме закара до Рочестър и ме изчака в търговския център, докато си купя каквото ми трябваше и оставя новия си куфар. Използвах една от стодоларовите банкноти на Питър, за да й купя тениска в знак на благодарност, а и намерих идеална рокля за себе си — рокля, в която ми се искаше да се въртя на пета, да танцувам и да започна новия си живот. Беше ми омръзнало да нося костюми, с които да се преструвам на някой друг.
	Когато Порша спря на алеята пред къщи, с изненада видях пикапа на Томи, паркиран отстрани. Томи беше пъхнал ръце дълбоко в джобовете си и се подпираше на капака на автомобила си, докато си говореше с татко. И двамата погледнаха към мен, когато изскочих от колата.
	— Благодаря ти, Порше!
	— Няма значение — каза тя, като завъртя очи и даде на заден още преди да затворя вратата.
	Беше странно усещане — да знам, че ми е сърдита, и дори да не опитам да се оправдая или да го представя по друг начин, както бях свикнала — но истинската Хети Хофман току-що беше заявила мястото си на света, при това особено шумно, и вече нямах никакво намерение да й го отнемам.
	Поех си дълбоко дъх и отидох при Томи и татко. Първият въпрос на татко беше:
	— Къде ти е пикапът?
	— Счупи се — отвърнах с широка усмивка.
	Разказах им какво се беше случило, като не беше изключено да съм добавила няколко невинни лъжи по отношение на точната последователност на събитията, но тази част от историята, така или иначе, не беше важна. И двамата започнаха да ме разпитват с подробности за шумовете на двигателя и симптомите на пикапа и решиха, че проблемът най-вероятно е в алтернатора.
	— Аз току-що смених моя, по същото време, по което си сложих новите джанти — съобщи Томи, като в знак на привързаност тегли един шут на гумата на пикапа си. — Мога да ти помогна да го докараме обратно и да му хвърля едно око.
	Татко понечи да каже, че това му звучи добре, но аз го прекъснах:
	— Не, Томи, не се занимавай. Сигурно си имаш други планове.
	Той ме погледна така, все едно се бях побъркала.
	— Нали щяхме да ходим да гледаме мача по смесени бойни изкуства у Дерек? Всички ще са там, забрави ли?
	— А, да.
	Напълно бях изключила за това. Бяхме се уговорили във вторник, което ми се струваше преди цяла вечност.
	— Но не мисля, че ще мога да дойда. Все още не съм готова за пиесата и започвам да откачам на тази тема. След като двамата с татко докараме пикапа, смятам да репетирам.
	Томи ме погледна така, все едно се канеше да възрази, затова неловко го прегърнах.
	— Но ти трябва да отидеш, разбира се. Кажи на Дерек, че се извинявам.
	Томи се поколеба, но в крайна сметка се качи в пикапа си и даде газ, за да излезе от алеята. Татко ми хвърли особен поглед, аз свих рамене и казах: „Мразя смесени бойни изкуства“, което не беше лъжа.
	Той се разсмя — шумно и от сърце, точно както обичах — и двамата отидохме да докараме моя повреден пикап.
	— В последно време не съм те виждал много, момичето ми — отбеляза татко, когато излязохме на шосето.
	— Имаше прекалено много неща, с които трябваше да се занимавам — отговорих.
	Това също не беше лъжа.
	— Томи ли те тормози?
	Аз свих рамене:
	— Томи е момче, което още учи в гимназията. Според мен го прави, без да иска.
	Той отново се засмя, а после се скарахме какво да слушаме по радиото — шумна семейна традиция, която и двамата с удоволствие спазвахме. Аз му казах къде е останал пикапът и когато пристигнахме там, заедно го закачихме за колата на татко, за да го изтеглим. Ако бях родена в големия град като Питър, сигурно нямаше да знам как да закача въжето за теглене или да подредя дъски, за да изкарам някой трактор от калта, или каквото и да е от този род. Не бяха неща, с които ще мога да се похваля в Ню Йорк, но точно в този момент бях щастлива, че мога да помогна и татко нямаше нужда от Грег или Томи, за да свършат това вместо мен. Аз бях забъркала тази каша и помагах, за да я оправим.
	Когато се върнахме у дома, останах в гаража с татко, за да му подавам инструментите и да му държа фенерчето. Обичах баща си. Обичах начина, по който говореше, сякаш зад всяка негова дума се криеше шега, как му харесваше да му възразяват, колко стабилен и добър ми изглеждаше. В Ню Йорк щеше да бъде като риба на сухо, но може би щях да успея да отнеса част от него със себе си, когато отида там. Може би в крайна сметка все пак щях да бъда наполовина като него.
	Март отстъпи място на април и в училище стана по-трудно. Чувството, че ще завладея целия свят, след няколко дни ме изостави и трябваше да се старая, за да не се върна към старите си навици. Порша постепенно започна да ми говори отново, макар че продължаваше да се дразни всеки път, когато незабавно не се съгласявах с нея. Вече си казвах на учителите, когато не бях прочела нещо от задължителния списък, и дори веднъж ме задържаха след часовете, понеже нехайно си признах защо бях избягала от час по математика с обяснението, че според мен не си струва да се занимавам с нея.
	Когато съветничката по професионално развитие ме повика в кабинета си в последен отчаян опит да ме накара да се замисля дали да не следвам в колеж, аз й заявих, че нямам представа какво искам да правя с живота си, че изпитвам почти толкова силен страх, колкото и вълнение от мисълта да замина за Ню Йорк и ще си дам една година, за да реша какво ще правя и дали да кандидатствам в колежи на Източното крайбрежие. Тя ме погледна, въздъхна и отговори:
	— Това е най-разумното нещо, което си ми казвала.
	Вечер записвах всичко на видеокамерата на Джералд. Разказах на обектива цялата история на живота си, колкото и жалка да беше тя — всяко глупаво, откачено, ужасно нещо, което бях направила — и от това ми стана по-добре, защото най-сетне бях искрена, макар и само със себе си.
	Но най-трудната част от новия ми живот беше всекидневно да се принуждавам да влизам в часа на Питър и да се опитвам да не се разплача всеки път, когато погледнеше към мен. И все пак не можех да не отбележа, че той изглеждаше ужасно. Винаги беше блед. Преди обикновено беше гладко избръснат, но сега в повечето дни по лицето му имаше четина, а в останалите — следи от порязване със самобръсначката, докато се бе бръснал, без да внимава. Дрехите му изглеждаха смачкани, а в час говореше неуверено и потиснато.
	Порша забеляза мрачните погледи, които му хвърлях, и погрешно ги разтълкува като признак на скука.
	— В последно време хич го няма — отбеляза тя, докато си тръгвахме от неговия час в деня на генералната репетиция. — Заради проклятието е. Започва да му се отразява.
	Погледнах през рамо към Питър, който тъжно гледаше навън през прозореца.
	— Знаеш ли, Порше? Сигурно си права.
	След това двете седнахме заедно в час по физика, като дори не си правехме труда да си водим записки. Порша се зае да рисува в тетрадката си пияни крави — нейната лична шега с клиентите на родителите й в магазина за алкохол. Аз се взирах в празния лист на собствената си тетрадка в продължение на половин час, като си задавах разни глупави въпроси: например, какво щеше да бъде детето на Питър и дали по времето, когато то тръгне на училище, все още щяха да пишат в тетрадки.
	Всеки път, когато погледне към това дете, Питър щеше да вижда затвор — онова нещо, което го беше накарало да се откаже от всяка възможност да бъде щастлив с мен. Господи, наистина ли всички хора бяха такива? Нима цялата планета беше населена с лъжци и задници, които обикаляха и се възпроизвеждаха в нови лъжци и задници? Аз също бях една от тях — от най-лошите. Мама ме беше предупредила, че има още много, което трябва да науча за света. Иска ми се да беше споменала и колко много ще ме боли, докато го научавам.
	— Надявам се, че тази вечер ще се отнесеш с уважение към проклятието — подхвърли Порша, докато влизахме на обяд в столовата. — Днес е последната репетиция преди премиерата. Не бива да се отпускаме.
	— Добре, добре — казах и се отправих към масата на футболния отбор, като дори не си направих труда да си взема нещо за ядене.
	В другия край на масата седяха някакви момчета, които разказваха нещо за кутии с мляко, но Томи отклони поглед от тях достатъчно дълго, за да ме потупа по крака и да ми се усмихне, когато седнах до него. Вече бях преустановила срещите ни извън училище, като се опитвах постепенно да увелича дистанцията между нас, за да скъсаме естествено. Не исках да му причинявам повече болка, отколкото се налагаше.
	Погледнах към Порша, която си взе обяд и спря до една маса, за да си поговори с един от осветителите. През последните няколко седмици Питър почти не присъстваше духом на репетициите. Не даваше открит израз на нещастието си, но депресията му беше избила почти до повърхността и всички го забелязваха. Порша започна да го замества за някои неща, например по въпросите за костюмите и сценографията. Към този момент вече се беше превърнала в неофициален режисьор на пиесата и всички си давахме сметка за това — дори Питър, който беше започнал да я пита на последните репетиции какво мисли за някои сцени.
	Когато най-сетне седна при нас, тя веднага заговори за известните режисьорки — кои от тях харесваше и колко малко бяха жените на върха на тази професия.
	— Не може да се каже, че е забранено за жени — продължаваше тя, докато дъвчеше. — Има много режисьорки, от които да взимам пример. Пени Маршъл е кралицата на касовите продукции, но според мен София Копола е онази, която диктува стила на следващото поколение творци в киното.
	Макар че ми идваше да завъртя подигравателно очи заради това внезапно кариерно увлечение, трябваше да си призная, че всъщност й отиваше. Порша успешно режисираше всички клюки в училището от години насам. Може би точно затова бяхме толкова добри приятелки: тя ми беше режисьор, а аз бях нейната актриса.
	— Филми ли ще правиш, Порша? — попита Томи.
	— Аха. Специалност „Кино“ в щатския университет не е много силна, но все пак не е лошо място, откъдето да започна — отвърна Порша, като говореше на масата недалеч от мястото, където Томи беше отпуснал ръце върху нея.
	Тя никога не се обръщаше направо към него.
	— Трябва да накараш Хети да участва в твоите филми. Тя може да стане твоята звезда — каза той, като ме прегърна през кръста и със замах ме дръпна към себе си.
	Порша ми се усмихна самодоволно.
	— Винаги е добре дошла на кастинг.
	— Ей, хайде да се видим тази вечер, след като през уикенда ще бъдеш заета с пиесата — предложи ми Томи, стискайки ме за ребрата, все едно го беше страх да ме пусне.
	Определено беше забелязал, че го избягвам извън училище, и не искаше да се примири с това.
	— Тази вечер също ще бъда заета с пиесата.
	— Днес е генералната репетиция — добави Порша.
	— Но тя няма да продължи цялата вечер, нали? Ще те взема след репетицията. Някои от момчетата ще се събират у Дерек. Ще планираме какво ще правим на вилата това лято.
	В последно време често повдигаше тази тема — някакво ежегодно пътуване до вилата на семейството на Дерек, някъде в северната част на щата, където явно по традиция се отдаваха на злоупотреба с бира, палене на огньове, ексхибиционизъм в нетрезво състояние и приятелки, които му отпускаха края.
	— Нали ти казах, че не знам дали ще мога да се освободя от работа за това.
	Опитах да се отдръпна малко от Томи и инстинктивно погледнах към масата в ъгъла, където седеше Питър заедно с господин Джейкъбс. На масата пред него вместо обяд имаше отворена книга и той беше отпуснал глава на ръката си, но не четеше. Вместо това гледаше мен. Веднага щом очите ни се срещнаха, той сведе поглед и обърна страницата.
	Господи, аз все още го обичах. Въпреки всичко, въпреки бременната му жена, въпреки факта, че може би след няколко седмици щях да замина и никога повече да не го видя, аз продължавах да го обичам с всяка частица от себе си. Дори болката в мен беше смесена с любов.
	За пръв път не ми се искаше да използвам Томи, за да накарам Питър да ревнува. А и вече не вярвах, че благодарение на Томи бих се почувствала по-добре, въпреки че се бях привързала към него през последните няколко месеца. Беше мил и простодушен, непрекъснато се опитваше да планира някакви екскурзии за нас двамата и не спираше да говори за щатския университет и колко много ще ми хареса там. В очите му бъдещето вече беше планирано. Винаги знаех точно какво си мисли и какво ще каже, а той обичаше всичко в мен. За пореден път ми напомни на куче — на куче, което ме следваше навсякъде и махаше с опашка, независимо какво ще направя. Но аз не можех да имам връзка с куче.
	— Е, тази вечер след репетицията няма да ходиш на работа, нали? — продължи Томи, без да губи надежда. — Ела у Дерек и ще видиш колко страхотно ще бъде на вилата.
	— Не знам до колко късно ще продължи. — Той изглеждаше толкова разочарован, че не се сдържах и добавих: — Можеш да дойдеш да ме гледаш утре на премиерата.
	— Скука — простена Томи.
	— Напротив, много ще ти хареса. В пиесата има вещици, бой с мечове и отсечени глави. И навсякъде се лее кръв.
	Говорех съвсем искрено. Томи сериозно си падаше по филми на ужасите.
	— Ти ли си невинното момиче, което не спира да пищи? — попита той, като се разсмя.
	Съвсем беше забравил, че ми беше помагал да си науча репликите едва преди няколко седмици.
	— Не — отвърнах аз, като го потупах по ръката и я свалих от кръста си. — Аз правя така, че да се лее кръвта.
	След часовете си облякох театралния костюм, който беше обикновена бяла рокля с изчистена кройка. Според мен беше по-подходяща за старогръцка трагедия, но отговорник по костюмите беше Кристи Соренсън и тя дори не искаше да чуе за това. Бяха ги изработили в часовете по трудово обучение и се наложи да направят по четири от всеки — по един за всяко представление и още един за генералната репетиция — защото на практика щяхме да ги съсипваме всеки път, когато излезем на сцената. След като Макбет убива краля, двамата с него си слагахме короните, но от този момент нататък преди всяка сцена трябваше да се поливаме с все повече червен сироп по раменете, все едно вещиците бяха накарали самите корони да кървят. Идеята беше на Питър. Още когато обсъждахме сценографията и интерпретацията на пиесата, той ни каза, че Шекспир трябва да бъде представян визуално. Повечето хора не бяха в състояние да следят текста, написан в ямбически пентаметър, но всеки знаеше какво означава да извадиш нож. Затова цялата постановка разчиташе на сценично поведение и жестове. Имаше и много размахване на мечове, което радваше момчетата. Очевидно.
	След като се облякохме, Порша събра всички пред сцената и после буквално довлече Питър при нас, като го държеше за лакътя. Бутна го на мястото до мен, като не криеше раздразнението си.
	— Ами добре — каза той и огледа всички поред, с изключение на мен.
	Надявах се, че не съм се изчервила толкова, колкото усещах, когато той стоеше съвсем близо до мен.
	— Всички да се хванат за ръце — нареди Порша, застанала от другата страна на Питър, и се протегна. — Трябва да направим кръга на силата.
	Всички се подредиха в голям кръг и се хванаха за ръце, докато двамата с Питър останахме единствените разделени.
	Той ме хвана за ръката, преди да стане неудобно, и предпазливо я задържа.
	— Всички работихте толкова много — започна бавно той, като се прокашля. — Погледнете само тази сцена.
	Всички се обърнахме и я изгледахме с гордост.
	— Сценографията не отстъпва на който и да е по-малък професионален театър в големите градове. Страхотни декори, момчета. И костюмите. Те са точно такива, каквито си ги представях, Кристи. Чисти кройки с универсално звучене, отвъд историческия период. Прекрасни са. Осветлението и озвучаването също са в синхрон, най-вече защото Порша работеше с екипа упорито като Питър Джаксън. Благодаря ти, Порше.
	Стреснах се. Не се сдържах, когато чух как я нарече с прякора, с който се обръщах към нея. Каза го съвсем естествено, докато набираше скорост със своята реч, и аз си спомних всички пъти, когато му бях разказвала нещо за най-добрата си приятелка, всички неща, които знаеше за нея, а не биваше да знае. Как тя обожава драматичните ситуации. Как крие в нощното си шкафче снимки на Райън Гослинг гол до кръста. Как мрази това, че родителите й я карат да говори на родния им език на неделните обеди. Колко много й се иска да се впише и същевременно да се отличи от всички.
	Сякаш никой друг не забеляза грешката му. Всички се засмяха и се усмихнаха на Порша, която грейна.
	Питър продължи, вече изцяло в ролята си на наставник:
	— Това не е пиеса с щастлив край, но тя е особено важна. В нея виждаме как Шекспир се вглежда дълбоко в душата на един човек, след като той убива своя крал. Този човек не е зъл. Злото е твърде просто. Злото е детинско обяснение на това, че хората вършат лоши неща. Истината винаги е по-сложна и си струва да я разберем. И в тази трагедия Шекспир се е опитал да я разкрие. Естествено, той е включил в пиесата и вещици, и кръвопролития, за да вдигне рейтингите…
	Всички, освен мен се засмяха.
	— … но по същество това е едно психологическо проучване. Защо един човек е готов да извърши ужасно престъпление — нещо, за което много добре знае, че е неправилно, още преди да се заеме с него?
	Дланта ми се изпоти. Постепенно, отначало дори не го усетих, той започна да ме държи по-здраво за ръката.
	— Амбиция — отговори Порша.
	— Вещиците са му казали, че ще стане крал — добави Емили, която играеше втората вещица.
	— Жена му го е накарала — обади се Адам, който играеше Макбет.
	Аз му се изплезих и той ми намигна в отговор.
	— Всички имате право — отвърна Питър, — но дълбоката тема на пиесата е страстта. Какво става с него — какво може да стане с всеки от нас, ако се отдадем на най-мрачните си страсти? Каква част от себе си губим, когато прекосим тази граница? Какво ще струва това на хората около нас?
	Пръстите му вече стискаха моите.
	— Макбе… МакБ — поправи се Питър, което накара Порша да се усмихне щастливо — въпреки това прекосява тази граница. Той взима за себе си онова, което иска, независимо от последствията, независимо от общоприетите правила в обществото, от психическия тормоз, дори от собствения си живот. Ето защо тази пиеса е толкова универсална. Той е просто обикновен човек, който според мен разбира, поне отчасти, какво ще му струва това изкушение, но все пак му се отдава.
	Точно това ще покажете на нашата публика този уикенд: последствията от най-грозните и най-силните страсти на човека. След като всички вложихте толкова много в тази пиеса, аз не се съмнявам, че ще се справите страхотно. Никаква милост към душата на горкия кучи син!
	Всички се пуснаха и започнаха да ръкопляскат и да подвикват окуражително. Аз не помръднах от мястото си. Не знаех какво да правя. Просто стоях там и не гледах към Питър, докато всички останали от актьорския състав и екипа радостно се провикваха. Той стисна ръката ми за последен път, все едно не искаше да я пусне, и се отдалечи. Аз се обърнах и отидох зад кулисите, където като вцепенена изчаках първо действие, пета сцена, за да изляза на сцената.
	Макар че не мина перфектно, генералната репетиция беше доста добра. Един от убийците изпусна меча си точно когато се предполагаше, че трябва да убие Банко. Банко се разсмя, но след това убиецът се престори, че му чупи врата, и Банко послушно падна мъртъв.
	Адам беше запомнил всичките си реплики и успя да предаде доста силна емоция по време на своите монолози. На някои от останалите не им харесваше, че лицето му е толкова бебешко, но аз одобрявах избирането му за тази роля, защото ми помагаше да изглеждам така, все едно поначало съм го манипулирала да извърши престъплението. На високите си обувки се извисявах на почти трийсет сантиметра над него и не спестих нищо от внушението за власт в първата ни обща сцена, в която планирахме убийството. Говорех остро и силно. Гледах сурово и безмилостно.
	Но най-доброто ми изпълнение беше в сцената, в която ходя насън — последната ми сцена. Короната се беше свлякла настрани в косата ми, а роклята ми бе почти изцяло червена отпред. Вече приличах повече на жертвата на убийството, отколкото на убийцата, и точно това беше смисълът. Нашето собствено предателство ни убиваше. Излязох на сцената в агония, като държах ръцете си пред тялото, все едно не можех да разбера как са свързани с останалата част от мен. Взирах се сляпо в стените на физкултурния салон — над мястото, където щяха да бъдат очите на публиката и където сега Питър седеше сам в тъмното. Дори не бях разбрала, че плача, докато погледът ми не се замъгли. Излях цялата си болка в тази сцена. На репетициите бях играла в това действие също толкова силно, колкото и в останалите си сцени, като си крещях заповеди за заспиване, за да се отърся от мисълта за убийството.
	— „Измий си ръцете! Облечи си халата! И стига си бледнял!“*
	[* Шекспир, У. Макбет. Превод Валери Петров. — Бел.прев.]
	Но този път репликите ми намекваха за отчаяние, все едно вече знаех, че пропадам през ръба в бездната на лудостта, и не можех да разбера защо съм стигнала дотам. Гласът ми трепереше, сякаш всеки момент щеше да ме предаде.
	— „Колко пъти ще ти казвам: Банко е в гроба си и не може да излезе от него.“
	Ако лейди Макбет беше страховита със своите хладнокръвни, смъртоносно пресметливи планове, това несъзнателно самопризнание беше направо шокиращо. Още от първата репетиция бях гледала на нея като на силен, волеви злодей — като Круела де Вил от „101 далматинци“, необременявана от емоции и съвест. Тогава си мислех, че сцената с ходенето насън е просто временно отстъпление. Но сега проумях, че точно в нея се разкрива цялата истина. Лейди Макбет беше също толкова измъчена, колкото и съпругът й: нейната страст се беше превърнала в нейното падение. Когато участието ми приключи, отидох направо в гримьорната и останах там като зашеметена до края на пиесата.
	Трябваше да задържа Питър. Нямах друг избор. И новият, и старият ми живот нямаше да имат значение без него. Моята страст беше моето падение — аз го разбирах и въпреки това не можех да се откажа от него. Двамата се жадувахме отвъд разума и предпазливостта, независимо от последствията — точно както беше казал той преди репетицията. Трябваше да намеря начин да говоря с него още веднъж.
	След последната сцена чух как всички аплодират и се върнах във физкултурния салон, като разсъждавах трескаво.
	— Къде отиде? Навсякъде те търсих — каза Порша, като дотича при мен.
	Погледнах я и изведнъж се усмихнах широко.
	— Макбет!
	Изкрещях го отново и отново, като се смеех на ужасения поглед на Порша и при вида на всички останали, които отчаяно се втурнаха към изхода. Физкултурният салон се опразни и аз чух трополенето на тълпата, докато обикаляха по коридора отвън. Сцената беше осветена от един-единствен забравен прожектор, а Питър стоеше от другата му страна срещу мен. Погледите ни с усилие се срещнаха през завесата от светлина и ние пристъпихме напред, до ръба на сенките.
	— Парите ти още са у мен — казах аз.
	Това беше първото, което ми хрумна, макар и да не беше вярно.
	— Хети, моля те — прошепна той.
	— Държа да ти ги върна.
	— Не ги искам.
	Трополенето на многобройни крака се усилваше. Вече бяха изминали повече от половината разстояние.
	— Утре вечер. След пиесата. Да се срещнем в хамбара.
	Почти не различавах лицето му през светлината на прожектора. Той леко пристъпи напред, като разкри само извивката на главата си, неспокойното повдигане на гръдния кош и несигурната си стойка. Като огледално отражение пристъпих напред срещу него и усетих целувката на светлината по устните си. Тя ни свързваше и ни топлеше.
	— Не мога — каза той.
	— Трябва. Трябва да се сбогуваме.
	— Това е невъзможно. Не ме карай да го правя.
	Тълпата спря пред изхода и оттам се разнесе приглушено хорово декламиране — бяха научили един сонет наизуст, за да прогонват проклятието с него.
	— Ще те чакам цяла нощ, Питър. Цяла нощ за теб. — Не можех да скрия копнежа в гласа си. — Ела да си вземеш парите и да се сбогуваме.
	Вратите рязко се отвориха точно когато Питър се обърна и шумът от влизащите почти заглуши тъжното му оттегляне.


>	Дел

	_четвъртък, 17 април 2008 година_
	Предявих обвинението срещу Питър Лънд за убийството на Хенриета Сю Хофман в 15:02 часа в деня на погребението й.
	Не ми харесваше съвсем това, че си беше признал точно след посещението на Мери Бет. Тя влезе при съпруга си, за да говори с него, а после спокойно ни даде показания под клетва, че е последвала Питър до мястото на срещата, видяла е съпруга си и Хети заедно, изпуснала е ножа и си е тръгнала. Описанието на формата и размерите на оръжието, което ни даде, беше съвсем точно.
	— Защо не го каза през последните шест дни? — настоях да узная аз. — Защо не ми каза нищо, когато идвах до фермата?
	Мери Бет поглади корема си с едната ръка.
	— Имаше много други неща, за които да мисля, шерифе. Току-що бях разбрала, че съпругът ми изневерява — на мен и на нероденото ни дете. До този момент не бях вярвала, че е способен на това, да не говорим за убийство.
	— Но същия ден ти говореше с Уинифред Ериксън за убийство. И не ми казвай, че сте си приказвали за кокошките.
	Тя кимна и сведе глава.
	— Прав си. Съжалявам, че те излъгах. Говорихме за аборт.
	— Защо ме излъга?
	— От срам, предполагам. Все още не бях решила дали трябва да раждам това дете, като се има всичко предвид.
	Двамата с Джейк си разменихме по един поглед и аз се приведох към Мери Бет, като чаках да вдигне глава и да ме погледне в очите. Когато го направи, свалих ръкавиците.
	— Може би си измислила нещо още в петък вечерта, когато си ги видяла заедно. Може би си решила да отмъстиш на неверния си съпруг.
	— Не съм.
	Тя дори не изглеждаше притеснена от това обвинение, да не говорим за изненадана.
	— Ако онази вечер бях убила някого, щях да убия него, а не нея.
	Очите на Джейк се разшириха малко.
	— Значи искаш да ми кажеш, че през изминалата седмица си мислила за убийство на съпруга си и на бебето си, но нямаш нищо общо с убийството на Хети?
	— Точно така.
	Аз я погледнах втренчено, а тя отвърна на погледа ми, без да извърне очи. В крайна сметка леко кимна на себе си, все едно си беше казала нещо важно, и добави:
	— Ако ти се беше случила такава седмица, и ти щеше да си мислиш такива неща.
	— Какво направи, след като захвърли ножа?
	— Избягах у дома. Спомням си, че беше студено, но не помня почти нищо друго. Когато се върнах, загасих светлините в хамбара и влязох в къщата. Мислех си да остана будна, за да дочакам Питър и да му кажа, че съм го видяла, но в крайна сметка дори не исках да го поглеждам. Вместо това си легнах на нара в стаята на мама.
	— Прибрала си се у дома и веднага си заспала? След като си видяла това?
	— Не беше веднага. Първо плаках малко, тихичко, така че да не ме чуе мама. Мислех си, че няма да заспя цяла нощ, но се събудих призори. Предполагам, че съм уморена заради бебето — в последно време се налага да си полегна следобед. В събота се опитвах да измисля как да започна разговора с него, дали да не го изхвърля веднага от къщата, или какво, и тогава Уинифред дойде да ни каже, че са открили тялото.
	— Как реагира Питър на тази новина?
	Тя сви рамене.
	— Той вече беше отишъл в училището за съботното представление.
	Отново я накарах да ми разкаже всичко за онази нощ и нейната версия остана непоклатима. Беше пребледняла, но спокойна, не плачеше и отговаряше на въпросите ми прямо, без да се суети или да се губи в твърде много обяснения. След още половин час двамата с Джейк излязохме в коридора.
	— Не знам, Дел — каза той, като избърса устата си с опакото на ръката.
	Джейк избягваше да поглежда в очите всички останали, които се бяха върнали в полицейското управление след погребението. Телефоните продължаваха да звънят непрекъснато.
	Аз въздъхнах.
	— Засега нямаме за какво да я задържим. Можем да докажем единствено, че е донесла на местопрестъплението оръжието, с което е извършено убийството, но все още не разполагаме с него. Ще трябва да изчакаме да пристигне адвокатът на Лънд, за да чуем и неговата версия, и тогава ще продължим.
	Лично изпратих Мери Бет навън, за да държа репортерите на разстояние. От отсрещната страна на паркинга проблеснаха светкавици, но никой не се доближи, за да я тормози с въпроси. Сигурно просто не знаеха, че е съпругата на заподозрения.
	— Какво реши за бебето? — попитах я, докато отваряше вратата на пикапа си.
	Тя изглеждаше разсеяна от присъствието на репортерите, но сетне се отърси и се качи в прашната кабина.
	— Много жени използват донори, за да забременеят.
	— Знаеш ли, Мери Бет, когато ти се роди, родителите ти сякаш започнаха да живеят втори живот.
	Лицето й беше застинало в очакване. Хвърлих поглед към корема й, преди да добавя:
	— Може би и с теб ще стане така.
	За пръв път, откакто беше влязла в стаята за разпити, Мери Бет изглеждаше така, сякаш щеше да се разплаче. Тя затвори очи, кимна и каза, че се надява да съм прав, после затвори вратата и потегли.


	Адвокатът, ако изобщо можеше да се нарича така, пристигна след повече от час. Джейк беше отишъл до закусвалнята „Деъри Куин“, за да донесе храна за всички, но аз не бях в състояние да се храня. Изпих литър кафе и свърших малко канцеларска работа, като предупредих Нанси да не ме занимава, докато не се появи адвокатът. Когато той пристигна — изглеждаше някъде на дванайсет години и беше адски притеснен — двамата с Джейк го заведохме отзад, за да го запознаем с клиента му. И тогава Лънд ни зашемети с твърдението, че иска да направи самопризнание за убийството.
	Видях, че Джейк се развълнува, но аз не успях да споделя чувствата му. Преди по-малко от два часа, когато го арестувахме, Лънд се кълнеше, че не е убил Хети — а сега хладнокръвно си признаваше, че го е направил? Вкарах го в стаята за разпити заедно със защитника му и се заех да измъкна всички подробности от него.
	— Откъде взе ножа?
	— Беше на земята, точно пред вратата — отговори Лънд.
	Говореше тихо, свел поглед към масата, без да вдига очи към никой от нас.
	— След като правихме секс, аз се опитах да си тръгна. Мислех си, че е за последен път и после тя ще ми върне парите, както беше обещала, но тя ми каза, че вече ги е похарчила. След това ме заплаши. Каза, че ако не се съглася да замина с нея, ще разкаже на управата на училището за нас. Аз видях ножа и го взех.
	— И какво стана после?
	Той затвори очи. Всички в стаята мълчаха, напълно неподвижни, дори адвокатът.
	— Исках просто да я сплаша с него. Нямах намерение да я наранявам, но тя непрекъснато настояваше да оставя Мери и да замина за Ню Йорк с нея. А аз исках просто тя да се махне. Исках да си върна стария живот, преди да се случи всичко това. Преди нея. Преди да се преместя в този проклет град. Притиснах я в ъгъла и вдигнах ножа срещу нея, като й казах да остави мен и семейството ми на мира. Тя… тя започна да се смее и тогава аз просто превъртях. И я наръгах с ножа.
	— Къде?
	Той се забави, преди да отговори, но когато продължи, гласът му не се беше променил. Говореше тихо. Без емоции.
	— В гърдите. Тя падна на земята.
	— И какво направи после?
	— Нарязах я по лицето. Не исках да гледам мъртвото й лице, което се взираше в мен. Исках да го накарам да изчезне.
	Това отговаряше на теорията за разкаянието, която беше развил криминалният психолог, както и на нараняванията.
	— Какво направи с ножа?
	— Хвърлих го в езерото, а също и дамската й чанта. После се прибрах у дома, изгорих си дрехите и се изкъпах.
	— Къде си изгори дрехите?
	— В огнището, зад гаража. Използвах запалителна течност и разпръснах пепелта.
	— Видя ли те някой да се прибираш? Жена ти? Тъща ти?
	— Не — каза той и преглътна тежко, преди да продължи: — Не видях никого. Качих се в стаята си — имам предвид, в кабинета — и останах там до сутринта. Не можах да заспя. Мислех си за… бъдещето.
	Аз потърках брадичката си и се облегнах назад на стола. Главата на Лънд висеше от тялото му като някаква безполезна, безжизнена тежест, докато той седеше напълно неподвижно; почти не виждах дали изобщо диша.
	— Защо й взе чантата?
	Той вдигна поглед, когато чу този въпрос — за пръв път от началото на разпита — но веднага извърна очи.
	— Защо й взе чантата, Питър? — попитах отново аз.
	— Трябваше да взема ключа.
	Очите на Джейк просветнаха, а аз отново се приведох напред.
	— Какъв ключ?
	— Тя имаше ключ от шкафче под наем на автогарата в Рочестър. Беше ми казала, че всичко, което ни трябва, за да заминем, е там. Беше подготвила куфар и два еднопосочни билета до Ню Йорк, издадени на нашите имена.
	Когато я попитах за парите, тя ми показа този ключ и ми обясни за какво служи. После го прибра обратно в чантата си и започна да ме заплашва. След това — по-късно — осъзнах, че трябва да взема този ключ, иначе цялата история щеше да се разкрие. Тогава не знаех за презерватива и за това, че ще установят самоличността ми по ДНК. Затова взех чантата й, извадих ключа от нея, а после я хвърлих в езерото.
	— Къде е този ключ сега?
	Той сложи ръце на ръба на масата, като подреди кокалчетата си в една линия, и направи продължителна пауза, преди да отговори — тихо и безизразно:
	— В бюрото ми, в училището.
	— Значи не си ходил до това шкафче?
	— Не. Смятах да изчакам, докато приключи разследването, а после да отида и да унищожа… веществените доказателства.
	Не откъсвах поглед от него: наведената глава, внимателно положените ръце, увисналите рамене под модерния костюм. Всичко съвпадаше. Всичко съвпадаше и всичко, което знаех като служител на закона, ми казваше, че срещу мен седи убиецът на Хети, но въпреки това нещо продължаваше да ме измъчва.
	— Не си спестил никакви усилия, нали? Премислил си всичко, Лънд.
	Той сви рамене.
	— Така си мислех.
	— Тогава ми кажи нещо: как стана така, че преди няма и три часа се кълнеше наляво и надясно, че нямаш нищо общо със смъртта на Хети, а сега си готов да се откажеш доброволно от целия си живот?
	— Мери — отвърна незабавно той.
	— Искаш да защитиш Мери?
	— Това се опитвах да направя — да запазя семейството си. Докато Мери не дойде днес, аз не знаех, че ме е видяла заедно с Хети. Тя… тя каза, че ще свидетелства срещу мен за това, което е видяла. В този момент разбрах, че няма смисъл да се опитвам да лъжа повече. Нямаше как да ми се размине. — Лънд отново вдигна очи и срещна моите. — Честно казано, изпитвам облекчение. Просто бих искал с всичко това да се свърши и да отида в затвора, за да започна да си излежавам присъдата. Може ли?
	Той погледна към адвоката, който сякаш едва сега си спомни, че не е дошъл само за да гледа запленено, и двамата помолиха да ги оставим за момент, за да обсъдят вариантите за определяне на присъдата.
	Прибрах го обратно в килията му, заедно с адвоката, за да си правят компания, и отидох с колата до училището, където намерих ключа и продължих към автогарата на „Грейхаунд“ в Рочестър. В шкафчето открихме изчезналия куфар на Хети, който все още блестеше и миришеше като нов, и един плик с три банкноти по сто долара, бележката от Лънд, с която слагаше край на връзката помежду им, и два еднопосочни билета до Ню Йорк — точно както ни беше описал.
	След като снимахме и прибрахме всичко, за да го използваме като веществено доказателство, аз се обърнах към Джейк и кимнах:
	— Запиши го като обвиняем. За непредумишлено убийство.


	Тръгнах си от автогарата и потеглих направо към къщата на Бъд и Мона. Наближаваше вечерта, така че погребението и обядът след него отдавна бяха свършили, но въпреки това изглеждаше, че половината от погребалната процесия ги е последвала до дома. Видях повече от десет коли на алеята, моравата и шосето пред къщата им.
	Една от сестрите на Мона ми отвори вратата и ме въведе в дневната. Навсякъде се виждаха отворени фотоалбуми и импровизирани табла със снимки на Хети, подпрени на стените. Хората се тълпяха по столовете и пода, около Мона и Бъд, които седяха на дивана. Някои се смееха, докато разглеждаха снимките, други плачеха, трети правеха по малко и от двете едновременно — но всички спряха и притихнаха, когато влязох в стаята.
	Когато Бъд видя, че съм с униформа, той хвана Мона за ръката и двамата се изправиха заедно.
	— Да излезем навън — предложи той.
	Тръгнахме заедно към силоза — ние тримата и кучето им Беър, което следваше Бъд по петите. В небето се кълбяха тежки пролетни облаци, които скриваха слънцето, така че пътеката беше кална и несигурна под краката ни.
	Когато се отдалечихме достатъчно от къщата, Бъд и Мона се обърнаха към мен. Започнах направо:
	— Получиха се резултатите от изследването на ДНК.
	Нито един от двамата не каза нищо, но очите им пламнаха от ужаса на очакването.
	— Извършителят е Питър Лънд, учителят по литература на Хети.
	— Какво? — каза Мона и се олюля.
	Бъд се забави, преди да каже нещо, но когато го направи, гласът му прогърмя:
	— Проклетият й учител? Той я е насилил?
	— Не — отговорих и го погледнах право в очите.
	Двамата заслужаваха нещо по-добро от истината, но нямах нищо друго, което да им дам.
	— Имали са връзка от януари насам.
	Видях юмрука, който летеше към лицето ми, и не се опитах да го спра. Писъкът на Мона ме последва по пътя към земята, като заглъхваше в ушите ми, които звънтяха от удара, а Беър лаеше и подскачаше около всички. Бъд се изправи над мен с вдигнати юмруци, като не обръщаше внимание на усилията на Мона да го задържи.
	— Това е мръсна лъжа, Дел. Мръсна лъжа! Не ми казвай, че Хети е спала с някакъв извратен учител. Тя никога не би направила такова нещо!
	Разтърках челюстта си и се обърнах към Мона, като се заех да й разкажа всички подробности — от съобщенията по електронната поща от миналата есен, до срещата им в петък вечерта.
	Когато приключих, Мона вече плачеше с всички сили, като продължаваше да държи Бъд за рамото. Беър беше утихнал и стоеше на пост до господаря си. Бъд гледаше право през мен — вече нямаше желание да ми възразява, но все още беше изпълнен с гняв.
	— Ще го убия — каза той.
	Аз внимателно се изправих.
	— Никого няма да убиваш, Бъд.
	— Къде е той сега? — успя да попита Мона.
	Бъд повтори същия въпрос, но с друг тон, сякаш планираше нещо:
	— Да, къде е?
	— Задържан е. Зад решетките. Всичко свърши.
	Изражението на Бъд не се промени, така че аз опитах отново:
	— Този следобед той направи пълни самопризнания, така че няма да бъде на свобода още много дълго време.
	Мона се облегна на стената на силоза и закри лицето си с ръце, но ръцете на Бъд останаха свити в юмруци, а на челото му изпъкваха вени. Една врана изграчи от скривалището си наблизо. Не знаех какво друго да им кажа. Тук нямаше място за умиротворение, нито усещане за въздадена справедливост. Бях направил това, което им обещах, когато седях на дивана им преди няма и пет дни; бях им дал убиеца, но междувременно им бях отнел и последното останало късче от любимата дъщеря.
	Грег се появи откъм хамбара, като крачеше към нас и гледаше също толкова мрачно и заплашително, колкото и баща му. Докоснах Мона по рамото и се върнах обратно до полицейската си кола, като ги оставих насаме с отчаянието им.

	* * *

	Така и не открихме ножа. Изпратих водолази, които претърсваха дъното на езерото Кросби в продължение на три дни, но намериха само няколко ръждясали мотора от лодки. Този нож ми трябваше. Сънувах го всяка нощ след самопризнанието на Лънд до деня, в който го призоваха в съда. Понякога в сънищата ми се явяваше и Хети, която ме гледаше как претърсвам хамбара, полята и езерото. Но аз не можех да открия проклетото нещо дори в собствената си глава.
	За щастие, в щата Минесота не е задължително да разполагаш с оръжието, с което е извършено престъплението, за да докажеш непредумишлено убийство — не и когато имаш подробно самопризнание, труп и цял куп други веществени доказателства.
	В деня, в който Питър Лънд се яви в съда, оттам предаваха по всички телевизионни канали от тук до Флорида. Сестра ми се обади по-късно, за да ми каже, че го е гледала по два различни канала в Талахаси. Новинарските екипи се въртяха предимно около сградата на съда, но някои все пак дойдоха до Пайн Вали, за да снимат репортажи от главната улица или сградата на гимназията.
	Аз бях в дъното на съдебната зала, до един от приставите. Бъд, Мона и Грег седяха на първия ред от страната на обвинението, а зад тях се бяха струпали приятели и роднини. Всички мълчаха. Не видях Мери Бет Лънд никъде наоколо, но Уинифред Ериксън се промъкна в залата точно преди да влезе съдията, и с безизразна физиономия седна на същия ред като Карл Джейкъбс — зад служебния защитник на обвиняемия.
	Когато съдията призова обвиняемия да се яви, всички погледи в залата се обърнаха към него. Лънд влезе тихо, със сведени очи, и седна на мястото си, кротък като агънце. От този момент нататък виждах само тила му и той не помръдна, докато съдията не го попита дали се признава за виновен.
	— Признавам се за виновен, Ваша чест.
	Лънд вдигна глава, когато го каза, и погледна право в съдията, а в гласа му не се долавяше и нотка на емоция или лудост. Все едно се обаждаше по телефона, за да поръча канцеларски материали.
	Хората в залата се разшумяха. Съдията не им обърна внимание, а назначи дата за определяне на присъдата след три седмици и обяви край на заседанието.
	Докато излизаше от съдебната зала, Уинифред спря да си поговорим.
	— Мисля да взривя онзи хамбар. Следващата седмица.
	— Ще ти трябва разрешително за това.
	— Молбата е на бюрото ти. Вече не мога да го гледам. Повръща ми се от него.
	Тя кимна зад гърба си, където семейство Хофман се беше събрало около прокурора — сигурно им съобщаваха, че присъдата ще бъде между двайсет и трийсет години затвор.
	— Вече казах на Бъд и Мона. Не ме интересува дали ще ми дадеш разрешително. Ще го взривя каквото и да става.


>	Хети

	_11 април 2008 година_
	Хамбарът се издигаше над езерото, подобно на водно чудовище, тъмен и заплашителен на хоризонта, като в сцена от филм на ужасите, в която героите отиват някъде, където не бива да стъпват — но аз се развълнувах, когато го видях. Томи спря на паркинга до брега на езерото и остави двигателя да работи.
	Тялото ми все още жужеше от пиесата, от адреналина на сцената и прожекторите, от усещането за възхищението на публиката, затаила дъх, докато ме гледаше. Всичко беше минало перфектно. Декорите не бяха паднали, никой не беше пострадал, никой не беше припаднал. Никой не си забрави репликите, а двамата с Мат направо ги отнесохме. Гледай си работата, Порше. Знаех си, че след генералната репетиция тя тайно се надяваше да падна и да си счупя ръката, така че самата Порша да изиграе ролята на лейди Макбет и самодоволно да обяснява на всички за силата на проклятието. Може би утре все пак щеше да се случи нещо. Не ме интересуваше, дори да се срути целият физкултурен салон. Нищо друго нямаше значение, освен тази вечер.
	Останах дълго след края на постановката, след като почти всички останали си бяха тръгнали, като се опитвах да видя Питър. Надявах се да ми даде някакъв знак, че ще дойде тази вечер, затова не бързах с преобличането. Оставих окървавения си костюм на един стол, окачих короната си на стената и облякох новата си лятна рокля с тънките презрамки и меките жълти плисета. Когато излязох, все още нямаше и следа от Питър, но Томи ме чакаше. Очите му светнаха, когато видя роклята ми, и аз разбрах какво трябва да направя. Той беше още по-щастлив, когато му казах да ни закара на езерото Кросби. Колкото и да ми беше неприятно, само му се усмихнах и повече не проговорих по пътя.
	След като пристигнахме, той отвори тайното отделение на вратата откъм страната на шофьора и извади една плоска бутилка. Отпи голяма глътка от нея и ми я подаде.
	— Какво е това? — Подуших течността и смръщих лице.
	— Бърбънът на баща ми. Опитай го.
	Успях само да навлажня устните си, преди да ми се повдигне. Томи се разсмя.
	— Това е по-гадно и от бира.
	— Не пие. Не прави секс. Ти си направо ангелчето на татко, нали?
	Но Томи се усмихваше, когато го каза, и седна по-близо до мен. Опита се да пъхне ръката си зад гърба ми, но аз се отдръпнах в ъгъла.
	— Томи, трябва да поговорим.
	— За какво?
	— Вече не мога да излизам с теб.
	— Какво?
	Повторих го, без да поглеждам към него, като усещах разгорещеното объркване в погледа му. Беше толкова изкушаващо да се върна към старата си роля, за да не го нараня. Погледнах към хамбара, поех си дъх и си напомних онова, което бях казала на Порша преди по-малко от час — повече няма да влизам в роли.
	— Какво говориш? Да не са те преместили в друга смяна в дрогерията?
	— Не — отвърнах със спокоен глас. — Искам да се разделим.
	Усетих как се отдръпна от мен в своя край на кабината. Мина известно време, преди да ме попита защо.
	— Защото отиваме на различни места. Между нас няма да се получи.
	— Заради секса е, нали? Виж, съжалявам. Няма повече. Обещавам.
	След като искаше да го играе по този начин, добре. Поне нямаше да бъде лъжа.
	— Знаеш как се чувствам от това. Просто вече ме караш да се чувствам неудобно през цялото време. Все едно трябва да се защитавам от теб, нали разбираш?
	— Добре, разбрах. Няма повече да правя така, дори на бала.
	— На бала?
	Думата ме свари напълно неподготвена, сякаш дори не беше на английски. Бях толкова погълната от пиесата и Питър, че изобщо не се бях замисляла за абитуриентския бал.
	Блестящи рокли, танци по двойки, позиране за снимка с мама и татко пред нашата къща. Всичко това ми се струваше толкова… ученическо.
	— Ще ходим заедно с цялата банда. С момчетата говорихме да вземем лимузина под наем, както си трябва.
	— Аз няма да ходя на бала.
	— Всички ще отидат — възрази Томи, все едно нямаше нужда от други аргументи.
	Само ако знаеше какво мисля за всички.
	— Не и аз.
	Дори не можех да си представя колко щеше да бъде ужасно. Да танцувам с Томи във физкултурния салон, като се опитвам да не му позволявам да ме опипва, докато Питър стои в ъгъла заедно с останалите дежурни учители, потънал в нещастието си. Щях да прекарам цялата вечер в опити да измисля как да го заговоря, а той щеше да се подразни от това — от страх, че някой от двамата ще каже твърде много или ще се загледа твърде продължително в другия.
	Отпуснах глава в ръцете си.
	— На някои момичета не им е писано да отидат на бала, Томи.
	Седалката се наклони назад, когато той отново се премести по-близо до мен. Веднага щом почувствах дебелите му пръсти на гърба си, рязко се изправих. Лицето му беше потънало в сянка, изпълнено с колебание и обида.
	— Дръпни се, Томи.
	— Какво направих, Хети? Какво толкова лошо направих?
	Гласът му го предаде и аз видях адамовата му ябълка, която подскачаше на слабата светлина от паркинга. Не издържах повече да седя и да го слушам как плаче за едно момиче, което дори не съществуваше.
	Рязко отворих вратата, грабнах си чантата и изскочих навън.
	— Къде отиваш?
	— Където си искам.
	Лицето му се изпълни с горчивина.
	— Всички ме предупреждаваха да не излизам с теб, защото си откачалка, която никога няма да се навие. Явно са били прави.
	— Тогава върви да си намериш някоя друга, с която да отидеш на бала, Томи. Не се съмнявам, че ще се уредиш с някое момиченце, което с радост ще ти даде да го чукаш.
	Затръшнах вратата и се отправих към тъмния край на паркинга, където ме очакваха дърветата, готови да ме скрият от погледа му. Чух как прозорецът на пикапа се отвори зад мен.
	— Къде отиваш, по дяволите?
	— В Ню Йорк! — извиках, без да се обръщам. — Изчезвай, Томи.
	Изтичах сред бурените и намерих началото на пътеката, а после изчаках двигателят на пикапа да форсира и колата да изхвърчи от паркинга, като хвърляше чакъл изпод гумите си. Стомахът ми се преобръщаше от това, че му се бях разкрещяла и се държах толкова лошо с него, но така беше по-добре. Сега нямаше да се опита да се сдобрим в понеделник. Щеше да каже на Дерек и останалите момчета от отбора каква кучка съм, те щяха да се съгласят с Томи, да го напоят с бира и да приключат с цялата история.
	Когато ревът на пикапа заглъхна, започнах да чувам и другите шумове. В езерото квакаха първите жаби тази пролет. Изсъхналите бурени от миналата година шумоляха на вятъра, а някъде недалеч бухаше сова. Сякаш се чуваше откъм хамбара.
	Нощта се успокои около мен, неприятните ми чувства се стопиха и аз осъзнах, че съм свободна — най-сетне бях сложила край на тази ужасна роля, която си бях измислила сама.
	Понесох се по пътеката, докато лунната светлина се отразяваше от водата и ми посочваше пътя. Звездите бяха изгрели и по небето нямаше нито едно облаче. Това щеше да ми липсва. В Ню Йорк сигурно не се виждаха звезди, дори в Сентрал Парк — но тук, където единствената друга светлина идваше от паркинга далеч зад мен, се чувствах така, сякаш съм застанала на ръба на Слънчевата система. В небето имаше хиляди светлини, които примигваха, проблясваха и пулсираха в нощта. Виждах спътниците и планетите, а единственото нещо на линията на хоризонта беше хамбарът срещу мен. Беше впечатляващо — сияен спектакъл, в който цялата вселена се отваряше пред мен, и аз се почувствах по същия начин, както винаги, когато вдигах очи към небето: все едно бях едновременно гигантска и миниатюрна. Да, звездите наистина щяха да ми липсват.
	Когато влязох в хамбара, запалих фенера, който бях оставила в ъгъла, и проверих колко е часът.
	10:17 вечерта. Все още беше рано. Питър сигурно в момента заключваше сградата на училището.
	Нямах нищо против да почакам: така щях да имам възможност да репетирам онова, което исках да кажа. Вече не играех роля — бях приключила с това — но би било добре да се подготвя, за да съм сигурна, че от устата ми наистина ще излязат онези думи, които исках да кажа. Последния път, когато се бях опитала да говоря открито и честно с Питър, нищо не се беше получило както трябва и аз не исках да допускам тази грешка отново. Не и сега, когато това щеше да бъде последният ни шанс.
	След като приключих с репетицията, започнах да танцувам в хамбара — донякъде за да се стопля, защото не си бях донесла пуловер, който да облека върху роклята, и донякъде защото от разговора с Томи се бях замислила за балове. Какво ли щеше да бъде да отида на бал — но не на абитуриентския на гимназията в Пайн Вали във физкултурния салон, а на истински официален бал, облечена с красива рокля и придружавана от кавалер с фрак? Започнах да танцувам валс, като държах ръцете си протегнати от двете страни на невидимия си партньор в танца — едно-две-три, едно-две-три, точно както ме беше научил татко в дневната, когато бях на десет години и току-що бяхме гледали „Лешникотрошачката“.
	Мисълта за това дотолкова ме погълна, че се унесох в играта на сянката си по стените на хамбара и едва не изпищях, когато се обърнах към счупения прозорец и видях човешки силует.
	Сърцето ми заби учестено и аз отпуснах ръце, като същевременно се спънах в една дъска на пода. Силуетът не помръдна известно време, но после бавно пристъпи напред и аз видях, че беше Питър. Гледаше ме с крайно необяснимо изражение. Мислех си, че ще ми се смее, когато ме види да се държа така детински, но лицето му изглеждаше унесено. Той се скри зад ръба на прозореца и се появи отново на вратата, като спря на прага. Очите ни се срещнаха.
	Не казах нищо, защото не исках да нарушавам вълшебството на мига. Приближих се до него и протегнах ръце, като придърпах едната му ръка на кръста си, а другата вдигнах във въздуха. Обгърнах рамото му със свободната си ръка, като запазих подходящата дистанция между двама танцови партньори. Бяхме почти еднакво високи, така че очите ни бяха едни срещу други. Видях как се кани да възрази, усетих как магията на момента отслабва влиянието си върху него и леко го дръпнах към себе си, като се впуснах в танцовите стъпки. Едно-две-три. Едно-две-три. И тогава, като по чудо, той започна да танцува валс с мен.
	Въртяхме се по-бавно, отколкото се бях въртяла в самотния си танц преди малко. Той кръжеше внимателно с мен в помещението, като заобикаляше ръба на водата, без да откъсва очи от моите. Нито един от двамата не се усмихваше. Усетих как кръвта ми запулсира по-топло и по-бързо, така че в корема ми се пробуди познатото усещане, както всеки път, когато ме докосваше Питър. Усетих също, че и той се чувства по същия начин.
	След като се носихме в сухата половина от хамбара в продължение на цяла вечност, или поне така ми се стори, отстъпихме към средата на помещението и прекъснахме танца. Питър пусна кръста ми и бавно ме завъртя два или три пъти с протегната ръка, а после отстъпи назад, докато не останаха да се докосват само върховете на пръстите ни, а сетне и те се разделиха. Той отпусна ръката си до тялото и двамата останахме изправени един срещу друг, като дишахме тежко.
	— Не знам какво правя тук.
	— Танцуваш с мен — казах аз.
	Опитах се да не усложнявам нещата, но с Питър никога нищо не беше просто. Той въздъхна и аз усетих, че всеки момент ще възникнат пречките; все едно се изкачваха нагоре по гърлото му. Пристъпих напред и вдигнах ръка.
	— Почакай. Просто почакай. — Поех си дълбоко дъх и си спомних какво исках да кажа. — Ти ще бъдеш ужасен баща.
	Питър отвори уста. Сетне я затвори. Накрая каза:
	— Благодаря ти.
	— Премислих всичко. Познавам те, Питър. Знам, че си мислиш как трябва да направиш най-доброто за детето и да останеш с Мери, но тя никога няма да си тръгне от Пайн Вали. Значи или ще останеш тук като в капан и ще ненавиждаш всяка минута от живота си, или в крайна сметка все пак ще се разведете и ще въведете това дете в някаква ужасна съдебна битка за правата върху него и то ще реши, че е виновно, задето мама и татко се мразят заради него, и ще остане белязано за цял живот.
	И после какво? Ще се върнеш в Минеаполис, за да се опиташ да започнеш живота си отново, съвсем сам, и бездруго няма да виждаш детето си, защото ще бъдеш твърде далеч, за да пътуваш за свижданията по два пъти в месеца — толкова, колкото разрешават от съда на повечето бащи. А дотогава аз ще бъда на двайсет и няколко или на трийсет и няколко и сигурно ще съм омъжена за някой тип от Уолстрийт, когото поначало съм харесала, защото малко ми е заприличал на теб, но вече ще го мразя, защото изобщо не ме разбира, и ще съм майка на децата му, които съм сигурна, че не искам.
	Питър се опитваше да потисне усмивката си.
	— Как се казва?
	— Бари — отвърнах и поклатих глава, все едно го бях казвала милиони пъти и не можех да се отърся от това име, сякаш беше дъвка, залепнала на подметката ми. — Казва се Бари. Представяш ли си?
	— Ами да. Не забравяй, че Бари има добра кариера. Сигурно сте съсобственици на вила в Хемптънс. Бари може да ти осигури живота, който заслужаваш.
	— Бари е задник — заявих аз.
	Питър избухна в смях, а аз продължих в ролята си на разочарована съпруга:
	— Никога не ми помага за децата и непрекъснато излиза да пие с приятелите си. Как мислиш, кога за последен път ме е завел на театър, да не говорим за това да ме пусне на кастинг за някоя пиеса?
	Смехът на Питър заглъхна и той поклати глава, като ми се усмихваше.
	— Господи, според мен на света няма нито един Бари, който да е в състояние да те спре.
	Отидох до мястото, където бях оставила чантата си, и извадих един малък ключ от шкафче, после се върнах при него и го сложих в ръката му.
	— Ето ти парите. Един вид.
	Докато го гледаше, Питър сбърчи чело по онзи начин, който толкова обичах.
	— Какво е това?
	— Нашето бъдеще.
	— Ние… — започна той, като подчерта тази дума, а по лицето му се стопи и последната следа от веселост — нямаме общо бъдеще, така че какво е това, по дяволите?
	— Автогара „Грейхаунд“, шкафче номер двайсет и четири. Билетите ни са вътре.
	От гърлото му се изтръгна задавен стон и той се извърна от мен, като стисна ключа в юмрука си. Дъските на пода проскърцаха, когато закрачи твърде близо до водата.
	Продължих да говоря, като внимавах да запазя спокоен тон:
	— Ще заминем в седмицата след завършването. Запазила съм място в хостел за две седмици, докато си намерим стая под наем. С останалите от твоите пари и моите спестявания ще можем да платим депозита и наема за два месеца. Аз мога да се прехвърля в три различни дрогерии от веригата CVS, които набират персонал в момента, докато ти покриеш професионалните изисквания за учител в Ню Йорк, но според мен междувременно трябва да си намериш работа в някое издателство.
	Той отново се завъртя към мен; никога не го бях виждала толкова ядосан.
	— Ти си луда.
	— Предпочитам думата „проактивна“.
	— Ти ме излъга. Каза ми, че искаш да ми върнеш парите и да се сбогуваме.
	— Така е. — Пристъпих към него. — Искам да се сбогуваме заедно — с този хамбар, с този град, с тази отвратителна ситуация. Няма нужда всичко да свършва по този начин — и двамата да сме нещастни и разделени. Можем да избягаме. Можем да започнем живота си заедно.
	— Искаш да започнеш живота си с мъж, който е готов да изостави жена си и нероденото си дете?
	— Искам теб, Питър. Просто теб. А не етикетите, с които непрекъснато се опитваш да ни обозначиш. От цели седмици не съм мислила за нищо друго, освен за нас. И ето какво разбрах.
	Отпуснах ръка на рамото му и макар да усетих как мускулите му се напрягат и сковават, той не се отдръпна.
	— Разбрах, че когато те срещнах, бях недосегаема. Никой не ми се отразяваше по никакъв начин. Никой не ме караше да се смея или да плача. Чувствах се така, все едно съм над всичко това, но в същото време — и под него. Разбираш ли? Бях като някаква празна обвивка от човешко същество. А ти беше като светлина, която ми даде куража за пръв път да погледна вътре в себе си. Но аз не знаех, че и ти си повреден. Ти беше направил всички погрешни избори — беше допуснал всички грешки, които щях да допусна и аз, ако не бях открила коя съм. И ти имаше нужда някой да те спаси, точно като мен. И сега, когато се спасихме, когато се открихме един друг, аз не мога да се откажа от това. Не мога да прекарам остатъка от живота си, като знам, че съм те имала и съм се отказала от теб.
	Усетих сълзите, които се стичаха по лицето ми, и ги видях и в очите на Питър. Сякаш му беше трудно да заговори, защото преглътна тежко, преди да каже:
	— А Мери? Как мога да я зарежа така?
	— А как можеш да останеш с нея, когато си влюбен в мен?
	— Ще се намразя, ако си тръгна.
	Той се опита да измъкне ръката си, но аз сграбчих ризата му с две ръце.
	— Ще се намразиш повече, ако останеш.
	Заизбутвах го назад, към един сух ъгъл на хамбара; сенките ни все повече се смаляваха.
	— И тя също ще те намрази, защото ще разбере. Жените винаги разбират. Тя ще разбере, че виждаш някой друг всеки път, когато правиш любов с нея.
	— Хети…
	— И детето ти също ще те намрази, защото заради теб майка му ще е нещастна.
	Продължих да го избутвам назад, докато не се блъсна в стената. Той ме хвана за китките, за да се опита да ме отблъсне. Но аз продължих, все по-силно:
	— И в училището ще те намразят, защото не се вписваш там. Защото си по-талантлив и по-интелигентен от тях и те го знаят. И целият град ще те намрази, защото ти никога няма да бъдеш един от тях. Ако останеш тук, ще залинееш. Ще се превърнеш в един стар, кисел, безполезен…
	Той се хвърли срещу мен, като ме накара да млъкна с брутална целувка, сграбчил главата ми с двете си ръце. Ахнах от силата му, а той ме завъртя и ме блъсна в стената. Извиках, но той не спря. Благодаря ти, Господи!
	— Питър… — започнах да повтарям името му, докато той сграбчи косата ми с ръце, пъхна коляното си между моите и ме повдигна.
	— Това ли искаш?
	— Да — намерих с ръце колана му и го разкопчах. — Да, винаги.
	Той простена името ми, сякаш го изтръгваха насила от него, и след това и двамата не говорихме повече. Паднахме на пода, като дори не си направихме труда да си свалим дрехите, обзети от отчаяна нужда един за друг. Случи се грубо, бързо и силно, а когато всичко свърши, той легна на пода и ме придърпа към себе си, за да ме прегърне здраво.
	Известно време не казахме нищо, докато успокоявахме дишането си. После аз се подпрях на лакът и му се усмихнах.
	— Трябваше много отдавна да започна да те обиждам.
	— Изумявам се, че изобщо някога си успявала да откриеш нещо позитивно, което да ми кажеш.
	— Имам богато творческо въображение.
	Той се усмихна, но усмивката беше като сянка, която премина по лицето му. Отпуснах длан на брадичката, съвсем нежно, и го погледнах в очите.
	— Ела с мен в Ню Йорк.
	Той отговори на жеста ми по същия начин, като се протегна нагоре и ме погали по лицето.
	— Не мисля, че мога да го направя.
	После затвори очи и постави ръката си върху тях.
	— Но, господи, освен това не мисля…
	Сърцето ми прескочи един удар.
	— Не мисля, че мога да те оставя.
	— К-какво?
	Той изведнъж се надигна и седна, като ме дръпна със себе си, напълно объркана, сетне ме хвана с две ръце, погледна ме в очите и преглътна тежко:
	— Обичам те, Хети Хофман.
	— И аз те обичам.
	Сърцето ми се удряше в гърдите — по-силно, отколкото през цялата вечер. Всичките ми карти вече бяха на масата. Не беше останало нищо, което да кажа или да направя. Решението беше негово.
	— Нямам много пари — каза той.
	— И аз.
	— А след като си плащам издръжката за детето, ще имам още по-малко.
	— Няма нищо.
	— Не знам каква работа ще мога да си намеря, преди да покрия професионалните изисквания за учител в Ню Йорк.
	— Ще работиш в издателство, КниженПлъх.
	— Ще трябва да кажем на родителите ти, преди да заминем.
	Това ме накара да замълча.
	— Говоря сериозно, Хети. Не мога повече да водя двойствен живот. Ще трябва да го направим докрай или да не го правим изобщо.
	Беше мой ред да преглътна тежко.
	— Баща ми ще те убие.
	— Тогава ще умра с чиста съвест.
	Поех си дълбоко дъх, преди да отговоря:
	— Добре. Ще им кажем заедно. Но първо ще заключа шкафа с пушката.
	— Аз сам ще кажа на Мери. Когато свърши учебната година.
	Двамата останахме загледани един в друг, а лицата ни бавно се озаряваха от усмивки. Дишах учестено и плитко, обзета от нарастващо вълнение.
	— Значи ще дойдеш с мен в Ню Йорк?
	По лицето му се четеше ликуване; изведнъж видях какъв трябва да е бил като дете. С открито и изпълнено с надежда лице, не белязано от нещастие.
	— Ще дойда с теб в Ню Йорк.
	Изпищях и се хвърлих към него, като го прегърнах и се разсмях, когато и двамата се претърколихме на пода. Започнах да го целувам по цялата глава, докато той не откри скитащите ми устни и не ги спря с дълга, дълбока целувка. Не вярвам някой някога да е бил толкова щастлив, колкото бях аз в този миг. Чувствах се така, все едно не мога да задържа цялото това щастие, все едно не се побираше в мен, а се изливаше навън от пръстите, от очите и гърдите ми, като обливаше в светлина и най-тъмните ъгли на този окаян хамбар.
	— Обичам те, обичам те… — не спирах да повтарям, докато отвън не се чу нещо.
	Двамата се отдръпнахме един от друг и се извърнахме към прозореца, но навън нямаше нищо друго, освен вятъра, който ме накара да потреперя. Питър погали настръхналата ми кожа и въздъхна:
	— Става късно.
	— Не, рано е — усмихнах се аз.
	Наслаждавах се на мисълта, че ще имам възможност да му противореча до края на живота ни.
	— А на теб ти е студено — продължи той, като ми разтриваше раменете. — Защо нямаш връхна дреха?
	— Фермерските момичета са корави.
	— По-добре да е вярно, защото трудното едва сега започва. Да кажем на всички. Да скъсаме с всичко.
	Обгърнах врата му с ръцете си.
	— В такъв случай ще ми трябват още малко целувки, за да се подготвя за това.
	След още няколко минути той отново се отдръпна от мен.
	— Наистина трябва да тръгваме. Нали няма проблем да се върнеш сама до колата си?
	Почти бях забравила, че колата ми не беше тук, но не му го казах. Не исках да започвам новия ни живот с това, че не мога да се оправям сама. Просто щях да се обадя на Порша и да я накарам да ме вземе от паркинга. Тя сигурно още беше в закусвалнята „Деъри Куин“ с останалите от пиесата.
	— Тръгвай. Аз трябва да свърша нещо — казах и взех чантата си.
	— А това?
	Питър вдигна ключа от шкафчето, който явно в някакъв момент беше паднал на пода.
	— Вземи го. Нали ти казах, че тази вечер ще ти върна парите?
	— А ти си пример за честност и почтеност, нали така? — попита той, като пристъпи към мен и ме прегърна през кръста.
	— Точно като теб. От нас ще излезе страхотна двойка.
	Той ме целуна за последен път, за да издържим до следващия път, когато ще се видим, и си тръгна. Понечих да извадя телефона си, но изведнъж ме завладя еуфория. Всичко проблесна в главата ми — всеки миг и всяко решение от последната година, които ме бяха довели до това място в живота ми.
	Прегърнах се сама и се завъртях още няколко пъти, сетне изрових видеокамерата от чантата си, нетърпелива да разкажа на обектива за всяка секунда от чудото, което се беше случило току-що.


>	Дел

	_събота, 10 май 2008 година_
	Уинифред взриви хамбара сутринта на първия ден от риболовния сезон. Обикновено на този ден двамата с Бъд обикаляхме езерото Кросби с полицейската моторница и хващахме по няколко крепчета, които бяха твърде дребни, за да не ги хвърлим обратно във водата. Ходехме на езерото Мичиган по-късно — през юли, между засяването и прибирането на реколтата, когато Бъд можеше да си позволи да отсъства цяла седмица, а аз бях изчакал и последните идиоти да изтрезнеят от празнуването на Деня на независимостта. Това беше времето, когато сериозно се занимавахме с риболов. Откриването на сезона беше само повод да изпробваме въдиците си във водата.
	По време на риболовния сезон момчетата от управлението поемаха всички дежурства на езерото. Конфискуваха алкохол и глобяваха хората, които не носят спасителни жилетки, но предимно работеха по слънчевия си загар. Колегите ми обичаха да бъдат дежурни на езерото и аз им оставях всички смени, с изключение на първия ден от сезона. Този ден винаги беше запазен за мен и Бъд.
	Не бяхме разменили и дума, откакто арестувах Лънд, а Бъд ме нокаутира. Искаше ми се да му се обадя, но не знаех какво да му кажа, а дните ми се запълваха със служебни задължения. Томи беше започнал да се държи непредвидимо и веднъж го спряха за шофиране в нетрезво състояние. Родителите му убедиха съдията да прояви снизходителност заради загубата, която беше преживял. В управлението трябваше да се занимаваме с един трактор, който се беше обърнал на магистралата, с оплакване за кражба на добитък и с един деветдесетгодишен шофьор, който беше съборил улична лампа, след като по погрешка бе дал на заден с колата си. Попълвах документите и организирах отклоняването на движението, като през цялото време си мислех, че трябва да се извиня на Бъд, но не знаех за какво. Един-два пъти се разминахме в града и си махнахме над воланите, преди да продължим с колите си в противоположни посоки. Най-сетне, след като Лънд се яви в съда, а аз подписах молбата на Уинифред, му се обадих. Казах му, че по време на експлозията ще патрулирам в езерото, за да следя за безопасността.
	— Идвам с теб — каза Бъд и затвори.
	На сутринта на експлозията пуснахме моторницата на вода и оставихме полицейската кола пред входа на паркинга в 5:00, много преди да се зазори. Пред паркинга имаше съобщение за предстоящата експлозия, до което окачих и табела „Влизането забранено“.
	— Вече е топло — отбелязах, докато се отдалечавахме от кея.
	Бъд седеше до мен и гледаше пред себе си, към тъмната вода. По лицето му не се четеше нищо, когато кимна:
	— Тази година ще бъде много горещо.
	След това нито един от двамата не каза нищо повече. До определеното за експлозията време оставаше още цял час, така че загасих двигателя и оставих моторницата да продължи по инерция до едно от по-хубавите заливчета в езерото, преди да подам стръвта на Бъд. Мълчаливо хвърлихме въдиците си и зачакахме. От време на време се обръщах, за да следя как върви подготовката за експлозията. Работниците от бригадата обикаляха около хамбара — множество тъмни силуети на фона на оранжевото небе на източния хоризонт. Преди няколко дни бяха опънали мрежа, за да улови осколките от експлозията, така че да не паднат в езерото, и целият хамбар приличаше на муха, уловена в паяжина.
	Бъд не се обръщаше. Когато нещо захапа въдицата му, той дори не я изтегли. Искаше ми се да му кажа да извади рибата от водата, но не можах да намеря думите за това. И двамата се загледахме в плувката, която се мяташе насам-натам, докато рибата успя да се откъсне от кукичката и отплува.
	След още малко на хоризонта се показа слънцето, като очерта силуетите на папура и бурените покрай брега в прозрачната светлина на ранното утро. Аз прибрах въдицата си.
	— Време е.
	Бъд последва примера ми и остави въдицата си настрани, без да отговори.
	— Най-добре да обиколим периметъра още веднъж, а после ще спрем по средата на езерото. Така ще бъдем на безопасно разстояние от експлозията.
	Той кимна.
	Намалих скоростта, когато се върнахме обратно до кея, за да се уверя, че никой не се беше опитал да се промъкне покрай полицейската кола и да пусне лодката си във водата. Покрай шосето бяха паркирани много автомобили, но хората се бяха настанили на капаците с бинокли в ръце — бяха дошли заради представлението. Когато обявих часа за експлозията, имаше известно недоволство и сериозните рибари изобщо се бяха отказали да идват на езерото днес.
	Дадох газ към източния край на езерото, където беше хамбарът, и кратко кимнах на бригадата — знак, че могат да започват.
	— Петнайсет минути! — провикна се бригадирът от брега.
	Махнах му и завих обратно към средата на езерото.
	Погледът на Бъд сякаш се вкамени, когато се доближихме до хамбара, но той все така не каза нито дума. Макар че през годините често си бяхме мълчали, повечето от мълчанието бе от моя страна. Бъд беше онзи, който се опитваше да ме достигне, винаги готов с някой виц или нова история за децата. Аз бях живял с мълчанието си толкова дълго, че го приемах като спътник в живота си и дори не се замислях за него. Мълчанието на Бъд не беше естествено. Не знаех как да го достигна през него. Между нас вече имаше бариера — нещо трудно, което преди беше лесно.
	Спрях моторницата и загасих двигателя. Днес нямаше вятър, което беше добре. С всяка изминала секунда неволно се напрягах все повече и усещах все по-силно добре познатото гадене в стомаха си.
	— Проклет да съм, ако някога отново свикна да чувам експлозии — отбелязах, колкото да кажа нещо.
	Двамата видяхме как и последните работници от бригадата се отдалечиха от хамбара и се качиха в джиповете си, за да отидат в къщата на Уинифред, откъдето щяха да детонират експлозивите. Вече не оставаше много време.
	Избърсах челото си с една кърпа — беше покрито със студена пот. Бъд изпусна дълга, шумна въздишка.
	— Сигурно не ти се намира някакво конфискувано пиене?
	Изненадах се да го чуя — Бъд не пиеше алкохол.
	— Не, нямам. Тази година още никой не е излизал на езерото. А и обикновено момчетата разделят помежду си каквото конфискуваме. Не се задържа много.
	— По-добре. Просто… не мога…
	— Да, знам.
	— Не знаеш — каза той, като поклати глава.
	Не откъсваше очи от хамбара, все едно искаше да пробие дупки в него с погледа си.
	— Изобщо не знаеш какво е да отнемат живота на дъщеря ти, така че да се почувстваш безпомощен като червей. А след това да разбереш, че е спала с учителя си — който е женен. Почувствах се така, все едно изобщо не съм я познавал. Не познавам собствената си плът и кръв.
	— Глупости. Естествено, че си я познавал. Тя беше тийнейджърка, Бъд. Мислят си, че са влюбени, и правят глупави неща. В крайна сметка на всички им минава. И на Хети щеше да й мине.
	— А и той — продължи Бъд, а гневът започна да го завладява отново. — Седях срещу него на родителските срещи преди няма и два месеца и той ни разказваше колко интелигентно и талантливо момиче е тя. А през цялото време мръсните му лапи са били под полата й. Господи, трябва да гние в затвора до края на живота си дори само заради това. А после да я убие така… да я прониже в сърцето… — Вече цялото тяло на Бъд се разтърсваше от яростта, която кипеше в него и не можеше да намери къде да отиде. — Не е достатъчно, Дел. Затворът не му стига. Трябва да му направя още нещо. Искам да го хвърля в този хамбар. Искам този кучи син да се взриви на кайма заради това, което е извършил.
	— Бъд… — започнах, но не знаех как да продължа.
	Не знаех дали изобщо съществува нещо, което да се каже в отговор на това, но нямаше значение, защото точно в този момент утринното небе се разкъса от взрива.
	Хамбарът избухна в поредица от експлозии и за миг видяхме дървените осколки, които се разхвърчаха във всички посоки, а после блъвна дим и скри всичко от погледа. Без да се замисля, бях протегнал ръка към кобура си и се бях прикрил зад таблото на моторницата. Бъд сякаш не забеляза това. Когато димът се разнесе, а във въздуха се усети острата миризма на динамит, се отпуснах малко и подкарах моторницата, за да се доближим до брега. Работниците от бригадата си знаеха работата. Хамбарът се беше превърнал в купчина от натрошено дърво и чакъл — наполовина на сушата, наполовина в гигантската мрежа, която бяха опънали около него.
	След още няколко минути джиповете се върнаха и работниците ни махнаха, за да ни сигнализират, че е чисто.
	— Е, край — казах аз.
	Вече се канех да обърна моторницата, когато Бъд се наведе през борда.
	— Чакай.
	Той посочи във водата. На повърхността бяха изплували два умрели костура. Докато ги гледахме, до тях изскочи още един, също толкова мъртъв. И още един.
	— Ето там. И там.
	— Погледни този. Сигурно е поне килограм и половина.
	От всички страни във водата се поклащаха мъртви риби, а сребърните им кореми блестяха на сутрешното слънце като стотици слънчеви зайчета. Не можехме да ги преброим. Бяха навсякъде.
	— Сигурно е от ударната вълна.
	Аз също я бях усетил, но предположих, че се случва най-вече в главата ми. Но сега, след като видях всички тези убити риби, явно не беше само в мен. Вече бях спрял да треперя.
	Двамата стояхме един до друг и се взирахме във водата.
	— Да отидем да изпием по едно, а?
	— Аха.
	Обърнах моторницата по-далеч от убитите риби и работниците от бригадата, които се тълпяха около останките от хамбара, и потеглих обратно към кея. Докато завързвахме лодката, по радиостанцията се обадиха от централата.
	— Код десет-петдесет и две, с две превозни средства, на шосе дванайсет, точно покрай езерото. Дел, още ли си там?
	— Току-що пристигнахме на кея, Нане. Веднага отивам натам.
	Вече бях на половината път до полицейската кола.
	— Извинявай, Бъд. Ще се наложи да дойдеш с мен и да ме изчакаш, освен ако не предпочиташ да останеш тук. Мона сигурно ще дойде да те вземе.
	Но той вече беше седнал на мястото до шофьора и си слагаше колана. Включих сигналните светлини и дадох газ покрай колите, паркирани отстрани на шосето. Някои от зяпачите обърнаха биноклите си към нас.
	— Какво означава код десет-петдесет и две?
	— Катастрофа с ранени.
	Не ни трябваше много време, за да намерим мястото на катастрофата. На банкета беше спрял товарен камион с ремарке, което стърчеше наполовина встрани от шосето, а недалеч от него стоеше шофьорът и трескаво ни махаше да спрем. Когато се приближихме, различих и пикапа, смачкан от камиона — или поне това, което беше останало от него. На пръв поглед беше от онези тунинговани пикапи, които приличат на автомобилни чудовища — модифициран форд F150.
	Паркирах полицейската кола по средата на лентата, така че движението да минава отляво.
	— Блъсна се направо в мен — започна шофьорът веднага щом отворих вратата. — Първо се чу някаква огромна експлозия, а след това ме блъсна този пикап. Не успях да завия настрани, за да го избегна.
	— Какво караш? — подхвърлих, докато проверявах дали от камиона не изтича гориво.
	— Селскостопанска продукция. Ягоди от Калифорния.
	Шофьорът застана отстрани и ме остави да се промъкна под кабината на камиона.
	— Ехо! Аз съм шериф Гудман. Чувате ли ме?
	Никой не отговори.
	Видях два крака в ботуши, които заобикаляха камиона от отсрещната страна.
	— Дел! — провикна се Бъд.
	Промъкнах се покрай колелата и го посрещнах от другата страна.
	— Това е пикапът на Томи — каза Бъд. — Томи Кинакис.
	— Помогни ми да отворя вратата на шофьора.
	Двамата я задърпахме, докато не успяхме да я отворим достатъчно, за да надникна вътре.
	Томи изглеждаше така, все едно таблото на собствения му пикап го беше погълнало. Цялото табло беше смачкано към седалките, а Томи беше останал по средата. От волана се стичаше кръв и капеше по разкъсаната тапицерия, където се търкаляха празни бутилки от алкохол. Протегнах се да му проверя пулса, но не се надявах на нищо. Очите на момчето бяха широко отворени и празни.
	Измъкнах се от отломките и поклатих глава срещу Бъд, после се обадих по радиостанцията за линейка, която да прибере тялото.
	— Господи, мъртъв ли е?
	Шофьорът на камиона държеше главата си, сякаш иначе щеше да падне, и крачеше напред-назад в канавката до кабината.
	Оставих Бъд, за да отида да говоря с него.
	— Кажи ми пак какво стана. Този път по-бавно.
	— Трябваше да оставя половината товар в Рочестър, а другата половина — в Ред Уинг. Току-що бях излязъл от Рочестър и си мислех, че трябваше да заредя гориво, когато изведнъж отнякъде се чу някаква огромна експлозия.
	— От другата страна на това възвишение взривиха един хамбар. На един километър оттук.
	— А. Е, добре.
	Той се зае да бърше челото си.
	— И така, след експлозията…
	— Точно така, веднага след експлозията този пикап се блъсна в мен. Идваше от другата посока и изглеждаше така, все едно току-що е излязъл от своята лента поне със сто и двайсет. Задният му край се завъртя и аз натиснах спирачките и се опитах да завия към банкета. Но той вече беше под мен, преди да се усетя. Чух как се смачка и целият камион спря от удара. Изскочих навън, за да видя дали човекът е ранен и не можех да видя друго, освен главата му, но той не мърдаше и не ми отговаряше, когато му виках, така че изтичах обратно и се обадих в полицията.
	— Имаше ли други коли на шосето по същото време? Някой друг видя ли какво стана?
	— Не, нямаше. Тук е доста затънтено. Може би са минали някакви коли след това, не си спомням.
	— Дел! — провикна се Бъд.
	Обърнах се и видях, че се беше пъхнал наполовина в пикапа на Томи.
	— Гледай за линейката — наредих на шофьора и се затичах обратно.
	Възможно ли беше Томи все още да е жив? Не бях усетил никакъв пулс.
	— Какво става?
	Бъд се отдръпна, като се взираше във вътрешността на пикапа, все едно някой го беше ударил с чук в тила. Вдигна ръка и посочи с пръст.
	Погледнах вътре, но нищо не се беше променило. Томи бе все така мъртъв. Не усетих миризма на бензин.
	— Вратата! — просъска Бъд.
	Тогава и аз го видях. Вратата на шофьора се беше счупила от вътрешната страна и там, в едно отделение под тапицерията, потъмнял от изсъхнала и спечена кръв, беше касапският нож на Мери Бет Лънд. Ножа, който бях сънувал; ножа, който не успяхме да намерим в езерото. Протегнах глава по-навътре и видях някаква правоъгълна кутия с копчета под ножа. Бях готов да заложа хиляда долара, че това е видеокамерата на Хети, която също не бяхме успели да открием.
	— Кучият му син! — прошепнах аз.
	Бъд се изправи до мен и двамата останахме неподвижни, като се взирахме в обезобразеното тяло на Томи и гледахме как се съсирва кръвта му.
	— Лънд — обади се Бъд тихо и дрезгаво.
	Знаех, че двамата си мислим едно и също. Питър Лънд беше направил самопризнание за престъпление, което не бе извършил. Може би с мисълта да защити някой друг или от желание да плати за останалите си грехове, но по всяка вероятност той щеше да гние в затвора през следващите двайсет или трийсет години и единственото нещо на света, което можеше да предотврати това, в момента беше точно пред нас.
	Хвърлих поглед на Бъд. В далечината се разнесе воят на линейката, а с него и още една полицейска сирена. Нямаше време да обмисля всичко. Нямаше време да си задавам въпроса за моралната природа на човешките действия, дали човек дължи повече на най-добрия си приятел, или на закона и държавата, която се осланя на този закон, нямаше време да пресея десетките въпроси, които щяха да продължат да ме измъчват всяка нощ през следващите години, докато седях в пълния мрак на дневната си и се взирах в котката на съседите, и се чувствах така, все едно нямам право да нося тази значка, все едно съм предал институцията, на която бях отдал живота си, и дори не знам какво означава това. Сирените се чуваха все по-близо и аз се обърнах към Бъд — моят най-стар, съсипан приятел — и му върнах една трошичка от онова, което беше изгубил от себе си.
	— Ти решаваш — казах.
	По небръснатите му страни се стичаха сълзи.
	— Не знам, Дел.
	— Тогава го реши заради Хети. Направи избор заради нея.
	Погледнах ръката на Дел, която бавно се протегна напред — или за да отвори докрай това тайно отделение на вратата на шофьора, или за да го затвори, така че да остане завинаги скрито от целия свят. Да разкрие убиеца на дъщеря си или да осъди любовника й на цял живот покаяние.
	Ръката му трепереше, когато той направи своя избор.


>	Дел

	_неделя, 11 май 2008 година_
	Двамата с Джейк гледахме видеозаписа от самото начало. Лицето на Хети изпълни стаята за разпити — ту грейнало и жизнерадостно, ту строго и тържествено, с широко отворени очи, докато тя ни разказваше всичко, което беше правила през последната година от краткия си живот. Това беше дневникът, който бях очаквал да намеря в стаята й преди толкова седмици.
	Когато фонът на записа се смени от нейната стая с тъмните неравни дъски на пода на хамбара, и двамата се изправихме на столовете си. Всичко в мен се напрегна и вледени. Хети не подозираше за опасността, а не спираше да разказва с подробности за срещата си с Лънд и плановете им да избягат заедно. Лицето й светеше, от нея бликаше живот и надежда. Сетне се разнесе скърцане, което я накара да откъсне поглед от видеокамерата и тя се усмихна.
	— Забрави ли…
	Усмивката й угасна. Тя несигурно отстъпи една крачка назад, по-далеч от видеокамерата и човека, който беше влязъл току-що в хамбара.
	— Томи.
	— Лъжлива курва.
	Хети продължи да отстъпва назад, докато в кадъра не остана да се вижда само горната половина от тялото й.
	— Какво правиш тук?
	— Търсех теб.
	Томи влезе в кадъра, като държеше в едната си ръка ножа на Мери Бет.
	— Прибрах се у дома, но после се върнах. Карах по черните пътища и те търсих, за да те закарам у вас, защото се чувствах виновен заради онова, което ти казах.
	— Много мило — каза тя и гласът й потрепери.
	— И после погледнах в хамбара.
	Той продължи да крачи напред бавно, докато не стигна до ъгъла на кадъра, където беше и Хети, с гръб към видеокамерата.
	— И те видях в скута на господин Лънд, да се целуваш с него, все едно току-що те е изчукал, както си иска.
	— Томи, мога да ти обясня всичко.
	— Нямам нужда от обяснения, Хети! Всичко ми е ясно! Не искаш да правиш секс с мен, но даваш на един от учителите. Добри оценки ли ти пише? Правиш ли му свирка всеки път, когато ти пише „отличен“?
	— Аз го обичам, Томи — каза Хети.
	Очите й непрекъснато подскачаха към ножа.
	— Значи ми изневеряваш с учител. Даваш му да прави с теб всички неща, които ми казваш, че не искаш да правиш. Смееше ли се зад гърба ми? Присмиваше ли ми се, докато се чукаше с него?
	— Не. Не, никога не съм ти се присмивала. Никога… не съм мислила за теб.
	Тя отстъпи още една крачка и дъските на пода проскърцаха. Сигурно вече беше стигнала до ръба на водата.
	— Ти беше много добър приятел, Томи. Наистина. Толкова съжалявам. Не съм искала да те нараня, просто не мислех за това. — Тя изведнъж посочи към ножа в ръката на Томи. — За какво ти е това?
	— Ще те накарам да ми отговориш на някои въпроси. Видях го, когато си тръгваше, и те чаках да излезеш. Но после намерих това.
	Той вдигна ножа за пръв път, като посочи с него към гърдите на Хети.
	— Не може ли просто да го оставиш? Ще отидем някъде, където искаш, и ще поговорим. Ще ти кажа всичко, което искаш да знаеш, цялата истина. Обещавам.
	— Чука ли се тук с него? — настоя да узнае той, като повиши глас.
	Тя се поколеба, преди да отговори:
	— Да.
	— Значи и аз искам да говорим тук.
	Двамата вече бяха само на метър един от друг.
	— От колко време се чукаш с нашия учител по литература?
	— От януари.
	Когато чу това, той неволно се отдръпна назад, като отвори малко дистанция помежду им. Очите на Хети подскочиха към свободното пространство, а после обратно към лицето му. По нейното се четеше контролирана паника, но вече имаше и нещо друго — някаква концентрация, все едно планираше нещо.
	— Януари? Значи спиш с него почти откакто започнахме да излизаме?
	— Томи, аз започнах да излизам с теб, за да мога да спя с него.
	Това го накара да отстъпи още една крачка назад и тя заговори по-силно и уверено:
	— Той не искаше никой да разбере за нас, така че аз си хванах приятел. Класически американски приятел, звезда на футболния отбор. Ти беше перфектното прикритие.
	— О, господи! О, господи!
	Томи вдигна ръце към главата си и започна да се поклаща напред-назад.
	— Не се опитвах да те нараня, но не се и опитвах да не го направя. Всъщност никога не ми е пукало за теб, Томи. Никога не е ставало дума за теб.
	Джейк се размърда на стола си до мен и прошепна:
	— Какво цели?
	Не трябваше да се замислям дълго, преди да се сетя:
	— Да го накара да отстъпи. Всеки път, когато му каже нещо ужасно, той се отдръпва. Ето, виждаш ли? — Посочих към пространството, което се отваряше между тях на екрана — пътят за бягство, който Хети се опитваше да си пробие по единствения начин, който познаваше.
	— Ти… — Томи се беше овладял и отново я посочи с ножа в ръката си. — Мислех си, че си добра, че ме харесваш. Толкова много пъти нощем си мислех, че аз не ставам, защото искам… но ти си била точно като тази вечер. Нали? Ти си точно такава, каквато си на сцената.
	— Какво?
	Концентрацията се стопи по лицето на Хети и на нейно място се изписа шок. Очите й бяха като бели кръгове на екрана.
	— Ти си онази кралица. Злата кучка, която кара мъжете да правят ужасни неща. Такава си, нали? Ти… манипулираш хората. — Думата го затрудни, но след това я изплю като отрова. — Използваш ги, за да получиш каквото искаш.
	С периферното си зрение видях как Джейк вдигна ръка към лицето си, а после всичко се случи много бързо.
	Томи направи крачка напред и Хети се опита да избяга покрай него, като използваше празното пространство, което си беше спечелила. Когато тя се изгуби от поглед, Томи се хвърли след нея и замахна с ръка, все едно удряше яростно кроше. Ударът беше смазващ, смъртоносен. Видя се размазано движение, чу се вик и всичко свърши. Хети падна по гръб и за част от секундата я видяхме отново, с отворена уста и широко отворени очи, преди да се стовари на пода с приглушен трясък.
	Томи изглеждаше парализиран за момент, все още приведен напред, след това излезе от кадъра.
	— Хети? Хети? Хети! — каза умолително той.
	После отново се изправи в кадър, като яростно се клатеше напред-назад.
	— Не, не, не, не, не, не!
	Клатеше се все по-силно и все по-силно. Главата му започна да се тресе на всяка дума:
	— Не и Хети. Не и Хети.
	Томи започна да го повтаря и продължи цяла вечност, докато се клатеше по този детински, зашеметен начин, скрил лицето си с ръце. После падна на колене на пода, като все така отричаше онова, което се беше случило, а гласът му се задави и започна необяснимо да се накъсва.
	Томи правеше така, че лицето й да изчезне.
	Когато отново се появи в кадър, той държеше чантата й, а ножът беше изчезнал.
	— Балът. Вилата. Тя иска да отидем. Всички ще отидат — каза той, докато минаваше покрай видеокамерата.
	Лицето му беше почервеняло, а очите му бяха изцъклени и невиждащи. Мина цяла минута, преди да се върне, като си мърмореше нещо и плачеше, но думите вече не се разбираха.
	Той се наведе, грабна ножа и отстъпи към средата на кадъра. Остана неподвижен за миг, като вече не криеше сълзите си, после рязко се завъртя, все едно искаше да побегне. И тогава забеляза видеокамерата.
	Томи спря да плаче и се взря в обектива, сякаш виждаше как го гледаме от другата страна на екрана, как живите бяха хипнотизирани от мъртвите. Сведе поглед към ножа в ръката си и изведнъж решително се раздвижи. Картината и шумовете се размазаха, после екранът потъмня до черно.
	Мина много време, преди някой от нас двамата да се размърда. Стаята се размаза пред очите ми и аз не спрях сълзите, а позволих на мъката, която бях сдържал в себе си през последния месец, най-сетне да се надигне и да ме завладее. Когато Джейк в крайна сметка стана от мястото си, за да изключи записа, беше достатъчно добър да не поглежда към мен.


>	Питър

	_9 юни 2008 година_
	Полицейската кола на шерифа ме чакаше със запален двигател пред главния вход на затвора. Никой не ми беше казал, че той ще бъде там, точно както и никой не беше споменавал и дума, че ще ме освободят посред нощ, като преди това ме събудят от дълбокия ми сън, докато съкилийникът ми озадачено примигва срещу светлината на фенерчето на надзирателя.
	По някаква причина не бях изненадан. След като адвокатът ми се беше обадил, за да ми съобщи новината, вече не вярвах нещо друго да успее да ме изненада. Бяха открили видеозапис на убийството, който беше направила самата Хети. Томи Кинакис я беше убил. И Томи също беше мъртъв. След няколко седмици бюрокрация присъдата ми беше отменена.
	Минах под прожекторите на входа и покрай прозореца на портала, откъдето един въоръжен надзирател ме изгледа презрително. Костюмът, с който бях отишъл от съда в затвора, висеше от раменете ми. С изключение на портфейла в задния си джоб не притежавах нищо друго.
	Мълчаливо се качих на задната седалка на полицейската кола. Шерифът не се обърна и с нищо не показа, че ме е забелязал, с изключение на това, че даде на скорост и потегли от паркинга. Хълмовете около нас бяха черни в нощта, а по магистралата се виждаха само няколко чифта фарове, когато се отправихме на юг към Минеаполис. Часовникът на таблото на колата показваше 1:07 сутринта.
	— Къде отиваме? — попитах аз след петнайсетина километра.
	Стори ми се, че изминахме още толкова, преди да отговори:
	— Ще видиш.
	Сигурно се канеше да ме остави на някое затънтено кръстовище в северната част на града, където върлуваха уличните банди. Беше ми безразлично.
	Нямах представа какво ще правя сега. През последните няколко седмици този въпрос се въртеше в главата ми като някаква миниатюрна, незначителна муха. Не му обръщах внимание, а изяждах храната си, която миришеше на пластмаса, тичах на игрището и заспивах под звуците на метален трясък и смехове, които отекваха по коридора на затвора. Беше ми по-лесно да съществувам по този начин — в бъдещето на забравата, която бях отредил за себе си. Но изведнъж пред мен се появи друго бъдеще — алтернативна реалност, за която бях напълно неподготвен.
	Вече нямах професия. Бяха ми отнели разрешителното да преподавам още докато бях в ареста в Пайн Вали, а дори да не беше така, нямаше да издържа проверката в нито едно училище в страната.
	Вече нямах и съпруга. Документите за развода бяха първото нещо, което получих по пощата, след като ме прехвърлиха в затвора „Сейнт Клауд“. Сложих подписа си до този на Мери, изпратих документите обратно в приложения плик с предварително платена пощенска такса и предположих, че това ще е последната комуникация помежду ни. Но след това се обади адвокатът ми с новината, която промени всичко, и Мери се появи без предупреждение на следващото свиждане в неделя.
	Изглеждаше добре — страните й отново се бяха позакръглили, а устните й бяха малко по-червени. Беше облечена с рокля, която не бях виждал. Когато влезе в стаята за свиждане, материята на ефирни зелени листа леко се развя около нея — не беше точно рокля за бременна жена, но и по нищо не напомняше за вталените рокли в ретростил, които носеше Мери преди. Когато седна срещу мен, полата на роклята се отпусна върху един малко по-закръглен корем от този, който бях виждал. Не позволих на погледа си да се задържи на това място.
	Нито един от двамата не искаше да заговори пръв. Взирахме се в празната маса между ръцете си и мина цяла минута, преди Мери да наруши мълчанието:
	— Чу ли вече?
	— Да.
	Настъпи още една пауза, после тя започна направо:
	— Мислех, че си го направил ти. Мислех, че ще излъжеш и за това, както излъга за всичко останало. Затова дойдох да те видя в ареста — за да се уверя, че ще си признаеш.
	Говореше на ръцете си, сплетени една в друга, и аз забелязах, че вече беше свалила брачната си халка. На пръста й не беше останала по-светла линия.
	— Но ти си помислил, че съм била аз, нали? — продължи тя. — След като разбрахме за Томи, отново си припомних нашия разговор и едва тогава осъзнах как ти е прозвучало. Ти си направил самопризнание, защото си решил, че съм била аз.
	— Да. Съжалявам.
	Тя кимна и изпусна дълбока въздишка, сякаш се освобождаваше от нещо, което беше стискала твърде силно. Аз смених темата, като я попитах за Елза и фермата, и двамата, смутени, си разменихме още няколко банални реплики, преди Мери да се изправи от мястото си.
	— Кога ще излезеш?
	Очите й подскочиха към тавана и бързо обиколиха стаята.
	— Не знам. Предполагам, че скоро.
	— Какво ще правиш?
	Точно това беше въпросът. Сега се взирах в напукания асфалт, който летеше между фаровете на колата на шерифа, и си спомнях извивката на челюстта на Мери, която не искаше да ме погледне. Ухаеше на вятър и на слънце.
	Отговорих й, че ще намеря начин да плащам издръжка на детето.
	Тя изглеждаше така, все едно се почувства неудобно от този отговор, кимна и си тръгна.
	Все още имах няколко приятели в града, които може би щяха да ме поканят да им гостувам, докато си намеря работа. Започнах да мисля къде мога да започна да работя, докато карахме през покрайнините и влизахме в града. Златистото сияние над покривите на сградите, сред което се издигаше изящният силует на небостъргача „Фоши Тауър“, ми се стори като стар другар след дълго отсъствие — познато и същевременно неловко заради отдавнашната си близост. Очите ми се насълзиха от уличните светлини, след като толкова дълго се бяха взирали в мрака. Едва когато прекосихме реката и продължихме към Сейнт Пол, аз си дадох сметка, че опасните квартали бяха останали зад нас, а шерифът все още не ме беше изхвърлил от автомобила си. След още няколко километра, когато полицейската кола зави на юг по магистралата, която водеше чак до Рочестър, пред мен се появи още едно възможно бъдеще.
	Може би ме караше обратно в Пайн Вали. Посред нощ. Без свидетели.
	Сърцето ми подскочи и страхът пропълзя по гърлото ми, когато ситуацията изведнъж стана съвсем очевидна. Шерифът беше приятел на семейство Хофман. Добър приятел.
	— Ще ми кажеш ли къде отиваме, моля те? — попитах отново, като този път се наведох към преградата между седалките.
	Шерифът се засмя, но невесело.
	— Май се притесняваш за нещо. Не искаш ли да се завърнеш у дома?
	— Двамата с Мери вече не сме женени — отговорих, като се опитвах да говоря спокойно. — Тя не иска да се връщам там.
	— Представи си.
	Той ми хвърли един поглед в огледалото за обратно виждане, после отново се взря в пътя. Големият град потъна зад хоризонта, когато излязохме от него, като мираж в нощта. Дали не бяхме минали оттук само за да се подиграе с очакванията ми? Едва сега ми хрумна, че този човек беше научил най-интимните подробности от моя живот, а аз не знаех нито едно нещо за него самия. Можеше да е женен, хомосексуален, от еврейски произход, атеист или всички изброени едновременно, но нямаше никакво значение. Всичко това не ми казваше какъв човек е.
	Не си беше сложил шапката и аз за пръв път отбелязах възрастта му. Сивата му коса беше изрядно подстригана над яката, където кожата на врата му бе загоряла от слънцето. Макар че ръцете му държаха волана точно по правилата, на два без десет, и той седеше изправен на мястото си, от него не се излъчваше прекалена официалност. Приличаше на човек, който си върши работата, а правото е на негова страна от цели десетилетия насам.
	— Ще има ли някакво значение, ако ти кажа колко много съжалявам?
	Отражението на очите му в огледалото потъмня.
	— Не виждам защо.
	Поклатих глава, неспособен да възразя. Съжалението не променяше нищо.
	С всеки изминат километър примирението ми нарастваше. Паниката все пак не му отстъпваше място и аз не можех да й се противопоставя. Тялото ми не искаше да умре. Сърцето ми биеше болезнено и ми беше трудно да дишам, но се принудих насила да се облегна назад и притиснах длани към седалката си. Ако през живота си за последен път пътувах в кола, не исках да се предавам на страха. Изкачихме се по още едно възвишение, минахме през гъста горичка и се спуснахме в долина с ниви, където класовете от двете страни на пътя отразяваха бледите лунни лъчи и ги връщаха разпокъсани към небето. Дори в мрака можех да различа соята от царевицата, а малко по-нататък се виждаше поле, нашарено с тъмни точки — разпознах ги като млекодайни крави. Странно как това познание си беше намерило място в главата ми, без да е свързано с конкретен спомен как съм се сдобил с него. Сетне ми хрумна нещо друго:
	— Страхувала ли се е Хети?
	Шерифът сигурно беше гледал видеозаписа. Бе станал свидетел на последните мигове на Хети, които си бях представял хиляди пъти, а ужасът ми беше неизмерим, защото не знаех какъв е бил нейният.
	Той въздъхна тежко и аз се напрегнах в очакване на удара. Затаих дъх.
	— Да — рече накрая той.
	— Как е станало? — успях да попитам аз.
	Мина цяла вечност, преди да отговори, и изведнъж ми се прииска да се хвърля напред през преградата между седалките и да го разтърся, докато не ми каже всичко. Ръцете ми се бяха свили в юмруци. Цялото ми тяло трепереше.
	— Моля те — добавих, като стиснах здраво очи. — Моля те, кажи ми.
	Когато заговори, гласът му беше тих:
	— Той я изненада с ножа. Притисна я в ъгъла. Тя се страхуваше, но му каза всичко, което искаше да знае. Каза му истината. После се опита да избяга, но беше мъртва още преди да падне на земята.
	Той въздъхна, а аз не казах нищо, защото не се доверявах на гласа си в този момент. Облегнах се на прозореца, така че да не ме вижда, и избърсах очи, докато сцената на убийството се разгръщаше във въображението ми. Гледах как Хети пада на земята. Падаше отново и отново, без да стигне докрай, уловена завинаги в този миг. Мислите ми не можеха да я върнат към живота, но и не искаха да я оставят да умре.
	— Нещо не се връзваше — каза шерифът след още няколко километра, толкова неочаквано, че едва не пропуснах думите му. — Повечето от парчетата на мозайката бяха по местата си. ДНК. Самопризнанието. Всички неща от онова шкафче.
	Тонът му се беше променил. Звучеше така, все едно вече не разговаряше с мен, но аз въпреки това му отговорих:
	— Мислех си, че постъпвам правилно. Поне веднъж.
	Той бавно кимна, без да откъсва очи от пътя.
	— Предполагам, че е било така. Но това едва не ни струва истината, дявол да го вземе.
	— Значи аз съм виновен, че Томи Кинакис я е убил?
	— Томи Кинакис не беше убиец. Вие двамата разкъсахте това момче на парчета. В кръвта му е имало две цяло и пет промила алкохол, когато се е блъснал в онзи камион. Сега родителите му продават къщата и дори не искат да се покажат в града. И според мен… — той внезапно повиши тон, преди да замлъкне съвсем.
	Виждах само отделни части от лицето му, но ми се стори, че се опитваше да овладее някакъв емоционален изблик, и когато заговори отново, гласът му беше сподавен:
	— … според мен е виновна Хети. — Шерифът дълбоко си пое дъх, за да се успокои. — Аз обичах това момиче — обичах всеки косъм на нахалната й умна главица, — но истината е тази, че тя го уби не по-малко, отколкото той уби нея. И нито един от двамата не е искал да го направи. Бяха просто две глупави деца.
	Светлината на насрещните фарове заличи профила му, когато поклати глава.
	— Глупави деца, които никога няма да пораснат и да открият, че са нещо повече от това. Никога няма да видят света и да разберат какво е да се върнеш у дома. А животът си струва само заради приятелите, които намериш в него.
	Изминаха още няколко дълги километра, в които се чуваше само ритмичното потракване на колелата по асфалта. Наоколо нямаше нищо за гледане, освен необятните тъмни полета — нищо, което да ме разсейва от мисълта за избора на Хети, Мери, Томи и самия мен, довел ни до това място и до този момент. Бях направил самопризнания за нещо, което не бях извършил, като си мислех, че по този начин ще платя за нещата, които наистина бях направил. Но сега нямаше как да избягам от миналото. Носех се право към него, а сърцето ми биеше в болезнено очакване на възмездието, което заслужавах.
	Минаваше три сутринта, когато на хоризонта грейнаха светлините на Рочестър. По магистралата все още нямаше други автомобили, докато навлизахме в центъра на града.
	Когато подминахме отсечката за Пайн Вали, без да продължим по нея, аз се изправих на мястото си. Объркан, се извърнах, за да проверя дали не съм прочел табелата грешно, после отново погледнах към шерифа, който продължаваше да шофира спокойно с разрешената скорост. Едва когато в далечината се появи университетската болница „Мейо“, той напусна магистралата и пое по улиците на града, докато не стигна до една безлична бензиностанция. Паркира по-далеч от колонките и остави двигателя да работи.
	Мина цяла минута, преди да въздъхне и да отвори преградата между седалките.
	— Предполагам, че не знаеш кой ден сме.
	Не знаех. Не смятах, че дните отново ще започнат да имат значение.
	Той отвори жабката и извади някакви листове, които ми подаде през преградата. Разгънах ги срещу светлината, която идваше от бензиностанцията, прочетох какво пишеше на тях и долната ми челюст увисна.
	Бяха автобусните билети, които Хети беше купила за нас двамата. Еднопосочни билети до Ню Йорк за автобуса, който заминаваше в 3:38 сутринта на 9 юни 2008 година. Не се бях сещал за тези билети, откакто не направих самопризнание за убийството. Краткият миг на откраднато щастие, който бяхме споделили с Хети в онзи хамбар, вече ми се струваше като сън, като нереална халюцинация. И все пак билетите бяха в ръката ми, хартията дори не беше намачкана, а имената ни бяха отпечатани с ясни черни букви. Преди дори да осъзная какво се случва, той ми подаде и един плик. На плика беше написано името на Хети с моя почерк, а вътре имаше бележка и триста долара.
	— Това вече не е веществено доказателство — каза той, без да ме поглежда.
	— Не разбирам. Мислех си, че…
	Докато заеквах в опит да кажа какво съм си мислел, на бензиностанцията тежко влезе един междуградски автобус на компанията „Грейхаунд“ и спря с недоволно ръмжене на двигателя. От автобуса слязоха няколко души с разрошени коси, като примигваха срещу светлината, и се затътриха към бензиностанцията.
	— По-добре да тръгваш.
	Погледнах отново към билетите и парите, а после към тила на шерифа.
	— Защо го правиш?
	Той въздъхна и аз реших, че няма да ми отговори. После той затвори жабката и се прокашля.
	— Бъд Хофман ми е приятел почти от толкова време, колкото си бил на този свят. Няма да му позволя да извърши нещо, за което по-късно може да съжалява. По-добре да те няма.
	Едва тогава се извърна и ме погледна за пръв път през цялата нощ — не като служител на закона, който гледа престъпник, нито като праведник, който гледа грешник, а с някакво необяснимо братско усещане за загуба — като двама непознати мъже, които се разминават на гробище. От очите на шерифа струеше някакво всепоглъщащо безмълвие и минаха няколко секунди, преди да намеря сили да преглътна и да кимна, докато сгъвах билетите в ръката си.
	И когато слязох от колата, си дадох сметка, че току-що научих всичко за шерифа на окръг Уобаш, което исках да знам.
	Прекосих паркинга на бензиностанцията, като дишах дълбоко и за последен път усещах вкуса на въздуха в щата Минесота. Подадох билета си на шофьора и се качих, сетне се загледах в колата от другата страна на паркинга, докато автобусът потегляше. Без да показва никаква емоция, шерифът вдигна шапката си и си я сложи, оправи ръба на периферията над челото си и бавно подкара полицейската кола, за да излезе от бензиностанцията. Когато мина покрай моя прозорец, пръстите на ръката му се повдигнаха на сантиметър над волана. Докато вдигна ръка, за да му отговоря, той вече беше заминал.
	Автобусът с ръмжене излезе от града. Прашната тапицерия на седалките и едва доловимата миризма на пот от заспалите пътници потвърждаваше, че наистина бях тук — това наистина се случваше. Облегнах чело на хладното стъкло на прозореца и се загледах навън. Минаха часове и небето просветля. Хълмовете се издигаха и спускаха като безмълвна музика, която придружаваше тази картина, и едва сега, когато бях прогонен от тях, аз започнах наистина да оценявам красотата им. Наоколо се простираше цял океан от растения, дълбоко вкоренени в тази земя, обърнали листата си към зората на новия ден. Виждах в тази земя и Мери, и Хети — въпреки всичко, което твърдеше за себе си, виждах нейния дух и нейната решителност.
	Когато слънцето се показа над хоризонта и обагри всичко в огненооранжево и червено, аз отворих плика, който ми беше дал шерифът, и извадих бележката от него.
C>
	Замини за Ню Йорк…
C$
	Макар че бяха написани от мен, думите бяха нейни, прошепнати във въздуха навсякъде наоколо, понесени от вятъра над земята, летяща от двете страни на пътя, и от тях гърдите ми се изпълниха с възторжената болка на любовния спомен, който щях да нося до края на живота си, за да ме води към едно невъзможно изкупление.
C>
	… Искам да знаеш, че те обичах.
C$


>	Благодарности

	На първо и най-важно място трябва да благодаря на Емили Бестлър — не само за фантастичното й редакторско око, но и за решителността и въодушевлението, които прояви по време на целия процес на публикуване на книгата. За мен е чест да бъда един от нейните автори. Много благодарности и на Клеър Милър за това, че беше първият читател на тази книга, още когато ръкописът не беше нищо повече от груба скица от нахвърлени образи; и на Брандън Холшър за уроците от света на театъра. Благодаря и на следовател Рени Бранд и полицай Брандън Хауърд, че ми позволиха да надникна в света на служителите на закона и поправиха много от погрешните ми предположения за него. (Цяла година за изследване на проби от ДНК!) Благодарности на Шарън Амундсън за отзивите, след като прочете ръкописа. Дължа много и на Джош Уодърз за съветите и подкрепата му, но най-вече за способността му да види тази книга такава, каквато можеше да стане, а не каквато беше. Благодаря ти, Елън Гудсън, за онзи спокоен петъчен следобед и чашата горещо кафе. „Благодарност“ е твърде слабо казано за чувството, което изпитвам към Стефани Кабо — тя направи така, че моят ръкопис да се превърне в международен бестселър. Суперагенти от целия свят, вие сте едно нищо пред тази жена. (А освен всичко друго нейният съпруг дори измисля страхотни заглавия.)
	Винаги ще благодаря и на Том и Линда Монтгомъри, които никога не са ми казвали, че не мога да налея шест литра в петлитрова кана. И, разбира се, благодаря на Шон Монтгомъри, който не ми позволяваше да се разсейвам от мисълта за най-важното — неговата каравана.
