E>
	С очите, прозорец на душата, умът може всеобхватно да възприеме безкрайните творения на природата в цялото им богатство, а слухът остава след тях.
@	Леонардо да Винчи
E$


>
	Халек така и не чу резкия пукот, докато куршумът не го повали. Лежеше на земята, кървящ и невиждащ, а снежната вихрушка безмилостно набиваше сняг в лицето му, но като чу плачът на малкото момиченце, студена тръпка прониза сърцето му.
	Вцепенен от студ и страх, той инстинктивно понадигна глава, пое дъх и изкрещя:
	— Не мърдай!
	После започна да се моли с надежда, че ако има господ, детето ще остане на мястото си, че няма да се надигне и да изложи тялото си на смъртоносните откоси, които бяха застигнали самия него, че поне ще оцелее.
	В същия миг, докато опипваше рамото си и стичащата се кръв, изстинала от ледения декемврийски вятър, го обхвана съмнение, че това е възможно. Някъде там, на около половин миля разстояние, скритият, невидим снайперист без да бърза зареждаше с вещина нов пълнител. Не му трябваше Халек. Куршумите му не бяха за него. Те бяха за Джейни. И ако в следващите няколко секунди Халек не измислеше нещо, един от тези куршуми щеше да я улучи и малката й главичка щеше да се пръсне като изтървана на земята диня.
	Вятърът навяваше ледения сух сняг на дълбоки до коляното преспи и почти го зарина. Раната пулсираше, но болката — в началото остра и изгаряща, сега бе странно притъпена. Не беше студът, знаеше си го, а шокът. И изведнъж, съвсем неочаквано за негов ужас, усети, че му прилошава и му се завива свят.
	_Не сега_, рече си той, _моля те, не сега_. Надигна отново глава с риск да се изложи на опасност и изкрещя:
	— Не мърдай, Джейни! Идвам.
	Докато се влачеше към нея, изсвистя нов куршум.


>	Първа глава

	Двамата мъже наблюдаваха от перилата на стълбите рояка ученици, които минаваха долу под тях. Очите им зорко пресяваха тълпата от блъскащи се и викащи в един глас деца, които не обръщаха никакво внимание на последните думи на уредника:
	— Надявам се да ви видя отново тук скоро. Доведете и родителите си, за да им покажете колко много сте научили.
	Не ги интересуваха учителите, загрижени да съберат децата и да ги изведат. Не ги интересуваха момчетата — никое от тях. Бяха нащрек само за едно малко момиченце.
	Единият, който приличаше на прислужник в умивалните и тоалетните загаси цигарата си, от която оставаха цели два-три сантиметра неизтръскана пепел, обърна се и окачи надпис „временно затворено“ на женската тоалетна зад гърба си, като препречи пътя на едно около деветгодишно хлапе, което приплака умолително:
	— Господине, не мога да се стискам повече.
	— Използвай тоалетната на долния етаж — рече той, като избягваше да я погледне в очите. Неговите и на партньора му бяха прикрити зад очила марка „Рей-Бан“. И двамата продължиха да оглеждат нарастващата детска тълпа, търсейки единственото лице, което се бе врязало в паметта им.
	— Може би вече я няма тук — рече прислужникът.
	Другият, щръкнал пред мъжката тоалетна, гледаше така, сякаш не се познават и процеди в отговор:
	— Тук е. Нали я видяхме да влиза, а?
	— Аха — и след няколко секунди добави: — Носиш ли марлята?
	Той кимна, продължи да оглежда и изведнъж погледът му се закова на едно лице.
	— Ето я учителката й. Нейният клас излиза. Готов ли си?
	— Ами ако тя не…
	Другият мъж го прекъсна като обърна глава, така че партньорът му неочаквано видя собствения си образ в огледалните стъкла, и изрече с равен глас като учител, който наставлява дете:
	— Имай търпение. Скоро ще е в ръцете ни. — После прошепна: — Ето я!
	Облечен с безлично бежово-бяло скиорско яке, шушляков голф и евтини кецове, той проточи врат, но се задоволи само да добави:
	— Виждам я. Запази спокойствие.
	— Тя е много…
	— Гледай напред!
	— Ами ако…
	Блясъкът на огледалните стъкла отново го накара да млъкне.

	* * *

	Джейни Гранвил оправи презрамките на плисираната си ученическа престилка, обърна се нетърпеливо, сложи ръцете си на хълбоците, за да покаже, че е вбесена, и се провикна:
	— Тод Аткинсън, вечно се губиш. Хайде, ставай и идвай тук!
	Тод погледна назад през рамото си и се захили — нямаше да се остави да го командва някакво си момиче — и отново насочи цялото си внимание към потъмнялата бронзова фигура на гола жена, всъщност нимфа в цял ръст от неокласическия италиански Ренесанс. Възмутена от тази демонстрация, Джейни се върна с решителна крачка, сграбчи го за ръката и извика:
	— Престани да я гледаш и тръгвай веднага с класа.
	Трудно й беше да разбере защо Тод Аткинсън винаги се държеше така вироглаво.
	— Не мога — отвърна той, а очите му продължиха да шарят по статуята.
	— Но ние всички си тръгваме, Тод.
	— Изгубих си шала — отвърна й той и се прозя.
	Джейни Гранвил поклати глава, все така възмутена, чудейки се какво е сложил господ в главите на момчетата вместо мозък.
	— Къде? — въздъхна тя.
	Той посочи с пръст към изхода на музейната галерия и продължи да опипва с поглед статуята.
	— Не мърдай оттук, докато не намеря шала ти — изкомандва го тя. — След това ще настигнем мисис Бланшар. Разбра ли?
	Тод кимна и издаде някакъв странен дрезгав звук, но не отлепи очи от металните зърна на гърдите на статуята.
	Тя стисна раменете му и го разтърси.
	— Престани да зяпаш циците й, Тод! И ми обещай, че няма да мръднеш оттук. Всеки път се губиш.
	Тод откъсна очи от магическите топчета и бавно ги премести към Джейни, като се стараеше да вложи колкото се може повече презрение в погледа си, после й се изплези.
	Джейни поклати глава, изпуфтя и замарширува към изхода да търси шала. Знаеше, че ще го открие лесно, дори и в навалицата, защото това бе най-грозното нещо, което бе виждала в живота си — широка плетена лента на бледозелени и яркочервени фосфоресциращи райета, която можеше да спре дори падащ метеорит. За какво ли го бяха купили родителите му, освен за да могат да открият Тод при всякакви обстоятелства, та дори и сред бунт на гладни китайци.
	Къде можеше да е този шал? Очите й се стрелкаха наоколо и го съзряха в най-отдалечения ъгъл срещу изхода на галерията точно в момента, когато във фоайето на чикагския Институт по изкуствата се изсипа цял клас ученици. Докато си пробиваше път през тълпата, тя се обърна да провери дали Тод е на мястото си, поклати укорително глава, наведе се и грабна шала от земята.
	Завъртя се на пети и съзря високия мъж в сив комбинезон. Стори й се доста подозрителен, а и не отделяше очи от нея. Отначало си помисли, че е от онези перверзни типове, за които ги бяха предупредили, докато той не я запита:
	— Това твоят шал ли е, момиченце?
	— Не, той е на…
	— А, не е твой, значи трябва да го занесем в стаята за загубени вещи.
	— Той е на Тод — изхленчи тя и го изгледа навъсено. — На Тод Аткинсън. Разбирате ли, той все се губи…
	— Ела с мен, момиченце.
	— Трябва да кажа на мисис Бланшар.
	— Донеси шала…
	Джейни извърна глава и видя как тълпата я отделя от Тод, от мисис Бланшар, от автобуса, после пак се обърна към мъжа и срещна студените му сиви очи, които я пронизваха, а на тънките му устни заигра злобна усмивчица. За миг понечи да побегне, направи крачка, но огромната ръка я придърпа, после запуши устата й, за да не се чуе писъкът й — запуши я с нещо меко и влажно, с гаден сладникав вкус. Със сетни усилия се помъчи да се бори и да рита, докато прислужникът я отдалечаваше от Тод, от мисис Бланшар и автобуса. Опита се да премаже пръстите му с токчетата на обувките си, да се изтръгне и да избяга, но той не й позволи да мръдне и постепенно чертите на лицето му се размазаха пред погледа й и целият свят потъна.

	* * *

	Тълпата се спря, гледайки с любопитство как малкото момиче се свлече на земята. Докато я подкрепяше с ръка, прислужникът каза на мъжа до себе си:
	— Не се безпокойте, сър, докторът идва.
	— Малкото ми момиченце — изхлипа мъжът със скиорското яке.
	— Да я заведем в някой кабинет, господине.
	И те я отведоха, а всички наоколо се успокоиха, че ще й бъде оказана помощ.

	* * *

	Мисис Бланшар се озърташе нагоре-надолу до момента, в който Тод Аткинсън се шмугна покрай нея и влезе в автобуса. Тя зацъка с език, поклати глава, после въздъхна и се обърна към шофьора на автобуса:
	— Е, щом Тод е тук, можем да сме сигурни, че никой не липсва. Всеки път изтръпвам при мисълта, че ще се загуби.

	* * *

	Неочаквано през последните дни, когато тъкмо всичко бе започнало да изглежда нормално, Спайк Халек почувства, че го обзема едно отчаяние, поради което не можеше да се спаси от тежката мисъл за собствената си незначителност и че няма нищо на света заради което си заслужаваше да продължава да живее. Нуждаеше се от мисия, от някаква цел. Ако не ги намереше, не беше сигурен дали не е готов да захапе дулото на своя револвер 44 Магнум. Затова все спеше, бягайки в съня от демоните, които обитаваха часовете му на бодърстване. В съня намираше убежище, понякога дори душевен покой, и то главно заради онзи сън.
	Макар сам да не го съзнаваше, лицето му се озаряваше от усмивка, когато заспиваше. Сънят започваше да се разгръща бавно на екрана на подсъзнанието му. В него той бе седнал в малка лодка, прехвърлил се в нея от нагорещения до бяло плаж, а тя го отнасяше към една недокосната от времето лагуна. Сякаш в действителност стъпваше по блестящите зрънца на пясъка, който струеше през пръстите на краката му, докато се шляеше и кой знае защо без да бърза искаше да настигне дългокосото момиче, а то го очакваше, хванало греблата. Малко по-навътре от мястото, където вълните се застигаха разпенени и се разбиваха с плясък на брега, се чуваше как веслата се потапят и разцепват водата, после се надигат и отцеждат и отново се повтаряха едни и същи нежни звуци. Девойката го изчакваше да се приближи до лодката след като той прегазваше плитките води и се прехвърляше през кърмата, точно там, където с избелели от слънцето букви бе изписано името „Френска ваканция“.
	Сънят бе все един и същ и все пак винаги различен. Когато започна да му се явява преди две години, пастелните образи на полюшващите се палми, надигащите се вълни и порозовялото небе бяха невъзможно ярки и остри като лазер, но с времето цветовете избледняха, а предметите се размазаха. Въпреки това звуците, ароматите и материите, които отначало бяха само фон, сега вземаха първенство и бяха така неоспорвано реални, че той бе почти сигурен, че това въобще не е сън.
	В тази илюзия на падащия здрач той сядаше в лодката, а от навитите ръкави на ризата му се цедеше солена вода, грабваше планшира и усещаше всяка грапавина, всеки възел, всяка тресчица и дори се олюляваше в ритъм с поклащането на корпуса на лодката под краката му. Щом се настанеше и отпуснеше назад тялото си, оставяйки вятърът да роши косата му, усмихнатата тъмноока жена прибираше полите на износената си рокля, при което се мяркаше тънко, загоряло от слънцето бедро, и се залавяше за греблата. Тя се навеждаше, стискаше здраво веслата докато загребваше, леко простенваше, изправяше се отново, вдигнала и подпряла здраво босите си нозе на отсрещната седалка, която я делеше от него, а краката й бяха леко разкрачени, гърдите й се надигаха и сякаш щяха да пръснат блузата с дълбоко изрязано деколте и оттам да се покажат щедрите зърна. Това беше мястото, когато винаги започваше да става хубаво.
	И изведнъж, сякаш не насън, отекваше неприятният остър звук.
	Какво?
	Екранът се разфокусираше, старата равномерно люлееща се лодка, ленивото тюркоазено море и вездесъщото коралово небе постепенно избледняваха, първо посивяваха, а после съвсем потъмняваха, после…
	После той се събуди. Без да открехва клепачи, посегна с ръка и безпогрешно, още първия път, хвана слушалката. Никакво опипване, никаква несигурност. Тя си беше там, където трябваше да е.
	Долепяйки я до устните си, той изговори пресипнало:
	— Спайк Халек.
	Гласът на Ели, разтреперан и хълцащ, го изтръгна от вцепенението.
	— Спайк… Джейни. Отвлекли са я. О, божичко!
	Халек се изправи в леглото и отговори дишайки тежко:
	— Сигурна ли си?
	— Оставили са съобщение на телефонния секретар. Аз…
	— Обади ли се на полицията?
	— Не зная, Спайк, онези казаха, че…
	— Брайън знае ли?
	— Току-що звънях. Ще пристигне от Сиатъл със следващия полет. И все пак няма да е тук докато…
	— Идвам веднага — отвърна той, посегна и взе белия бастун, опрян край леглото му. — Стой там, Ели. Ще съм при теб възможно най-скоро. Не мърдай оттам.

	* * *

	Преди петнайсет месеца, а всъщност преди цял един човешки живот, Джак Халек, известен на приятелите и сътрудниците си като Спайк, стоеше долу и гледаше широкия от единия до другия край на сцената екран за озвучаването на филма, който трябваше да бъде озаглавен „Мираж“. Това бе последното нещо, което очите му щяха да видят. И той щеше да си спомня тези последни образи, незабравимо ясни и отчетливи. За разлика от сънищата, където цветовете сякаш изтичаха от кървяща рана — топящи се форми, предмет на въображението му, този последен спомен от времето, когато още имаше зрение, го преследваше с невероятната си яснота.
	Приемайки случилото се, той не можеше да се впусне в разсъждения като например че това беше просто нещастна случайност, че е бил не където трябва, не когато трябва, когато се случи това, което не трябваше да се случва. Не. Той е бил там, защото е искал да бъде и защото обичаше това, което правеше. Никога не стоеше без работа, но и никога не работеше нещо, което не предизвикваше интереса му.
	Той отговаряше за звуковите ефекти.
	Звуковите ефекти са най-невидимата част от холивудската магия. И те бяха невидими, Халек го знаеше, поради примамливата и много удобна причина, че публиката никога не можеше да ги види. Но ако звуковите ефекти, придружаващи картината, не бяха перфектни, магията се разваляше, а оттам и целият филм. Затова Халек трябваше да е там, да види онова, което бе предназначено да се гледа от публиката, да слуша оригиналния звук и да направи звуковите ефекти още по-реални, по-грабващи, по-разтърсващи, по-ужасяващи или по-приятни, отколкото можеха да уловят микрофоните и техните усилватели. Нищо, което се записваше на лента по време на филмирането, не се чуваше в кинотеатрите. Всеки звук трябваше да се пресъздаде от самото начало, като се използват трикове, често непознати дори на жреците на това изкуство. Халек бе най-добрият.
	И така, той стоеше със скръстени ръце, държеше в едната сценария и гледаше нагоре. Сцената представляваше хотелско фоайе с виещи се стълби и балкони, подпрени на конзоли и ефирни коридори, етаж над етаж се виждаха остъклените бутици, застанали сякаш на ръба на пропаст, като че ли земното притегляне не съществуваше и гостите на хотела се движеха по въздуха.
	Сценарият предвиждаше като последна сцена тотално разрушение. Точното време и последователността на кадрите бяха дискутирани и отработвани, действието бе планирано с по-голяма прецизност от нападението на Антеб — нищо трудно нямаше, тъй като се знаеше какво ще направят лошите във филма.
	Лошите щяха да убият президентите на Съединените щати и на Съветския съюз, които бяха подмамени да присъстват на дискусия по разоръжаването в Хелзинки. Предхождащата сцена, в която бандата щеше да изнасили двете първи дами, доказваше, че терористите възнамеряваха да ликвидират и двамата държавни глави на суперсилите и че те заслужаваха участта, която ги очакваше.
	Така на снимачната площадка се стигна до последната сцена, целяща да ескалира кинематографичното изкуство до катаклизъм. Влизат добрите хора, дегизирани като йезуитски свещеници, които плъзват из папския апартамент, където Негова Светлост бе отседнал на път за Ватикана.
	Такава бе ситуацията.
	Халек се радваше, че няма да се наложи да се изправя пред критиците. Това не беше негова работа. Неговата задача бе да направи всичко да изглежда по-реално, като създаде шумови ефекти, по-истински от истинските. Беше му минавало през ума, че много хора са разочаровани от живота, защото киното бе развило у тях нереалистични очаквания от действителността. Реалността ни се вижда неприемлива само защото целулоидната лента чрез измама я прави така невероятно лъскава.
	Но и за това не беше отговорен той.
	Този ден неговата задача бе да направи всичко възможно, та стъкленият апокалипсис да бучи и звънти, да вие и крещи като роговете при ексхумирането на мъртвите в деня на Страшния съд.
	Акустичната реалност никога не е така велика. Единствено връх Сейнт Хелънс го надскачаше по звуци, а в уменията си той бе твърде близо дори до него. Затова го и наемаха.
	Затова и беше на снимачната площадка вместо да чака филмът да мине през монтажистите и едва тогава да се мисли за озвучаването. Той искаше да почувства как ще звучи, а това можеше да направи само като изгледа цялата панорамна лента, не да се задоволи с онова, което операторът ще избере.
	Първо трябваше да имат кадри на хотелско фоайе, като снимат _истинско_ стъкло, което е най-добрият материал, за да изглеждат филмовите изображения остри, чисти и искрящи. После, след като това бе вече свършено вчера, идваха работниците, които подменяха всички стъклени панели със захарен заместител, така че когато се възпламеняха експлозивите, звукът от разхвърчалите се парчета щеше да бъде точно като от маджунирано стъкло, но отломките, които удряха каскадьорите, нямаше да ги наранят.
	Това нещо се правеше в Холивуд от четирийсет години.
	И така, Спайк Халек стоеше близо до декорите, скръстил ръце, и наблюдаваше последния кадър, който щеше да види в живота си.
	— По местата — извика режисьорът.
	Актьори и каскадьори се разбързаха нагоре-надолу, готови за следващата команда.
	— Действие.
	Настъпи моментна тишина, докато камерите започнаха да бръмчат — още една причина, поради която сценичният звукозапис не струваше.
	После главният герой — известен актьор, но неподходящ за настоящата роля, с пронизващи сини очи, изплю репликата си по телефона: „По дяволите КГБ! Ако ние не предприемем нещо още сега, и двамата ги пиши мъртви“.
	Халек трябваше да контролира силата и модулацията на звука при телефонния отговор: „Тогава действайте!“.
	Актьорът погледна нагоре, махна с ръка, чу режисьорът да казва „Стоп кадър“, след което освободи снимачната площадка от присъствието на скъпоценната си особа.
	— По местата — отново заповяда режисьорът. — Всички да следят каунт-дауна — това бе един от любимите му театрални прийоми. — Четири, три, две, _сега_.
	Никога едно, нула. Халек се усмихна. Винаги „сега“.
	И ето че _сега_ четирима каскадьори, висящи на подсилени катерачески въжета, разбиха с телата си прозорците и се приземиха едновременно на една от тесните платформи с цел да се доберат до най-близкия балкон. Като чуха шума, „лошите“ си помислиха — нещо, което и зрителите щяха да очакват да си помислят: „Какво по дяволите става?“ и се появиха със стреснати и сърдити изражения на лицата, като размахваха оръжие, заредено с невъзможно голям брой халосни патрони. Пукотевицата от изстрелите, която щеше да се чуе в киносалона, щеше да бъде изработена от Спайк Халек.
	Лошите пуснаха залп от халосни патрони, за да се измъкнат.
	Изстрелите, които щяха да се огласят чрез специалните ефекти, пръснаха захарното стъкло.
	Добрите момчета отговориха с огън, като покосяваха терористите, които падаха на земята с викове като да си бяха навехнали коленете. Нямаше значение. Единственото, от което се нуждаеше Спайк Халек, беше формата на устните им. Той щеше да намери идеалния предсмъртен вик на умиращите мъже и всичко щеше да е наред.
	Един особено зловещо изглеждащ терорист хвърли на балкона ръчна граната и удари с нея централния полилей. Никой от авторите на сценария не разбра защо трябваше да прави това, макар че след инцидента той повдигна рамене и се оправда, че се бил опитвал да убие героя, който викал помощ по телефона. Но защо не беше запратил гранатата право надолу както си му е редът?
	Пак повдигане на рамене. „По дяволите, Халек. Какъв по-добър визуален ефект, направо грандиозен.“
	Няма що. Полилеят започна да пада, а Спайк Халек беше най-близо, дори по-близо и от каскадьорите. Той наблюдаваше как полилеят, с диаметър почти шест метра, опъна с тежестта си държащите го подпори, откъсна се и може би поради размерите си полетя надолу с въртеливи движения някак си не много бързо, и набирайки скорост, образува въздушна спирала около себе си. Доста кристална захар ще трябва да се чисти после, помисли си Спайк. Мястото ще лепне с месеци.
	Само че не беше кристална захар.
	Той позна по звука, а в това беше безпогрешен. Но вече беше твърде късно. Разбиващото се на хиляди парченца стъкло издава влудяващ, дори вцепеняващ съскащ звън от най-високите октави, звън на безбройните дрънкулки, които се разбиваха на пух и прах. Преди да успее да се дръпне, ударната вълна наби в лицето му хиляди миниатюрни отломки. Когато го измъкнаха, човекът, който правеше звуците по-реални, не издаваше никакъв звук. Замаян, кървящ, неспособен да вижда, той бе изпаднал в шок.
	Къде бяха сгрешили?
	В една индустрия, която се гордееше, че предвижда всяка подробност, някой бе пропуснал нещо. Проста работа.
	Спайк Халек не заведе дело.
	Спайк Халек не се оплака.
	Спайк Халек не обвини никого.
	Той дори не напусна.
	Довърши си работата така, както я очакваха от него. С помощта на асистент разработи техники за звукооформлението като например използването на записващ оптически микроденситометър, за да вмъкне шумовете от огнестрелните откоси, като синхронизираше всеки изстрел на саундтрака с момента на максимален интензитет на светлината, избухваща от дулото на оръжието. Но това бе последната му работа. Той бе ослепял.
	От студиото му дадоха щедра пенсия и го забравиха.
	Беше злополука.
	А такива неща се случват.
	Много жалко наистина, че пострада така лошо, но какво можеше да се направи.
	Спайк Халек бе на тридесет и четири години. Ако се вярваше на статистиката за смъртността, оставаха му още над четирийсет години слепота. А кому, по дяволите, е нужен слепец, питаше се непрестанно той. Слепият човек не може дори да си измъкне приспивателни от рафта на някоя аптека, за да се самоубие.
	Но ето че изведнъж обаждането на Ели промени всичко. Обзе го ясното съзнание — ясно колкото всички онези образи, които бе виждал с още зрящите си очи, че той е може би най-добрият, а вероятно и единственият шанс на Джейни да оцелее. А Джейни заслужаваше да бъде спасена, Спайк знаеше това. Джейни беше…

	* * *

	Джейни беше нещо повече от сладичко лице, а и нещо по-малко. Той вярваше единствено на сестра си Ели, че е сладичка и умна. Спайк бе виждал само нейни снимки. Но това нямаше значение, тъй като Джейни бе показала присъствие, маниери, с които една личност, дори мъничка личност, е в състояние да направи няколко решителни крачки от тъмнината и да блесне. Само преди седмица той беше играл шах с нея.
	Седеше си на мястото и си представяше шахматната дъска, концентрираше се и я чуваше да казва:
	— Преместих коня си с две напред и едно встрани.
	— На коя страна? — попита Халек като си преразглеждаше въображаемата картина. — Надясно или наляво?
	Последва моментна тишина, после въпросът:
	— Не зная кое е ляво и кое дясно.
	— Накъде премести кавалера, тоест коня — към страната на дъската, която е по-близо до ръката, с която местиш ли?
	Пак тишина. Той почти чуваше как мозъчето й щрака.
	— Не — въздъхна тя — на другата страна.
	— Тогава е правилно. Ръката, с която местиш, е лявата ти.
	— Как така?
	— Как така какво?
	— Как така наричат ръката, с която местя, лява?
	— Защото си е лявата.
	— Но това е същата ръка, с която пиша. Тогава защо не я наричат дясната ми ръка?
	— Защото не е.
	— Твой ред е, Спайк.
	— Знам.
	— Как помниш къде са всички фигури като не можеш да ги видиш?
	— Представям си наум картинката.
	— Значи тогава, всеки път когато местя, си пренареждаш картинката?
	— Аха.
	— Е-е-е-й!
	— Не е чак толкова за чудене. И ти можеш да го направиш.
	— Н-е-е-е, не мога.
	— Разбира се, че можеш. По същия начин нощем като отиваш в банята знаеш къде е Чомбо и не се спъваш в него.
	— Н-е-е-е. Никога не ставам нощем. Научила съм се да издържам до сутринта.
	— Хайде де!
	— Истина ти казвам. Така правят изисканите дами.
	— А, виждам какво искаш да кажеш.
	— Нищо не виждаш. Ти си _сляп_!
	— Това е просто израз.
	— Можел си да виждаш преди злополуката.
	— Така е.
	Тишина. Халек сякаш чуваше как скоростите се сменят и почти усещаше усмивката, придружаваща следващия въпрос:
	— Какво ще стане ако взема че сложа коня на друго място и разбъркам играта?
	— Ще те хвана.
	Джейни се закикоти.
	— Как?
	— Ще те хвана. Ще те гъделичкам докато изплезиш език.
	— Аз ще избягам.
	— А аз ще те хвана.
	— Не, няма да ме хванеш. Ти не можеш да ме видиш.
	— Но мога да те чувам. А ти се кикотиш. Дори и да не го правиш, аз чувам всичко — стъпките ти, дишането ти и винаги знам точно къде си.
	Спайк си спомняше всичко това толкова ясно, по-ясно дори отколкото ако го беше видял с очите си. А той не беше го видял, но бе в състояние, след като е виждал дадени предмети, да си ги представя в пространството, като се ръководи от проекционните точки на шумовете, а напоследък, от отраженията и ехото им. Това беше талант като този на красиво цвете, което разцъфва само в тъмнината. Но след като бе преживял десет години, в които животът му зависеше от това да знае точно какъв шум издава всеки предмет и до каква степен те имаха подобно един на друг звучене, бе станал може би най-наблюдателният от всички слепци на света.
	А и да не беше такъв, чувстваше, че притежава способността да определи къде точно е Джейни. Какво казваше тя? „Нищо не виждаш.“ Да, права беше. Но в момента никой от близките й не знаеше къде е. Така че единственият начин да разберем къде са те скрили сега, е да се вслушваме много внимателно в едничката диря, по която можем да тръгнем — случайните телефонни обаждания.

	* * *

	Онзи, който беше планирал отвличането, погледна през открехнатата врата да провери как е хлапето. Тя бе още в несвяст, хлороформът я държеше. Преди да завърже устата й с кърпа, се беше уверил, че дишането й се е нормализирало, да не би да се задуши. Но ето че все още китките и очите й бяха вързани. Нито можеше да мръдне, нито пък да види нещо.
	А родителите щяха да искат да говорят с нея. Той бе предвидил това.
	Затвори вратата и се върна в междинната стая, където партньорът му зяпаше телевизия като прехвърляше ту на един, ту на друг канал.
	— Все боклуци — възмути се той. — Ще ида да взема касета.
	— Имаш ли кредитна карта?
	— Фран ми даде.
	— Не използвай своята.
	— За глупак ли ме мислиш?
	Не последва отговор.
	Другият вдигна ципа на якето си и се отправи към вратата. После се обърна и подхвърли ухилено:
	— Хей, не искаш ли да опиташ с малката?
	— Какво?
	— Да й спукаш черешката.
	— Върви за касета.
	— Един мой чичо ми разправяше… имал виетнамско момиче, нейна възраст — такива едни мънички им били, та ти го вдигали веднага.
	— Плати в брой.
	— Ясно. Хей, нямам нищо против, стига да искаш.
	— Тръгвай.
	Другият излезе. Не беше нужно да се кара с него и да издава гнева си, че от мисълта да насили шестгодишно хлапе му се повдигаше. Той нямаше да позволи това, ако ще да й оставаше да живее само още три дни.

	* * *

	Спайк прекоси пъргаво хотелското фоайе. От шума на мотора позна, че чистят с прахосмукачка. Портиерът Харолд го поздрави:
	— Добър вечер, мистър Халек.
	Поздравът му прозвуча достатъчно ясно за Халек да познае, че е поляк на средна възраст, отдавна скъсал с илюзиите, почти неграмотен и най-вероятно с жена, която мразеше, и няколко деца, към които изпитваше смесени чувства. Работеше повече отколкото е нужно, защото не му се прибираше вкъщи, а и заради бакшишите, които неговата благоверна не можеше да контролира като заплатата му.
	— Да ви спра такси, мистър Халек?
	Спайк бе достатъчно близо, за да усети мириса на евтино уиски.
	— А защо да не се опитам сам да си го наема?
	— Трудничко ще ви е. Подминават под носа на човек, кой знае защо.
	С това Харолд искаше да каже, че щом подминават под носа ти, едва ли един слепец може въобще да ги забележи, не е ли така? Е, защо тогава да не ми дадеш една петачка и да си спестиш главоболието да ставаш за смях, и без това си половин човек.
	— Защо пък да не се опитам сам? — повтори Халек.
	— Всякакви типове има — гледат те, че изглеждаш малко не като другите, разбираш, нали, и може да си рекат, че им правиш, как да кажа, гаден номер, а? Да речем, че ще се качиш, ще свалиш очилата, ще измъкнеш патлак и ще го опреш в тила му, разбираш, и после ще му пръснеш мозъка или нещо такова. К’во да им придирям дето не спират? Виж, друго е като им махне някой, дето го знаят и така нататък.
	С което искаше да каже аз, Харолд.
	— Ако се забъркам в някоя каша, ще извикам теб и никой друг да ми помогнеш. Какво ще кажеш, а?
	— Ясно. О, мистър Халек, я да ви отворя да минете през страничната врата. Въртящата нещо е заяла.
	Спайк кривна малко вдясно, намери въртящата се врата, бутна едно от крилата й и то се завъртя. И като погледна точно натам, където знаеше, че стои Харолд, подхвърли:
	— Май се е оправила от само себе си.
	— А, знае ли човек. Днеска сте късметлия.
	Спайк слезе от бордюра, вдигна бастуна си и погледна наляво. Вятърът духаше откъм езерото и помиташе всичко по бетонените улици и булеварди, като застилаше тротоарите с разпокъсани вестници, а платненият фестониран навес пред парадния вход на хотела се тресеше. От всички звуци, които чуваше, Спайк щателно реконструираше съответната триизмерна реалност. Трябваше да се ориентира отново, затова възстанови гледката, която му се бе изплъзнала поради разговора. За да оцелее и да бъде винаги независим, той във всеки момент си представяше кадъра, който принадлежеше към съответните звукови ефекти около него. Вместо да работи като преди, тоест да прибавя звук към картината, постъпваше по обратния начин. В началото му бе трудно и унизително. Но както винаги, с практиката нещата се подобриха.
	Чу как таксито спира, шофьорът слезе и предложи:
	— Да ви помогна да се качите.
	— Няма нужда — отвърна Халек и сам отвори вратата на автомобила.
	— Това е предната седалка — рече шофьорът.
	— Знам, но тук ще ме лашка по-малко насам-натам.
	— Както желаете.
	— Оуквейл, номер 1435, Лейк форест.
	— Ясно.

	* * *

	Когато таксито спря пред къщата на сестра му, Халек попита:
	— Колко дължа?
	— Седемнайсет долара и трийсет и пет цента.
	Той посегна към портфейла си и извади банкноти.
	Шофьорът се прокашля и рече:
	— Не е ли по-добре да извикаме някой отвътре, та да сме сигурни, че всичко е наред.
	Халек извади четири новички петачки, разтворени като ветрило и насочи слепите си очи точно към мястото, където знаеше, че седи човекът.
	— Как ти е името, приятелю?
	— Малоун, както е написано тук на разрешителното.
	— Малоун чий?
	— Джери Малоун. На теб за какво ти е името ми?
	— Чудесно, Джери. Ето ти двайсет — и Халек бутна банкнотите право под носа на шофьора. — Задръж рестото.
	— Как знаеш, че не грешиш. Можеха да са по един долар, не е ли така?
	— Четири по пет — двайсет.
	— Слушай, приятелче, ти няма как да знаеш, че са двайсет.
	— Двайсет са.
	— Дай да извикаме някой да ти помогне.
	— Когато имам нужда от помощ, сам си я искам. Когато не ми трябва, не викам за помощ. В момента не ми трябва. Така че дай да се разберем като големи хора. — И Халек пъхна обратно четирите банкноти в портфейла си, после го прибра внимателно в джоба на сакото си и заповяда на шофьора: — Протегни си ръката!
	— Какво, по дяволите, искаш да кажеш?
	Халек хвана китката му и я стисна като в белезници. Мъжът се опита да я изтръгне, но ръката му не помръдна.
	— Сега разтвори дланта си.
	Халек усети по жилите на китката, че пръстите се разтвориха. Тогава той бръкна в джоба си и извади монета от 25 цента. Със свободната си ръка я сложи в протегнатата длан на шофьора с известен натиск.
	— Да започнем с това, че и двамата сме съгласни, че това са 25 цента.
	— Така е.
	— Стисни пак дланта си. Силно. Дръж здраво монетата.
	Шофьорът изпълняваше.
	Халек сложи ръката си върху тази на шофьора и започна да я извива.
	— Хей! — изпъшка онзи. — Пусни ръката ми.
	— Знаеш ли защо наричам четвъртдоларовките чекиджийски пари?
	— Не знам — изстена мъжът, тъй като Халек стискаше все по-силно. — Защо?
	— Защото като разбера, че някой иска да ме преметне, защото си мисли, че не познавам банкнотите, аз му плащам в четвъртдоларовки. Работата стои така: ти не харесваш моите петачки — добре. Малко по-надолу има автомат за разваляне на пари — само на две пресечки оттук. Ще отидем там. Аз ще пъхна банкнотата. Ако е един долар както казваш, ще изпадат четири по двайсет и пет цента. Но ако съм прав, че е петачка, ще изпадат двайсет такива монети. Както и да е. Ще застанем пред автомата и ще подаваме банкнотите, докато си получиш таксата — но без бакшиш, и то все по 25 цента. И тъй като и двамата се съгласихме за двайсет и пет центовите монети, спор няма да има. Компренде? Но ако излезе, че ти си се опитал да надуеш таксата, ще ме върнеш обратно тук гратис.
	Халек чуваше тежкото дишане на шофьора от болката на извитата ръка.
	— Спазарихме ли се?
	— Добре. Само ме пусни, приятел. Парите ти са точно колкото трябва.
	— Извини се.
	— Какво?
	— Извини се. Кажи „съжалявам“.
	— Съжалявам, за бога. Хайде, пускай.
	Халек пусна ръката му.
	— И повече никога не се опитвай да се възползваш от един слепец.
	— Господи, ти май си откачен.
	— Помни ми думите.
	Халек слезе от таксито и тръгна по настланата с плочки пътека към къщата.

	* * *

	Само секунда след като позвъни, чу вратата да се отваря и усети вълна топъл въздух, а после Ели го прегърна и възкликна, едновременно с облекчение и отчаяние:
	— О, колко се радвам, че си тук. Чувствам, че полудявам.
	Тялото й трепереше, а гласът й бе напрегнат.
	Той обгърна с ръка раменете й и я отдалечи малко от себе си.
	— Кога се връща Брайън?
	— В девет и трийсет, на летище О’Хеър.
	— Обади се на авиокомпанията и остави съобщение на изхода за пристигащи да вземе такси до вкъщи. Знам, че не би искала да шофира с тази мисъл в главата си. Обади ли се вече в полицията?
	— Брайън искаше да се обадя, но аз му казах, че първо трябва да изслуша записа.
	— Къде е лентата?
	— В телефонния секретар.
	— Сложи нова касета и дай да прослушаме записа на стереоуредбата.
	Той познаваше къщата и последва Ели до мястото, където беше телефонът. Тя извади касетата и му я подаде:
	— Ето.
	— Сега да я прослушаме.
	— Спайк, не мога повече да го слушам. Просто не мога. Ужасно ме разстройва.
	— Тогава остави на мен да го прослушам. Ще трябва и да си го презапиша.
	— Но това е веществено доказателство, Спайк.
	— След това можеш да дадеш оригинала на полицията.
	— Но защо?
	Наложи се Халек да обяснява нещо съвсем очевидно.
	— Слушай, Ели. Ти навярно ще извикаш полицията. Надявам се да го сториш. Ще ни трябва тяхната помощ. Но има някои неща, които те не могат, или не искат да направят, а аз мога, може би мога да направя.
	— За бога, Спайк. Джейн е отвлечена. Ти си сляп. За какво, по дяволите, ти е притрябвало да правиш копие на записа. Ако не успеем да си я върнем…
	— Точно това се опитвам да направя.
	— Какво?
	— Във всеки запис има много информация, която остава незабелязана за всички. Ти, полицаите, ще слушате думите, може би те ще анализират гласа на похитителя, може би ще изготвят план как да го заловят, когато разберат къде е. В най-добрия случай ще са заловили похитителя. А това, което ти искаш, е Джейни, не съм ли прав?
	— Разбира се. — Гласът на Ели все още потреперваше от отчаяние.
	— Това означава, че ще трябва да се установи нейното местонахождение, не на похитителите, и то преди да е минало твърде много време.
	— Не разбирам с какво ще ти помогне записа в цялата тази работа.
	— Защото на тази лента в момента се намира _всеки един_ звук в честотния обхват и отразителната чувствителност на телефона. _Всеки_ звук — на леки коли, автобуси, влакове, самолети. И всички те си имат разписания. А ако знаем точно в колко часа е било обаждането…
	— Не, Спайк, не си бях у дома. Не знам часа.
	— Поне отрязъкът от време да знаем, ще можем да установим с почти абсолютна точност мястото като идентифицираме източника според звука, който издава.
	— Мислиш ли? — Слаб глас, с мъничко надежда.
	— Какво друго имаме?
	— Не, зная, Спайк. Струва ми се… — Чуваше дишането й, поклащането на главата й. — В град като Чикаго има десетки видове звуци от този род. Искам да кажа…
	— Но има едно-единствено място, над което може да се намира хеликоптер със специфичния шум на мотора във въздуха в този час на деня.
	Той я чу как поставя касетата в стереоуредбата, натиска бутона и пак повтори:
	— Не мога да го слушам повече. Поне докато се прибере Брайън, не мога.
	После чу хлопването на вратата на верандата към задния двор.
	Халек се заслуша с цялото си внимание в текста на предварително записаното от семейството послание:
C>
	Ако сте набрали правилно номера и искате да говорите с нас, ние сме семейство Гранвил, Ели и Брайън, а разбира се, и Джейни. Оставете името си, телефонния номер и времето, когато сте се обадили, както и кратко съобщение и ние ще ви се обадим при първа възможност. Изчакайте сигнала.
C$
	След сигнала започна другото съобщение. Гласът бе дълбок, сипкав, прекъсван от тежко дишане, а акцентът носов, на човек от Средния Запад.
C>
	При нас е детенцето ви, драги. Не можеше да не ви кажем, та да не се безпокоите.
C$
	Тук следваше покашляне, после още едно и:
C>
	Значи не сте си вкъщи и не можем да ви обадим нищо за това кога ни трябват мангизите, освен че ги искаме в дребни банкноти и да няма никакви глупости като например да вземете да ги маркирате или нещо такова. Да са нещо около двеста хиляди, евтино за такъв голям банкер, така ли е? За времето и мястото после. Не искам детето да пострада, тя е сладурана, така че не бъдете глупаци да викате ченгетата. Гледайте на тази работа като на бизнес сделка. Може да изтеглите парите за ученето й в колеж или нещо такова — не знам — ако не си я върнете, за какво, по дяволите, ще са ви?
C$
	Чу се прищракване, телефонният сигнал, после нищо. Записът свършваше със съобщение, че Джейни е в ръцете им, обещание да се обадят по-късно за доуговаряне и заплаха да не намесват полицията. _Вече бяха допуснали една грешка_, помисли си Халек. Похитителите не бяха оставили достатъчно информация за родителите, за да се съсредоточат върху времето и датата на връщането на детето им, и така бяха създали достатъчно неяснота, което можеше да накара родителите да повикат полицията. Паниката щеше да тласне Ели и Брайън в тази посока. И той не можеше да им каже, че грешат, независимо от собственото си мнение. Детето не беше негово, значи и решението да се обадят щеше да си е тяхно. И все пак, полицията, а след нея и ФБР не можеха да направят едно нещо, което той можеше. Те никога не биха могли да кажат със сигурност как звучи мястото, където държат Джейни. А имаше само едно място в Чикаго, стига те още да бяха в Чикаго, което имаше такова звучене. Халек би заложил живота си, а и този на Джейни, че ще може да каже с точност къде е това място. Единственият въпрос бе с колко време разполага.
	Той излезе през засенчената с щори веранда, надолу по три стъпала в задния двор, тръгна по пътечката, застлана с тухли и спря като чу Ели да ридае тихо. Сърцето му се сви от болка, но знаеше, че не бива да си позволява такова нещо и че трябва да е пълен господар на мислите си. Като сложи ръка точно там, където знаеше, че е рамото й, той се обърна към нея с възможно най-спокоен глас:
	— Не отговаряй повече на телефона. Нека секретарската уредба да запише всичко, докато било аз, било полицията успеем да сложим подслушвателно устройство. А кой ще го направи пръв — за това можем да хвърляме ези-тура. Мисля, че е време да им се обадим, също и на ФБР.
	— Обади им се — рече тя.
	— Ти ще го направиш. Аз не съм човекът, който трябва да им съобщи това, само ти, Ели, или Брайън. Хайде, направи го веднага.
	— Добре — отвърна тя и стана. Колкото по-твърда беше, толкова по-добре. Вече нямаше само да чака, вече не беше просто жертва.
	— След това освободи телефона.
	— Мислиш, че похитителите ще разберат.
	— Няма начин. Точно сега те не ме интересуват. Трябва да проведа един свой разговор.
	Усещаше, че тя го гледа странно — от практика бе разбрал, че в такива случаи словесната тишина сякаш дава на слепия очи. И също така знаеше, че тя го мисли за смахнат, докато не й обясни:
	— Трябва да се обадя на „Мидуей Електроникс“, за да науча нещо, което ми е нужно. Те са единствените, които правят такива доставки. Мога ли да използвам кредитната ти карта „Американ Експрес“?
	— Нека ти продиктувам номера й — предложи сестра му.
	— Няма нужда. Просто се обади, а после ми дай картата. Аз опипвам номерата с пръсти.
	Всъщност той можеше много повече от това. След като веднъж бе чул гласа на похитителя, той вече можеше да усети много неща за него от начина, по който говореше, от казаното можеше да си извлече заключение за това как мисли похитителят. И дори още повече. Но без да чуе нищо, той знаеше, че времето работи срещу него.


>	Втора глава

	Сержант Яновски от чикагската полиция беше огромен мъж с бавен, методичен маниер, който ядеше чесън на обяд и винаги закъсняваше за вечеря. Халек можеше да познае всичко това без да го вижда, по дъха му, по куркането на червата му и по звуците, които издаваше, когато прекрачи прага на къщата на Ели. Слухът му бе силно развит още преди да ослепее. У дома в Палос Вердес той обичаше да седи в кабинета си с гледка към Тихия океан, да притвори очи, за да заличи всичко визуално, което го разсейваше, така че да се концентрира изключително върху звуците, върху това кое му звучеше точно като нещо друго и какво бе това друго или пък какви бяха разликите между двата звука, ако имаше такива. Не че тези му анализи имаха особено значение за филмите. На филм, стига действието да е бързо и звуците да са близки до действителните, желаната илюзия винаги бе на лице. Но самият Халек винаги можеше да посочи разликата. И още в началото на кариерата си бе разбрал, като се пробваше пред приятели, които му завързваха очите, че има талант не само да идентифицира звуците, но и да извлича подробна информация от тях.
	Да вземем гласа на сержант Яновски. Това басо профундо означаваше голям ларинкс, а оттам и едър мъж. И не само това. Когато Ели се суетеше около него, за да окачи палтото му, интензитетът на нейния глас спадаше, щом минеше зад него. Яновски беше огромен обект, може би висок, или просто дебел. Така или иначе, едър.
	Халек го чуваше как рови в спортното си сако, долови мириса на пот, който изпълни антрето, после чу шумоленето на обръщащи се страници на бележниче. Толкова дълго време се бе занимавал с филмови сценарии, че не се учуди, когато Яновски запита:
	— Мисис Гранвил, къде смятате, че е била отвлечена дъщеря ви?
	— Бяха отишли с класа в чикагския Институт по изкуствата. Движили са се на група и са се държали за ръце, когато… — Халек чу как Ели изхлипа, а Яновски я потупа по гърба. — … Тя е била последна като най-отговорна, да е сигурна, че всички до един са се върнали до автобуса. Не мога да си представя какво всъщност се е случило. Може би я е притиснала излизащата тълпа, изгубили са я от поглед и после е изчезнала.
	— И не са съобщили на полицията?
	— Не са знаели, те и сега не знаят. След обаждането по телефона така се изплаших за Джейни, че не се обадих на никой друг освен на баща й и на вуйчо й.
	— Значи смятате, че са я отвлекли… кога? Някъде около три и половина?
	— Предполагам. Тогава са напуснали института.
	— А съобщението? Кога го получихте?
	— Когато се прибрах около пет без петнайсет. Трябваше да отида да я прибера в пет.
	— А съобщението, кога е направено?
	— Не зная. Те не казват кога.
	— Значи в класа й не са забелязали, че липсва?
	— Не. Предполагам, че мисис Бланшар, класната, е помислила, че съм прибрала Джейни, когато всички са слезли от автобуса.
	— Но това е малко необичайно, не мислите ли?
	— Някои родители така правят, особено когато бързат.
	Яновски си записваше разказа й. Халек чуваше скърцането на молива, вероятно автоматичен молив, по бележника.
	— А сега бих желал да чуя обаждането, мисис Гранвил — заключи Яновски, като дишаше тежко през устата.
	Алергия или астма, може би усложнени от настинка. Вероятно не беше съвсем във форма. И ако е дебел, логично бе. Нещата винаги имат логика.
	— У Спайк е — отвърна Ели.
	Той почти усещаше как тя сочи с ръка.
	Яновски се обърна към него.
	Сержантът стъпи тежко и се затътри по персийския килим, който украсяваше антрето и чиито шарки Халек никога повече нямаше да види. Като чу приближаването на сержанта до един лакът разстояние от себе си, той протегна ръка за здрависване. Полицаят я стисна с огромната си месеста ръка, в сравнение с която ръцете на нормалните хора изглеждаха като на джуджета. Но Халек, както бе открил и шофьорът на таксито, бе много силен и отвърна със същото здраво ръкостискане.
	— У вас ли е записът?
	Халек кимна.
	— Освен това говорих с „Мидуей Електроникс“ да доставят необходимото за записване на разговорите по този телефон.
	— Ние имаме наш екип специално за това. Трябва да е тук скоро.
	— Бих предложил да оставите моето приспособление.
	Гласът на Халек бе твърд, изпълнен с увереност и авторитет, но тонът му си остана като на човек, който подхвърля идея. Думите му бяха посрещнати от продължителна тишина, след което Яновски отвърна:
	— На нас ни е нужно да следим нещата.
	Халек не знаеше как да изтълкува тези думи. Той знаеше, че телефон можеше да се подслушва дистанционно и автоматично при подадена команда за всяко обаждане отвън, като се използваше отдалечена от дома централа, задвижвана от местния номер. Но ако бе изразил на глас мнението си, можеха да го вземат за всезнайко. Като офицер от полицията, Яновски беше човекът, който трябваше да вземе решение. Можеше да е глупаво, неграмотно решение, или импулсивно и смешно от гледна точка на логиката. Но веднъж взето, то не можеше да се променя. А и Джейни нямаше време да чака Халек да води битка с кметските власти.
	Затова той предложи друго:
	— Защо да не следите разговорите от телефонния дериват на горния етаж?
	Той чу шумоленето на спортното сако от туид на Яновски, който се поразмърда и сви рамене, после запита:
	— Защо?
	— Защото ще можем да получим повече информация за това къде държат Джейни като използваме инсталираното вече оборудване.
	— За какво говорите?
	Тъй като познаваше съвсем отблизо плана на къщата и цялата мебелировка, Халек стана, прекоси бързо хола и се озова в дневната, с което вероятно озадачи Яновски, свикнал да вижда как слепите се движат само като потропват с белите си бастуни. Халек коленичи, намери майката-телефон, пренави една трета лента, която беше изготвил, редактирайки копието, натисна бутона „Плей“ и я остави да се върти, като обясняваше на Яновски:
	— Всеки запис на лента съдържа много повече информация, отколкото хората могат да си представят. Аз го зная, защото дълги години работата ми беше да сглобявам саундтрака на филмите.
	— Като в Холивуд, а?
	— „Юнивърсъл студиос“, „Уорнър Брадърс“, „Тристар“, „Орион“. Като пример само.
	Халек чу как едрият мъж подсвирна. Дали беше впечатлен? Трудно можеше да се каже. За пръв път много му се дощя да види изражението на лицето на събеседника си.
	— При всеки основен запис — продължи Халек — звуците се записват на лентата един по един с подходящия интензитет. Актьорите преповтарят репликите си, като думите се напасват с движенията на екранните образи. А докато се развива действието, аз правех всичко останало — счупени и хвърчащи парчета стъкло — тук Халек поспря и се постара да не си спомня — или пък приближаването на някой от по-заден план на ролкови кънки, разни шумове като клаксони, скърцане на спирачки, шофьори си крещят, всички звуци, свързани с дадено място, които зрителят очаква да чуе във филма, бяха моя работа. А аз трябваше да наглася и нивото на звука, интензитета, нали така. Например имате мотоциклет, който се спуска по алеите на хълм и камерата го показва във все по-едър план. Трябва така да смесиш звука, че да става все по-силен с приближаването на мотора и затова звукът, който използваш, е Доплер, преместен на по-висока от естествената честота, после изведнъж спада на най-ниския регистър, когато моторът са отдалечава, точно както е в живота.
	— Тук, господин Халек, нямаме никакъв саундтрак, а имаме един похитител, който заплашва. И аз вземам това съвсем на сериозно. Не знам с вас как е.
	На Халек му се прииска да го хване здраво за ревера и да му кресне: „Твоя племенница ли е Джейни?“. Но вместо това преброи до десет. _Така… успокой се. Опитай се да го убедиш._
	— Знам това. Знам, че записването на звуци на лентата няма да върне Джейни. Но, сержант Яновски, процесът на озвучаване, на синтезиране на саундтрака може да бъде обърнат и обратно. Ние работехме през цялото време по този начин. Ако използвахме даден звук, например на търкаляща се бутилка, която не дрънва като се прекатури, ние връщахме лентата и го изтривахме — не целия саундтрак — само звука на бутилката. И тъй като в случая с телефонните обаждания нямам този вид контрол, аз мога, след като се потрудя, да извлека множество съставни звуци от общия саундтрак.
	— Е, и какво?
	— Мястото, където _сега, в този момент_ се намира Джейни, има нещо, което ние наричаме акустичен подпис. То е като картина, само че вместо да се състои от линии, цветове и сенки, тя е съставена от звуци. Всъщност мястото, където похитителите държат Джейни, се характеризира — или се състои от звуците около това място, всички онези неща, които се движат, минават, упражняват въздействие или функционират на това място — от реактивни самолети, които прелитат над него, до капеща вода от крановете на чешмите вътре в сградата.
	— Е, и все пак какво от това, че мястото се намира на коридора на полети, а водопроводът е скапан — такива места колкото щеш, стотици може би.
	— Но има и много места, които не са на коридора на полети и нямат скапан водопровод като например тук, в квартал Лейк Форест. Така че дори да не знаем къде да търсим, поне ще знаем къде да не търсим.
	За около минута се издигна стена от мълчание, след което огромният полицай въздъхна и рече:
	— Да се концентрираме върху съобщението.
	— Искате да кажете исканията за откуп?
	— Време, място — да видим къде се намираме.
	— Ние не знаем. — Халек измъкна касетата и я прехвърли през рамото си, като знаеше със сигурност, че ще падне точно около кръста на Яновски и той ще я улови. — В момента на тази лента имаме мъжки глас. Прилича малко на вашия, но не сте вие.
	— Знам това.
	— Но аз мога да го докажа — отвърна Халек, — защото вашият глас, пренесен на графика от звуковия спектрограф, не би съвпаднал с този на похитителя. Но неговият ще съвпадне със собствената му графика. Така че, ако го хванете, вече имате първото научно приемливо веществено доказателство с цел доказване на виновност.
	— Мисля, че трябва да слушаме Спайк, сержант — обади се Ели.
	— Това е работа на полицията, госпожо Гранвил.
	Халек не знаеше какво повече да каже, затова замълча, като се опитваше да не избухне.
	Накрая попита:
	— Какви са шансовете, статистически, да върнем Джейни, ако постъпим както вие искате?
	Яновски изчака да мине около минута, та Ели го подсети:
	— Е?
	— Не много добри.
	— И ФБР ще бъде уведомено, както се изисква?
	— Да, ще ги уведомим, след като изготвим тук предварителния доклад.
	— И каква е позицията на ФБР при искания за откуп?
	Халек знаеше отговора.
	— Никакви преговори. Направете им предложение момичето да бъде оставено на някое място в замяна на преустановяване на търсенето. Най-много това ще направят.
	— Значи ФБР няма да има никаква представа къде да търси, няма нищо, с което да упражни натиск и при все това ще даде ултиматум да освободят момичето, иначе…?
	— Точно така.
	— Представете си — Халек контролираше гласа си, — че вие сте убиецът. Как ще реагирате на това?
	Яновски въздъхна още по-тежко, като събра в този единствен звук всичката си умора, раздразнение и нетърпение.
	— Какво предлагаш ти, Халек? Не мога да препоръчам нещо, без да разбера докъде ще ни доведе.
	Халек отново натисна „Плей“.
	— Искам да чуете три неща, вариращи от най-висока до най-ниска достоверност — рече той възбудено.


	Само за един час, след като беше получил устройството от „Мидуей Електроникс“, той използва мултиканален анализатор и интегратор на интензитета, за да получи три жизненоважни елемента информация по отношение на източника на звуците във или близо до мястото, откъдето се обаждаше похитителят.
	— Чуйте това — прошепна Халек, докато се прослушваше ролката. Тъй като всеки звук бе записан на ниско ниво, фонът представляваше непрестанно засилващо се съскане. — Забравете за статичното електричество — обърна се той към Яновски. — Него ще го извадим, когато пристигне заглушителят от Калифорния.
	— От Калифорния?
	— Тази вечер пристига по куриер.
	— От Калифорния.
	— Чуйте.
	Първият звук изскочи и беше нещо между звън и удар на цимбал, повтарящ се на редовни интервали, заглъхваше и пак се повтаряше, но вече през неравни отрязъци от време.
	— Чувате ли го? — попита той Яновски.
	— Разбира се.
	— Това нещо не се чуваше в оригиналния запис. Трябваше да го изолирам и да го засиля.
	— Какво е то?
	— Кой ще се опита да познае? Вятърни дрънкалки.*
	[* Вятърни дрънкалки — провисени на прозорците или на вратите на американските къщи висулки от метал, дърво, порцелан и др., които издават приятни звуци при вятър. — Б.пр.]
	— Вятърни дрънкалки?
	— Ами да. Днес духаше вятър откъм езерото, прав ли съм? Звукът си е съвсем на мястото, вероятно идва от блъскането на вятъра о прозорец или стреха там, където държат Джейни — нещо, за което можете да помолите всяко ченге в града да търси и да докладва. А то също означава, че тя не е в блок или небостъргач.
	Мълчанието на Яновски говореше на Халек, че или е силно заинтересован, или е много скептичен.
	— Следващото: улових го като използвах перкусивен филтър с кратки интервали, не е голяма работа, но го настроих на ниско ниво, прослушах го веднъж, после увеличих. Ето го.
	Чу се остър, тъничък, но възслаб пулсиращ звук, спря, отново започна, спря, пак се чу, този път по-продължително и спря, точно преди обаждащият се да окачи слушалката.
	— Познахте ли го? — подразни го Халек.
	— Май не от пръв път — отвърна Яновски.
	— Пневматичен чук върху бетон — ясно като бял ден.
	Той го пусна още веднъж и чу Яновски да казва:
	— Аха.
	— Но най-интересен е краят.
	Той вдигна ръка да пазят тишина и звукът отново се чу възслабо, като продължителен вой, наподобяващ дори писък, но не на човек. Механичен звук. Продължи около три секунди и спря.
	— Проклет да съм, ако това не е около L-образната жп линия на Чикаго. Струва ми се, че чувам натискане на спирачка. Онези я държат някъде близо до тази жп линия.
	— Откъде си сигурен, че е Чикаго?
	— При следващото им обаждане ще им направим контрапредложение.
	— Безопасно ли е?
	— По-добре действай, отколкото да противодействаш — отвърна Халек. — Освен това, така печелим време. А това време можем да използваме да търсим вятърни дрънкалки близо до жп платформа, където разбиват бетон с пневматичен чук. Те няма да изчезнат като знаят, че имат шанс да получат парите. Поне докато Ели и Брайън продължават да ги убеждават колко са изплашени и колко много искат да си сътрудничат с тях, можем да сме сигурни, че няма да убият Джейни. Ние пък ще се погрижим, докато дойде времето да им спуснем парите, Ели и Брайън да поискат да говорят с Джейни и то да са сигурни, че говорят директно с нея, а не им пускат запис. Това ми се струва най-добрият план.
	— Ами ние какво ще правим? А ФБР?
	— Ще имам нужда и от вас, и от тях. Ще са ми нужни очите и ушите ви. Закачил съм този касетофон за дигитален часовник със специална слушалка и гласов синтезатор за мен. Това означава, че каквито и звуци да се появят на лентата, ще бъдат записани заедно с часа и датата, което пък означава, че всичко, което се движи по график и се записва на лентата, ще ни придвижи крачка напред към мястото, където е Джейни.
	— Добре, Халек. Но това си е твоята гледна точка. Според правилата аз ще искам да покажат нейна снимка по новините, за да може всеки да я търси.
	— Не става!
	— Какво?
	— Ако снимката на Джейни се появи по вечерните новини, те ще разберат, че Брайън и Ели са се свързали с вас.
	— Все пак бих искал да алармирам пристанищата и летищата.
	— Тогава прати снимка на директорите им. Ели, имаш ли снимка на детето?
	— Да, Спайк.
	— Дай я на сержант Яновски.
	Тя се втурна към дневната, грабна една снимка от поставката над камината и я подаде на полицая, който вече си вземаше палтото от гардероба в антрето. Той отвори входната врата и вече на прага се обърна и подхвърли:
	— Надявам се, че тази твоя идея ще има резултат, Халек.
	— Ти да имаш по-добра?
	— В момента не.
	— И гледайте издирването да не е на радиовълната на полицията. Най-добрият начин да правите съобщенията си е само от предавателя в сградата на полицията. Ако ония типове са умни, ще внимават и за най-малкия знак, че нещо не е наред. Усъмнят ли се, ще предприемат действия.
	— Меко казано — додаде Яновски.

	* * *

	Детето спеше или поне беше в унес. Хлороформът го беше повалил бързо и безпогрешно, както и се бяха надявали. Никакви сцени. Никой наоколо не вдигна тревога, никой не се намеси. Прислужническата униформа на Тим действаше като магия. Те отнесоха момичето до заключената тоалетна, влязоха и го напъхаха в една пластмасова торба, след което Тим спокойно изнесе торбата с „боклук“.
	Всичко за три минути — от началото до края.
	Като по часовник.
	Той тъкмо си правеше кафе, когато Тим бутна вратата, влезе, освободи лицето си от шала, който го закриваше наполовина и постави на разнебитената масичка взетите под наем видеокасети: „Разбити сърца“ с Клинт Истууд, „Военнопленникът“ с Чък Норис и „Хищникът“ с Арнолд Шварценегер. От чантата, която държеше в другата си ръка, извади опаковка от шест кутии бира „Штрохс“, пакет цигари „Слим Джимс“ и пликче солени бисквити. Тим имаше проблем с пиенето, партньорът му знаеше това. После посегна да изключи котлона, защото чайникът свиреше и чу Тим да пита:
	— Кога смяташ да се обадиш пак?
	— Като се стъмни.
	— Скоро значи?
	В гласа на Тим прозвуча нервност и безпокойство, затова партньорът му се опита да отговори възможно най-спокойно:
	— Скоро.
	— Добре че тоя пневматичен чук спря. Побърка ме, да го вземат дяволите.
	_Отлично_, помисли си партньорът. Тим трябваше да заобича съседското куче.
	— Момичето събуди ли се? — попита Тим доста припряно, като отваряше кутия бира.
	— Съвсем не.
	— Да не сме я убили, а?
	— Съвсем не.
	— Хей, не мога ли да вляза и да си поиграя с нея, докато не се е събудила?
	„Тим, помисли си партньорът, какво ще те правя.“ Но отговори все така спокойно, като потискаше надигащия се в гърдите му гняв:
	— Дай да погледаме видео, приятел.
	— И после ще се обадиш пак, нали?
	Утвърдително кимване.
	— Ей, мой човек, ще станем дяволски богати, а малката я пиши умряла отсега. Защо тогава не ми даваш да си поиграя малко с нея?


>	Трета глава

	Халек чу как таксито на Брайън спира на виещата се алея пред къщата, после вратата се затръшна и в това време второто позвъняване на похитителите разтресе телефона. Преди да вдигне слушалката, Спайк се обърна, погледна през рамо към тъмното антре, където знаеше, че се намират сержант Яновски и Ели и извика:
	— Дръжте го настрана, докато аз се оправя тук.
	Ели пошепна с дрезгав глас „Окей“ и се втурна да посрещне съпруга си и да го задържи.
	Яновски, който се бе върнал след обедната си почивка, беше наясно със следващата фаза — критичното второ обаждане. Трябваше да се говори с тях. Ако оставеха на телефонния секретар, за да печелят време, онези можеха да се паникьосат. А всичко, което би изнервило похитителите на Джейни, можеше да приближи смъртта й. Но Халек си бе съставил собствен сценарий и щеше да го играе, като се опитва да остане равнодушен, все едно че това бе някаква илюзия. Или, както сам онзи, който се бе обадил първия път го нарече — бизнессделка.
	Брайън Гранвил беше банкер, един от най-висшестоящите в Първа чикагска национална банка, чиято нова лъскава сграда от хром и стъкло се врязваше в небето и променяше облика на града точно на мястото, където крайбрежният булевард Лейк Шор Драйв се срещаше с Голд Коуст. Брайън бе вещ в бизнеса, знаеше как се правят сделки. Сделка означаваше и двете страни да получат онова, което искат. И Халек щеше да настоява бащата да се придържа към исканията си. Джейни срещу пари. Но в никой случай компромис с една взаимноизгодна размяна.
	Той вдигна слушалката при второто позвъняване.
	Усети как адреналинът му се покачва, а по лицето му избива пот, но гласът му отекна с нисък тембър, твърдо и спокойно:
	— Дом Гранвил.
	— Господин Гранвил ли е?
	— Не. Аз съм господин Халек, неговият шурей.
	Последва продължително мълчание. „Не затваряй“, помоли се мислено той.
	— Упълномощен съм от господин Гранвил по всички финансови въпроси.
	— Значи знаеш кой съм?
	— Струва ми се, да.
	— И не си съобщил на ченгетата?
	— Обаждането ви от днес следобед ни предупреждава да не съобщаваме и ние считаме това част от сделката.
	— Умно. Да говорим тогава.
	— Моля.
	Дори Халек не чуваше електронното устройство, което бе задействано така, че високоразделителната лента да улавя всеки детайл от шумовия фон, а дигиталният часовник маркираше точно всяка минута. А щом той не го чуваше, значи и онзи отсреща не би могъл да чуе.
	— Двеста хиляди, както вече казахме.
	„Казахме.“ Значи не е сам. Допълнителна информация ли бе това, или просто форма на изразяване? Не, не можеше да е сам. Този глас бе по-различен от първия, леко съскащ и по-ритмичен и бавен в интонацията, а говорещият като че ли имаше запушен нос.
	— Ние знаем сумата.
	— Утре.
	— Невъзможно.
	— Искаш малката да умре? Сладко детенце. Не знам защо толкова искате да умре.
	— Съвсем не искаме. Но даже и вицепрезидентът на банка не може да отиде на гишето и ей така да изтегли двеста хиляди долара, дори и при извънредни обстоятелства. Има си закони, които управляват такива операции — федерални закони. А и кой ли президент на банка ще рискува да влезе в затвора за пет години, само за да спаси едно дете, което може вече да не е живо.
	— Живо и здраво си е.
	— А как да сме сигурни?
	Чу се някакво шумолене, после:
	— Мамо!
	— Тук е Спайк, Джейни. Как си?
	— Страх ме е, Спайк. Ужасно ме е страх.
	— Да не са те наранили?
	— Не. Но съм гладна.
	— Стига толкова — отново се чу мъжкият глас.
	— Не така — отвърна Халек. — Ако ще е сделка, да е сделка. Това е бизнес между вас и мен. Аз представлявам семейство Гранвил. Ти представляваш себе си и партньора си. След два дни можем да имаме парите — един ден е малко. Интересува ли ви размяна?
	— Ами… да, разбира се.
	— Тогава трябва да уточним три условия.
	— Хей, почакай мм…
	— Първо, трябва да сме сигурни, че сте на територията на Чикаго и не телефонирате някъде от далечно място. Затова, след като приключи този разговор, ще отидеш някъде, където има обществен телефон. Ще се обадиш тук и ще се идентифицираш като човекът от втория разговор. Повтори!
	— Човекът от втория разговор?
	— Точно така. Някъде на фона на разговора зад теб ще се чуват звуци на живо, по които мога да разбера, че наистина се намирате в Чикаго.
	— Това трик ли е?
	— Никакъв трик. Не определям къде да отидеш. Сам избери. Просто искаме да сме сигурни, че чуваме истински звуци от Чикаго.
	— Като к’во например?
	— Ами например плясъка на вълните по крайбрежния булевард.
	— Караш ме да ходя на крайбрежния булевард?
	— Не! Карам те да отидеш където си поискаш, само да се чува шум от Чикаго.
	— Майната ти!
	Халек затаи дъх, а сърцето му заби ускорено.
	— Готов си да изгубиш двеста хиляди долара, затова че ще се поразмърдаш малко. Какво са два дни?
	— Ще се обадя пак.
	— Чакай! Второ: всеки път, когато се обаждаш, искам да говорим с Джейни. И като казвам да говорим, значи наистина да говорим, а не да чуем нещо като: „Добре съм“ или „Отнасят се добре с мен“, защото това може да бъде записано на лента, преди да я убиете. Искам да й задавам въпроси, но не да я питам къде е, защото това не ме интересува. За мен е важно да знам как е тя. Отсега нататък, тъй като става дума за сделка, за бизнес сделка, ще говорим само за стоката и плащането, ясно ли е?
	— Стоката ли?
	Линията внезапно прекъсна и единственото, което Спайк чуваше, бе сигналът. Той се огледа за помощ, движейки главата си така, сякаш наистина можеше да вижда в сивкавата непрогледност, която го заобикаляше.
	Откъм ъгъла на стаята Яновски му викна:
	— Окачете слушалката, господин Халек.
	— Къде сбърках?
	— Хайде, окачете я.
	Спайк го послуша, после пак запита:
	— Къде оплесках нещата?
	— Онзи не е глупав, гледа да не остави следа.
	— Следа ли?
	Халек все едно че видя как Яновски кимна и го чу да изсумтява. Телефонът пак иззвъня. Той вдигна слушалката.
	— Вие май сами си го търсите да я намерите мъртва, а — излая гласът.
	— Не, не! — отвърна Спайк силно емоционално, после съжали. _Запази спокойствие!_
	— Защо тогава се опитваш да ми закачиш следа?
	— Не разбирам за какво говориш.
	— Полицията е там, нали?
	— Слушай! Полицията не я бива да разрешава въпроси с отвличания. Заложниците винаги ги убиват. Ние тук си искаме стоката. Това е сделка.
	— Ще се обадя пак.
	Телефонът пак замлъкна.
	— А сега какво? — въпросът беше отправен към Яновски.
	— Ще чакаме — отговори той.
	— Какво ще чакаме?
	Халек чу как едрият мъж сви рамене в спортното си сако от туид. После Яновски подхвърли:
	— Ами да речем звук от Чикаго? Нали вие това искате, не е ли така?
	— Да, да, това поисках.
	— Което на нас малко ни върши работа — продължи Яновски, — защото ни отвлича от звуците на мястото, където държат малката.
	След известно суетене във фоайето, Брайън Гранвил се втурна в стаята.
	— Бога ми, сержант, направихте ли вече нещо? Какви мерки вземате да търсите дъщеря ми? Какво става тук?
	— Ето Халек, питайте него.
	— Спайк. — Гласът на Брайън бе пренапрегнат, сърдит, но издаваше и уплаха. — За какво говори той?
	— Успокой се, Брайън. Мисля, че имам начин да открия Джейни. Смятам, че като използвам звуците при тези обаждания, можем да ограничим местонахождението й до една-две пресечки.
	— Луд ли си? — Халек усети дъх на алкохол. Брайън явно беше пил по време на полета.
	— Попитай сержант Яновски дали има по-добра идея.
	— Е? — Брайън се обърна към полицая.
	— Ние обикновено изчакваме, докато определят мястото, където да се оставят парите, след като са ги поискали, проследяваме ги, като се надяваме, че ще можем да си вземем детето или се спазаряваме да ни кажат мястото, където го държат.
	— Това звучи по-безопасно, отколкото да им играем трикове. Дайте им парите и си получаваме Джейни.
	— А какъв ще е стимулът им?
	— Какво? — не разбра Брайън.
	— Какъв стимул ще имат да върнат Джейни? Даваш им парите, а те ти отговарят, че са я намерили прегазена от автобус или ще измислят някаква друга история, ако ги хванат. Да я върнат означава сами да предоставят доказателство да ги изправят пред съда, особено ако тя ги е видяла. Ако ги е видяла, ако е видяла лицата им, те ще са принудени да я убият, за да се защитят срещу смъртно наказание. Тяхната основна грижа е първо да си получат парите. Затова единственият начин да държат Джейни жива е, ако ние проточим малко даването на парите и разберем къде е тя преди да е дошъл моментът на предаването.
	— Така ли е? — Брайън изстреля въпроса си по посока към Яновски.
	— Това е една възможност.
	— Не зная — въздъхна Брайън. — Просто не зная.
	— Ние вече знаем…
	— Знаем? — прекъсна го Яновски.
	— … знаем с голяма вероятност, че държат Джейни на място, където има вятърни дрънкалки, които се чуват особено при силен вятър и може би се виждат на прозореца, значи може да са съвсем близо до брега на езерото, че на това място разбиват бетон с пневматичен чук и шумът се чува ясно — ще рече на две, най-много три пресечки от жп платформа. Колко такива места има, а?
	— Може би стотици — избухна Брайън.
	Халек запази хладнокръвие.
	— Но има хиляди места във и около Чикаго, където може да е скрита. Така че ние стеснихме търсенето от хиляди на стотици само за пет часа.
	— Игла в купа сено — процеди Брайън.
	Халек искаше да попита дали Брайън има по-добра идея, но той изглеждаше съвсем безпомощен, изцяло обзет от емоции и съвсем парализиран, за да може да анализира нещата.
	Сега беше моментът за Халек да действа.
	— Сержант Яновски, трябва да анализирам най-новия запис.
	— Да?
	— Знаем вече нещо за това как говорят тези мъже. Те са поне двама и всеки си носи диалекта и известна патология на говора. Възможно ли е да проследим документацията за такова нещо?
	— Не, не водим документация за такива неща.
	— Значи нищо?
	Последва няколкоминутно мълчание, през което Халек почти чуваше как Яновски напъва ума си.
	— Може би не е зле да разпитаме охраната и надзирателите в затворите. Те живеят с тези хора и знаят какъв е говорът им.
	— Колко ще отнеме?
	— Още сега ще се разпоредя, но може би чак утре ще имаме нещо налице.
	— Опитайте се да го ускорите.
	— Добре. Нещо друго?
	— Всички патрулни коли да търсят вятърни дрънкалки по прозорците и пневматични чукове на две-три пресечки разстояние от спирка на железницата. Ако вече не се чуват ударите на чук, да търсят разбити тротоари или нещо подобно, което може да се разбива с пневматичен чук.
	Яновски го прекъсна като повиши глас:
	— Кой знае колко скрити места има, където вятърът раздвижва дрънкалките — дяволски трудно ще е да ги открием всички.
	— Не искам всичко да стане на минутата. Просто нещо да имаме налице — отвърна Халек. — Ще се задоволим с това, което открием, и ще видим какво ще излезе. Може пък да сме късметлии да стане бързо.
	Отново чу шумоленето на сакото на полицая, когато той му отговори:
	— Отивам да им наредя.
	— И само от сградата на полицията. Да помним, че онези могат да имат радио на полицейска вълна. А нашата сделка изрично казва „никаква полиция“. Нека спазваме това при всяка стъпка.
	— Някога мислил ли си, че си си сбъркал работата, Халек?
	Спайк не можа да усети интонацията. Възхищение ли? Присмех? Или и от двете по малко?
	— Да си сляп винаги си е било сбъркана работа, стига да имаш избор.
	— Тогава защо виждаш по-добре от всеки друг?
	— Питай ме пак след като съм анализирал последните записи.
	— Побързай — отвърна Яновски. — Струва ми се, че скоро ще имаш ново обаждане. И мисля, че онези ще ти докажат, нещо, което вече знаеш. Те са тук, в града.
	— Знам. Но къде?

	* * *

	Халек отчаяно се надяваше да извлече нещо от последния разговор, някаква нова и по-съществена диря, която да ги насочи правилно. За пръв път записът беше маркиран и с времеви граници — насложени върху записа бибипкания, които посочваха на всеки петнайсет секунди местното време. Сега вече за пръв път той можеше да свърже в едно издаването на даден звук с някакво разписание. Но в действителност записът беше истинска пустош. Нищо значимо.
	Или практически нищо.
	Чу се нещо, за което мислеше, че е вятърна дрънкалка, _тинк-тинк-тинк_, но тембърът и честотата се различаваха от предишния звук. Вместо какофония от такива звуци, тоест шум, отговарящ на всяка една пластинка в общата подредба, се чу само едно бибипкане, и то не като от вятъра, а съвсем ритмично. Той знаеше този звук, знаеше, че не е вятърът. Този звук бе по-силен и по-близко до телефона. Тонът беше по-висок, а звукът ритмичен и монотонен.
	_Мисли!_
	Какво можеше да е това, което е било в близост до телефона на обаждащия се и издаваше такъв звук? Защо му бе така познато?
	Ели го прекъсна с разтреперан глас:
	— Спайк, да ти донеса ли нещо?
	— Кафе, черно — отвърна той.
	— Идвам веднага.
	— Как е Брайън?
	— Едва успявам да го успокоя. Знаеш го, иска незабавно действие.
	Халек разбра, че тя премълчава, че всъщност искаше да му каже: „Смята, че трябва да помислим дали да не дадем снимката й на медиите. Телевизията. Листовки в супермаркетите, този род неща“.
	— А какво казва Яновски?
	— Казва, че това е един от подходите.
	— Дипломатично — отвърна Халек.
	— А ти какво мислиш, Спайк?
	— Аз искам да си върнем Джейни жива и здрава. Това е всичко. Ако успеем да спечелим още малко време, може би ще се сдобием с достатъчно информация от тези ленти, за да кажем къде точно е тя. Тогава ще можем по-добре да я защитим. И ще отидем да си я вземем. Но дори това да не стане, Ели, все пак можем да преговаряме за парите, да определим мястото на предаването им и да се надяваме, че те ще я пуснат да си върви според плана.
	— Какъв план?
	— Този, който ще им изложа. Те прекъснаха разговора преди да заговоря по този въпрос, но следващият път като се обадят, ще го научат.
	— Какво искаш да направя аз, Спайк?
	— Да го убедиш, Ели. Той ти има доверие.
	— Не знам, Спайк.
	— Знаеш, Ели.
	— Не съм сигурна, Спайк.
	— Спомняш ли си, когато дойдох за пръв път у вас след злополуката? Спомняш ли си как той настояваше да поеме цялата отговорност, как искаше да ми даде автомобил с шофьор, който да ме разкарва навсякъде, как едва ли не искаше някой да ми държи оная работа като пикая?
	— Да, спомням си — отвърна тя през смях.
	— И как не ми вярваше като му казвах, че мога сам да се движа навсякъде. Не искаше да повярва, че мога да бъда хем независим, хем в безопасност. Просто не можеше да спре да се опасява, че ще ме прегази нещо още на първата пресечка. Не даваше и дума да става, че мога да живея своя собствен живот, когато заплаших, че се изнасям, но накрая се съгласи и то, когато _ти_ го убеди.
	— Спомням си.
	— А сега не знам какво си му казала и как си го казала, но смятам, че му изброих всички възможни разумни аргументи и той пак се опъва. Аз може да съм сляп, но не съм глупак, така че няма да се карам с него, когато се отнася за собствената му дъщеря — негово право е да решава, не мое. Но, за бога, Ели, малко му трябва, за да го убедиш, знам, че е упорит. А в случая греши, защото именно сега ние сме безсилни. Именно сега похитителите държат всички карти и контролират скоростта на играта. Не променим ли това положение, играта ще протече точно както те са я планирали, а ние нямаме представа какво са намислили.
	— Да, прав си.
	— Тогава накарай и Брайън да мисли същото. Накарай го да види, че ние сме в положение като… като, ами, все едно че вървим по опънато въже с нитроглицерин и в двете ръце и трябва страшно да внимаваме да пазим равновесие, да не се подхлъзнем, дори да не дишаме прекалено учестено, защото единственото, което можем да си позволим, е да се придвижваме само стъпка по стъпка, много, много внимателно.
	— Ще направя каквото мога.
	— Ти нали не се съмняваш?
	— Аз… просто… къде е тя, Спайк?
	— Търпение.
	— Имаме ли време за много търпение?
	— Поне до следващото обаждане.
	— Какво ще стане тогава?
	— Ще видиш.
	— Спайк, ние имаме право да знаем каква игра играеш. Става дума за нашата дъщеря.
	— Не съм го забравил.
	— Извинявай, но…
	— Хей! Какво трябва да направи човек в тази къща, за да му дадат чаша кафе? Да проси на улицата ли?
	— О, да.
	Халек чу Ели да се отдалечава с бързи стъпки от бърлогата му и да се качва по стълбите, а той продължи да се концентрира върху втория звук от записа, който може би, да, може би, е интересен. Беше някъде на фона на другите шумове, много нисък, почти, но не съвсем несъществуващ. Той даде команда на компютъра да го изолира и засили, за да може слухът му да приеме всички шумове на този отрязък от лентата, като изпусне основните звуци като например човешки гласове и да извлече и най-малкия сигнал за нещо от този шум. Това, което получи като резултат, го накара да проточи врат напред, напрегнат до крайност от възбуда.
	Възможно ли беше да е това?
	Той върна лентата, прослуша я отново и отново. Все същото — не смееше да се зарадва, толкова хубаво беше. Силното свистене на въздуха, механичен вой, после приглушен тътен. Мили боже! Точно това си беше! _Съвсем истинско!_
	Той вече не се съмняваше, че това е тътенът на товарен реактивен самолет, който е на път да се приземи, летейки почти над мястото на обаждането или поне толкова близо, че да се различи характерното доплерово превключване от високата честота на подхода към пистата до ниската честота на спадащата скорост при кацането.
	Сега вече имаше време.
	Дигиталното часовниково устройство и синтетичният гласов сигнален номератор фиксираха времето на десет часа, тринайсет минути и трийсет секунди вечерта, тоест 22 ч. 13 мин. и 30 сек. по двадесет и четири часовото отчитане по часовник.
	Халек бе в еуфория.
	Колко самолета можеха да прелитат толкова ниско, та да бъдат чути от земята при подстъпа към кацането — кое от двете летища бе — О’Хеър или Мидуей? Ще се наложи да провери и двете. Това ще свършат хората на Яновски. Сега поне имаха черно на бяло права въздушна линия, всъщност две, тъй като имаше две летища. Халек знаеше от практиката си да изработва шумове от самолети за филмите, знаеше, че федералните правила изискваха приближаващите се самолети да отстоят един от друг на… Колко? Помъчи се да си спомни — една минута? А колко писти бяха отворени за кацане? Значи още информация е нужна. И все пак… Изведнъж надеждата му угасна. Освен ако Джейни въобще не беше в Чикаго.
	Горе телефонът иззвъня.
	— Халек! — изкрещя Яновски.
	— Нека се обадя аз — възрази Брайън Гранвил.
	— Брайън — обади се Ели, — не ги обърквай с нов глас. Нека не си мислят, че сме сменили правилата.
	Халек се втурна нагоре по стълбите, завъртя се около колоната на площадката, като вземаше по две стъпала наведнъж, прекоси фоайето и грабна с една ръка слушалката, а другата вдигна високо, за да даде знак на останалите да пазят тишина, после изрече запъхтяно:
	— Дом Гранвил.
	— Ето, слушай — заповяда му обаждащият се.
	Телефонната слушалка се изпълни с шум, който приличаше на силен грохот.
	— Какво има? — запита Халек. Той наистина не разбираше нищо.
	— Ето ти чикагски шум, кретен такъв. {e}Най{/e}-чикагският шум, който можеш да искаш.
	— Какво е това?
	— Пусни си телевизора. Седми канал. Ей Би Си.
	Линията се прекъсна. Халек мислеше трескаво. Какво общо има телевизията? При все това той извика, без да се обръща конкретно към някого:
	— Пуснете телевизора. Седми канал.
	Брайън избухна:
	— Какво общо, дявол да го вземе, има телевизията с връщането на Джейни, освен да покаже снимката й, та да се намери някой, който да ни насочи къде може да са я скрили!
	Ели бързо прекоси дневната, която бе в съседство и пусна телевизора на канала на Ей Би Си в Чикаго — Дабълю Ей Би Си. Картината бързо се появи заедно с придружаващия я звук. Чу се гласът на Франк Джифърд:
C>
	А „Мечките“ са на Грийн Бей седемнайсет, във втората третина на полето… остават още петдесет секунди до края на първото полувреме тук на терена на „Солджър Фийлд“ и както сами виждате, мачът се играе при студено и типично за Чикаго ветровито време днес, понеделник вечер.
C$
	Халек се обади пръв:
	— Той се е намирал на „Солджър Фийлд“.
	— Е и какво от това? — попита Брайън.
	— Значи е в Чикаго — въздъхна Халек. — Досега не бях сигурен.
	— Спайк, това не ни води доникъде. — Търпението на Брайън се бе изчерпало.
	— _Au contraire_* — възрази му Халек. — От последните два разговора се приближаваме до истината по-бързо отколкото очаквах.
	[* Au contraire — напротив (фр.). — Б.пр.]
	— В какъв смисъл? — Гласът на Яновски издаваше истинско любопитство.
	— Намерете карта на Чикаго. Хубава карта — заповяда Спайк.
	— Имам една, в едно от чекмеджетата в кухнята — промълви Ели.
	— Донеси я!
	Ели се отдалечи и се върна светкавично бързо.
	— В колко часът бе последното обаждане? — попита Халек.
	— Около десет и четирийсет и четири — отвърна Яновски.
	— Точното време е на записа — обясни Халек. — Но за по-бързо пресмятане, да кажем, че е било в десет и четирийсет и четири, а предишният — в десет и тринайсет. Разлика трийсет и една минути. Което означава какво?
	Халек изчака някой да направи сметката. Но тъй като никой не се обади, той поясни:
	— Ще рече, че похитителят, който е бил загрижен да не го проследят, се е придвижил от мястото, където държат Джейни, до стадиона за трийсет и една минути.
	— Откъде знаеш, че е бил на „Солджър Фийлд“? — попита Яновски. — Откъде може да си сигурен, че просто не е доближил слушалката до телевизора?
	— Шумът на тълпата беше приглушен — отвърна Халек, — не като при шум на тълпа в телевизионно предаване. А вятърът профуча между устата му и телефонната слушалка. Според мен той е бил на открито, може би на паркинга. Може би още се опасява, че можем да организираме преследване и не е искал да влиза в стадиона, където биха могли да затворят изходите.
	— Да затворят изходите? — изсумтя Яновски. — Тоя приятел или гледа много телевизия, или е луд. Как могат да бъдат затворени изходите? И защо? Кого ще търсим, дори да знаем, че той е сред тълпата? Тоя май страда от параноя.
	— Може би — отвърна Халек. — А може би просто го е страх. Затова трябва да внимаваме да не го изплашим. Не можем да си позволим лукса да го изнервим. Нашата цел е да го убедим, че действаме с най-голяма експедитивност и че изцяло желаем да си сътрудничим с тях.
	— И как ще го постигнем? — обади се отново Брайън, но този път гласът му, макар и все така сърдит, бе по-спокоен и уравновесен.
	— Ще разчитаме на алчността му — отговори Халек. — Ще го насърчим да остане в играта.
	— Как? — пак попита Яновски.
	— Ще постъпим като истински бизнесмени — додаде Халек. — Ще му предложим премия за това, че ни сътрудничи.
	— Премия? — възкликна Брайън Гранвил. — Тоя тип иска двеста хиляди долара.
	— За които му казахме, че не може да ги има до вдругиден и той ще ги очаква тогава. Но можем да му кажем, че ще получи пет хиляди в брой веднага. Ще го попитаме само къде, кога и при какви условия би желал да му ги доставим.
	— Ей така, без нищо? — сопна се Брайън.
	— Не, не е без нищо. Ще поискам да говоря с Джейни. Това е едно от нашите условия. Не забравяйте, че това е бизнес. Ние се придържаме към нашите задължения, те си имат своите. Ето така ще играем.
	— Значи ще ги хванем, когато отидат за стръвта? — попита Брайън.
	— Не. Тогава ще ги оставим да си я вземат. Никакви опашки след тях, никакво наблюдение, никакви подозрения.
	— Ще ги оставим да си я вземат?! — възкликна Яновски. — Но ние можем да им сложим наблюдение без те да разберат…
	— Отрицателно!
	— Откъде знаеш, че няма да се задоволят с петте хиляди, да убият Джейни и да избягат? — изкрещя Брайън.
	— Защото ще получат петте хиляди твърде лесно. Никакъв шум, никакво вмешателство или каквато и да било каша, нито следа от полицията. А човек, който може да извади пет хиляди от днес за утре, при това си е спазил обещанието, е безценен, такъв човек, без съмнение ще извади двеста хиляди за два дни.
	— Рисковано — въздъхна Яновски.
	— Цялата работа е рискована — откликна Халек.
	— Няма две мнения — съгласи се ченгето.
	Халек взе картата и запита:
	— Някой да има флумастер?
	— Аз имам нещо като маркер, подходящ за случая — отвърна Яновски.
	— А сега, сержант, кажете ми, колко далече може да се стигне от стадиона Солджър Фийлд за трийсет и една минути в понеделник вечер?
	Яновски се напъна да налучка:
	— Имай предвид, че някои от тези типове карат като бесни, дори в центъра, близо до централната жп линия, но каквото и да правят, трафикът си е трафик, та дори някой, който е достатъчно луд да прескача пътните платна, не може да кара с повече от, да речем трийсет мили в час, средно, като се вземе предвид и времето за престой на светофарите. Та значи, трийсет мили максимум.
	— Умножено по трийсет минути — додаде Халек — прави петнайсет мили.
	— Е, и? — въпросително го погледна Яновски.
	— Начертай кръг с радиус петнайсет мили около Солджър Фийлд. Колко по-голям ще трябва да е кръга, ако вземе влак? Знаем от първото обаждане, че наблизо има гара.
	— С влак ще му отнеме повече време заради ходенето пеш до гарата, чакането на първия влак, после спирките и така нататък — въобще не може да стигне до стадиона по-бързо отколкото с автомобил. Така че ако вземе обществен транспорт, кръгът ще е по-малък.
	— Тогава те държат Джейни — започна Халек с поверителен тон — някъде в този кръг, близо до жп гара, на място в близост до натрошен тротоар, в къща, където има вятърни дрънкалки.
	Ели се появи с кафето.
	— Спайк, ти искаше кафе.
	Той взе чашката, разбърка кафето и замръзна като чу металното почукване на лъжичката, тъй като в миг разбра какъв е бил звукът при предпоследното обаждане.
	— Слушалката е държал някой, който е пиел кафе, чай или горещ шоколад, каквото и да било, и е разбърквал с лъжичка.
	— Как по дяволите разбра това? — попита Яновски.
	— При последното обаждане от мястото, където държат Джейни, се чу звук на метална лъжичка, звънкаща о чашката за кафе.
	— И каква полза, по дяволите, имаме от тази нищожна информация? — попита Брайън.
	— Не знам. Но би могло да означава, че са отседнали някъде, където е обзаведено и в шкафовете има чаши за кафе. Това също стеснява периметъра. Може да означава, че не са отседнали в хотелска стая или в опразнена за разрушаване сграда, където ще трябва да си носят кафе в пластмасови чашки. Пластмасата не звънти.
	— Може би. — Яновски звучеше скептично. И то не здравословно скептично, което Халек би приел, а по-скоро нервно скептично, нещо като нервността на Брайън. Ако беше така, те губеха доверие в него, което бе лошо.
	— Погледнете кръга — извика Халек като разгърна картата, а наум си представяше града. Той познаваше добре Чикаго. Преди много време бяха правили филм от поредицата, посветена на Чикаго: „Обикновени хора“, „Рисковано дело“, „Почивният ден на Ферис Бюлер“ и „Приключенията на гледачката на деца“. Така че знаеше какво ще видят.
	— Проумявате ли?
	Яновски се обади пръв:
	— Половината кръг е в езерото Мичиган, а те не могат да са там.
	— Бинго. Значи имаме само полукръг с радиус петнайсет мили, ограничен на изток от брега на езерото с център стадиона. А има и друго важно съображение.
	— Какво? — беше Брайън. Тонът му — остър, нетърпелив.
	— Мястото, където държат Джейни, е близо, много близо до коридор за полети. Не зная дали летището е Мидуей, или О’Хеър, но кръгът показва, че трябва да е едно от двете. Дигиталният таймер на лентата показва, че е станало в десет и тринайсет. Ще ми трябва някой, който да събере информация за кацащи самолети.
	— Е, Яновски? — рече Брайън.
	— Някой ще се заеме с това утре рано сутринта.
	— Утре рано сутринта ще е твърде късно — възрази Халек. — Трябва ни някой сега. Не е нужно да умее да борави с пистолет. Но ще трябва да е някой, който да разбира от компютри, ако е възможно, и да знае как се събира информация. Може и някой диспечер, който не е на смяна, да свърши работата.
	— Ще видя какво мога да направя, но без обещания.
	— Това е добре, защото след около двайсет минути ми пристига още оборудване от Лос Анджелис на О’Хеър. Носи го специален куриер, мой приятел, който ще го достави в дома ми, където отсега нататък ще е центърът за издирване. Искам някой да го посрещне на О’Хеър с немаркирана кола, за да съм сигурен, че всичко ще е наред с придвижването му. Служителят от нощната смяна ще го пусне да влезе.
	— Ами телефонните обаждания? — запита озадачено Ели.
	— Могат да бъдат прехвърляни в дома ми.
	— Ще се погрижа приятелят ти да бъде ескортиран — отвърна Яновски и вдигна слушалката.
	— Да побързаме — додаде Халек. — Не знаем кога ще дойде следващото обаждане. Ако не се свържат с нас, могат да си помислят, че сме организирали щаб за издирване тук. А това означава, че могат да се паникьосат и… е, останалото го знаете.
	Елън грабна слушалката на телефона и включи устройството за прехвърляне на разговори, като помоли Спайк да повтори номера си.
	— 827–3756.
	Халек слушаше внимателно, за да е сигурен, че тя повтаря правилно последователността на цифрите.
	— Не можем да си позволим лукса да оплескаме нещата — обясни й Халек. — И това ще е последният път, в който вие, сержант Яновски, и вашите хора посещават този дом, докато не си върнем Джейни.
	— Какво? — извикаха в хор и тримата, като гласът на Яновски експлодира от гняв, Ели бе стресната от учудване, а Брайън бе направо бесен.
	— Представете си следното — спокойно им отговори Халек. — Дали сме им уверения, че полицията не е замесена. Това е част от сделката. Ако бях сигурен, че можем да я направим без полицията, нямаше въобще да ви занимавам с всичко това. Не се обиждай, Яновски, но ако загубим Джейни заради нещо, което вие направите, кой ще страда? Не вие, нали? За вас ще е просто още един работен ден. Кой носи отговорност? Ти? Ти казваш, че правиш най-доброто в случая, прикрил си се добре — всичко, както е по инструкциите. Така че дори и да направиш някоя глупост, тя ще е с благословията на началството ти и ние не можем да я предотвратим с нищо. Такава една глупост например може да бъде следната: хвърчат си полицейски коли от сутрин до вечер до и от този адрес. Колко му е някой от бандата да е натоварен да мине с кола, да огледа това място и да види всичко? Може ли някой да спре бандитите да не направят това? Помисли си.
	— Не можеш да вършиш цялата работа сам, Халек! — разпени се Яновски.
	Халек вдигна ръка и продължи:
	— Знам. Аз съм сляп, аз съм сам и не мога да избегна допускането на някоя грешка от моя страна без твоята помощ, Яновски. Без твоята помощ аз не само съм сляп, но съм и нещо, което никога не съм бил още от времето, когато ослепях. Аз съм безпомощен. Мога сам да пресека Мичиган авеню в най-натоварения час без ничия помощ, но не мога да открия едно малко момиченце в този голям град, освен ако не ми помогнеш. Това ли искаш да чуеш?
	— Окей, Халек. Харесва ми подходът ти — отвърна Яновски. — Но ще трябва да ме оставиш да се оправя с официалната страна на нещата, защото си има правила за това. Трябва така да организираме работата, че да изглежда, че и ние вършим нещо, да сме готови да дадем обяснение защо правим това, а не онова, и то обяснения, на които шефовете в полицейското да повярват. Не можеш да постъпваш така.
	— И дума да не става. — Халек усещаше, че сержантът иска да говори, че беше мълчал твърде дълго и че в собствените си очи се виждаше като човек, който не държи операцията под контрол. А Халек на всяка цена, каквото и да му струваше, трябваше да го спечели. В същото време той съвсем не искаше полицията да държи операцията в свои ръце, защото знаеше, че там цари тромавост и бюрокрация. Това беше чикагската полиция — известна, че взема подкупи, че си затваря очите за превишена скорост, че влиза в домовете на умиращи възрастни хора, за да им прибере парите, преди да са дошли вещите лица, за да установят истината. По всичко личеше, че самият Яновски е свестен и почтен, но той беше в един кюп с хлъзгави мошеници. Колкото и да се мъчеше да забрави всичко това и да се концентрира върху Джейни, Халек и наполовина не вярваше на неговите уверения: „Ще ви доставим информация възможно най-бързо и т.н.“.
	— Освен това ще искам на стената ми да виси голяма подробна карта на Чикаго, за предпочитане контурна, за да се виждат размера и формата на сградите в зоната за претърсване. А също жълти маркери и цветни кабарчета.
	— Че защо? — попита Яновски. — Ти не виждаш.
	— Аз не виждам, но помощникът, който ще ми дадеш, вижда. А като назначиш такъв, той ще държи връзка с теб щом стесним претърсването.
	— Нещо друго?
	— Кафе. Много черно кафе. И амфетамини.
	Тишина. Накрая Яновски рече:
	— Това е незаконно. Аз не мога да изписвам наркотици, Халек.
	— Добре — отвърна Халек, като се чудеше какво ли се прави законно.
	— Какво друго?
	— Сега да пренесем оборудването до моя апартамент, за да е готово като почнат да се прехвърлят разговорите. А също и картата. Трябва да започнем незабавно скицирането на жп гарите в зоната на издирването. Това може да бъде завършено дори преди да сме получили информация за пристигащите полети. Всичко, от което се нуждаем, е да се появи помощникът и да започне чертането.
	— Да предполагам ли, че го искаш да е на разположение, когато си пристигнеш у дома? — изсумтя Яновски.
	— Джейни ще оцени това — бързо реагира Халек. Твърде много ли искаше?
	— Е, ще гледам да уредя да е някоя хубава блондинка.
	— Какво значение има за мен това, дявол го взел? Един глас в тъмнината, нищо повече. Едно нещо да е сигурно — това лице да борави добре с компютри.
	— Ще видя какво мога да направя.
	— Благодаря ви, сержант Яновски — обади се Брайън Гранвил. — Не мога да изразя колко…
	Халек чу как Яновски рязко разряза въздуха, като вдигна едната си ръка в знак на команда за мълчание:
	— Както тук чухте господин Халек да казва, аз просто си гледам работата. Нещо друго?
	— Аха — сети се Халек. — Ще ми е нужно още стандартно оборудване. Засега да пренесем всичко, което имам тук. Времето напредва.

	* * *

	Стан Блак пристигна от летище О’Хеър със специален полицейски ескорт преди Халек и вече беше вързал уникалните свръхчувствителни устройства за записване към телефона на Халек, като остави свободна линията, която телефонната компания току-що бе открила, за да се координира издирването с полицията. Когато Халек прекрачи прага, всичко, от което се нуждаеше, беше готово, включително и допълнителен чифт слушалки за помощника, който Яновски щеше да изпрати. По шума на стъпките заключи, че в апартамента се намират трима души.
	— Кой е тук? — попита той. — Ти ли си, Стан?
	— Ела насам, Халек. Тъкмо приключвам закачването.
	— Благодаря ти, че дойде. Важно е, а също така и секретно.
	— Ясно. Запознах се със сержант Яновски, но не…
	Яновски издуха носа си, после се намеси в разговора:
	— Халек, доведох ти помощник. Офицер Дебра Серафикос не е на смяна и сервираше горещ обяд на бездомните. Успях да я убедя да дойде и да помогне тук.
	— Ще й се плати. Искам да кажа, това като задача ли си й го поставил?
	— Такова нещо не мога да призная официално, Халек.
	— Аз ще ви платя — обърна се Халек право към мястото, където знаеше, че стои тя.
	— Ще трябва да получа разрешение за извънслужебна работа — отвърна Дебра Серафикос със спокоен, ясен глас, доста гърлен за жена, но фино модулиран. Малко носов — само хора като Спайк Халек и Стан Блак можеха да го забележат.
	— Значи няма да си жертвате времето, без да ви се компенсира. — Халек знаеше, че малко прекалява, но това не беше само въпрос на етика. Той не можеше да приеме някой да работи като доброволец и да си тръгне като такъв.
	— Има и други начини на компенсация.
	Халек подмина тези думи. Нямаше време за спорове.
	— Стан ще ви покаже оборудването и ще ви обясни какво да правите.
	— Добре. — Натрапващ се глас, човек би казал прелъстителен, но Халек знаеше, че това не означава нищо. Гласът, който той бе използвал в озвучаването на един свой филм „Развълнувай ме до смърт“, а именно изкусителни телефонни обаждания — бе на една седемдесет и две годишна сто и десет килограмова баба от Пасадина с един ампутиран над коляното крак. Но този глас бе толкова еротичен, че можеше да предизвика сексуални сънища у мъже в реанимационно отделение. Затова той се засмя сам на себе си и реши да си представи Дебра Серафикос като сто и петдесет килограмова, висока метър и осемдесет състезателка по борба, която щеше да спаси Джейни. Единствено това беше от значение.
	Халек почти виждаше, а със сигурност си представяше начина, по който Стан Блак отстъпва малко назад от апаратурата, протяга ръка, повдига вежди, въздъхва — дотолкова можеше да чуе — почесва врата си, поразтърква го, после потърква чело, примигва, отново въздъхва — ето на — и тогава започва да въвежда непосветената в сложностите на акустичния синтез и анализ.
	Чу се гласът на Блак:
	— Тук имаме интерактивен набор от инструменти, всички свързани помежду си, но също така в състояние да работят независимо един от друг. — След което продължи да й показва как работи системата, включително бутоновите слушалки.
	След като приключи, я запозна и с обратната страна на медала:
	— Факт е, че апаратурата е изключително чувствителна, но тя не тълкува данните. Тя не може да извлича, нито да приписва звуците към техните източници.
	Халек чу как Стан се премести една-две крачки встрани, после спря.
	— Но… — продължи Блак — това малко нещо тук може. Компютърът IBM PC/X заедно със софтуера за специално интерпретиране, който е вкаран в него, може да прави честотен анализ и съответстващите относителни профили на интензитета въз основа на съществуващи архивни звуци като сравнява неизвестни сигнали с тези, произведени от различни източници и да ви каже какъв е звукът с различна степен на достоверност. Колкото повече звуци има в библиотеката ви, толкова по-добри резултати.
	Стан Блак връчи на Дебра списък на операциите.
	— Тук съм ги описал всичките. Но, разбира се, Спайк написа програмата и как се работи с нея.
	Отново въздишка — вездесъщата въздишка на Стан Блак, след което той добави:
	— Помолих Черил утре сутрин да ти изпрати от Лос Анджелис библиотека със звуци.
	— Тя, обаче, дава резултат само ако имаш звук, към който да препратиш този, над който работиш.
	— Така е — отговори Стан.
	Яновски отново се прокашля.
	— Това, което иска да каже Спайк — продължи Блак, — е, че не е възможно да имаме в компютъра всеки звук от природата. Ето защо, най-добрите попадения идват от остро и опитно ухо като това на Спайк.
	— Обясни на Дебра как става директното сравняване — продължи Спайк. — Това е много важно.
	— Директното сравняване е способността да получиш звук директно и да го сравниш с неизвестен източник.
	— Да направим демонстрация на запис номер две — подхвърли Халек.
	— Като използваме какво?
	— Донеси ми чаша с вода, също и лъжичка — от кухнята.
	След кратко тръшкане на вратички на шкафчета и скърцане на чекмеджета, Блак се върна и му ги подаде.
	— Сега записвай и брой така: три, две, едно…
	Халек започна да разбърква с лъжичката, като правеше кръгови движения в наполовина напълнената чаша в продължение на около пет секунди, после спря:
	— Сега върни записа и дай команда „Search“ (Търси!).
	— Спайк иска компютърът да локализира мястото върху лентата, което е възможно най-сходно с неговия запис. Ето го.
	Моментално се чу звънтенето на лъжичката от обаждането на похитителя.
	— Натисни „Compare“ (Сравни!) — продължи Спайк.
	Чу се някакво шумолене. Той се досети, че Блак настанява Дебра Серафикос пред клавиатурата.
	— А сега Спайк и Дебра питат компютъра — обясни Блак, — доколко звукът на записа е сходен с онзи, който току-що записахме. И както виждате, отговорът идва по три начина.
	— Виждам го — обади се Дебра докато разчиташе първия отговор. — Деветдесет и пет процента достоверност.
	Следващото, както обясни Стан Блак, бе табуларна версия на аналитичната разбивка.
	— Направено е сравнение на височината на тона, обертоновете и рефлексиите, и тъй като това е периодичен, тоест пулсиращ звук, също и относителната честота на звънтенето. Ти разбъркваше прекалено бързо, Спайк.
	— Извинявам се, но съм развълнуван.
	И двамата се разсмяха, едно разтоварване на напрежението, което бе добре дошло.
	— Последният отговор, който прилича на група островърхи планински масиви в едно тясно пространство, е визуален дисплей на звука. Колкото по-силно записан е даден звук, толкова по-висок е планинският връх. Колкото по-мек е някой конкретен звук, толкова по-полегат е планинският склон и по-плитка долината. Ние можем да направим разбивка като използваме многоканален анализатор и да покажем на дисплея всеки един компонент, от който се състои комплексния шум, и да го представим, както виждате, с определен цвят.
	— Умно — одобри Дебра.
	— Разбрахте го, значи? — попита я Блак.
	— Мисля, че да.
	— Ако имате проблеми, обадете се. Или пък запитайте господин Магьосника тук зад мен.
	— Благодаря ти, Стан.
	— За нищо. Струва ми се, че ще трябва да премина през един курс за усъвършенстване, докато съм в този град. Приятно ми беше да ви видя, приятели, само да не беше по… такъв… — Блак се измъкна преди да завърши изречението си и остави Халек да изпълнява плана си.
	— Може да ми потрябваш довечера — обърна се той към Дебра без да се замисля.
	— Кажи за какво?
	— Не, не — махна с ръка той, за да заличи неудобството от думите си. — Трябва да направим дистанционно калиброване на записите, като използваме телефонен спикер с интерфейс към портативен касетофон, който да поставим на трийсетина метра от жп гара, после на шейсет метра, докато престане да свети сигналът за запис.
	В гласа й прозвуча недоумение, когато го запита:
	— Знаеш ли колко е часът?
	— Без съмнение — четиридесет и осем часа преди Джейни Гранвил да умре.
	Тишина. После Яновски:
	— По дяволите, Халек, знаеш ли каква е температурата навън — минус петнайсет градуса.
	— Дай ми портативния касетофон — заповяда Халек. — Сам ще го направя.
	— Не! — сърдито настоя Дебра Серафикос. — Аз ще го направя.
	— Ще се видим тук след малко — отвърна Халек.
	После затръшна след себе си вратата, като остави Яновски със зяпнала уста.
	— Сам си го търсиш.
	В същия момент нещо издрънка върху един от шкафовете на Халек.
	— Какво е това? — попита Дебра.
	— Едва ли е лекарство за кръвно — отвърна Яновски. — Не ме питай, аз нищо не знам.
	Амфетамини. Наркотици. Червенички.
	Стари приятели.


>	Четвърта глава

	Дебра Серафикос влезе, пое глътка топъл въздух и затвори вратата.
	— Гадно време! — възкликна тя. — Такъв студ е, че задникът ти замръзва през дрехите.
	— Съжалявам — отвърна той. — Сложи касетофона в онзи сак с ципа за десетина минути да се затопли, после можем да се захванем за работа.
	— Някакви нови обаждания?
	— Никакви. — Той чу как тя прекара ръка по купчинка малки твърди топчета на шкафа и го запита:
	— Какво е това?
	— Амфетамини, струва ми се.
	— Струва ти се?
	— При докосване ми изглеждат като амфетамини, като чух да ги загребваш с ръка пак са си амфетамини, а и вършат работа като амфетамини.
	Халек изрече тези думи вземайки висока октава, някъде чак в небесните висини, сякаш бе предприел странно пътуване в стратосферата — царството на тъмнината, в което той бе необикновено подвижен, ушите му нащрек, а ръцете и езикът му ненормално чувствителни абсолютно към всичко. Най-вече ушите му, защото той така искаше.
	Тишина. Осъждаше ли го тя?
	— Има ли кафе?
	— В кухнята.
	Отваряха се и се затваряха врати на шкафове.
	— В хладилника — рече Халек и докосна клавиатурата, като се вслуша в сигнала за запис. През раменете си бе прехвърлил чифт слушалки, каквито се използват в медицинската научноизследователска работа, за да се определи дали пациентът чува, или не чува добре. Те можеха да възпроизведат интензитет с магнитуд по-нисък от шума на паднала топлийка. С тяхна помощ и заедно с блокиращите филтри той можеше да чуе и най-слабия шум, влязъл в слушалката на похитителя при обаждането му.
	— Къде е металната кутия?
	— Не е в съдче, а в пластмасова торбичка.
	— Сам си мелиш кафето? Страшен си и се справяш отлично.
	— Трябваше да ме видиш преди… — Той прекъсна думите си. Психоаналитикът му бе казал, че този род мислене не води доникъде.
	— Не съм те познавала преди, затова няма значение.
	— Колко е часът? — припряно попита Халек, тъй като се почувства неловко от посоката, която бе взел разговорът.
	— Един. Как се чувстваш? — Бе сложила ръка на рамото му и започна да масажира врата му, натискайки силно, но внимателно. Стана му приятно.
	— Добре съм. А ти?
	— Окей — прозя се тя. — Бих пила малко кафе.
	— Яновски потвърди ли, че ще ти се плати?
	— Не — раздразнение в гласа. — Защо?
	— Сигурен съм, че ще ти платят. Колко вземаш на час за извънредна работа?
	— Господинчо, не можеш ме накара да работя извънредно, като знаеш полицейските тарифи за моя ценз. Не си струва.
	— Тогава защо работиш?
	Кафемелачката се събуди за живот и той чу как кафеените зърна се превръщат на прах, която се изливаше постепенно във фунията на кафемашината. Едва когато потече и водата, тя му отговори:
	— Яновски знаеше, че ще се съглася.
	— Но защо?
	— Какво е това? Разпит ли?
	— Слушай… — Халек се опитваше да контролира гласа си, да избегне потреперването му, да го направи по-дълбок за авторитет и по-бавен и ритмичен, за да печели доверие — все трикове на радио- и телевизионните говорители — но гласът му съвсем не отразяваше чувствата му. Добре, имаше помощничка — жена, за която не знаеше нищо и която беше тук по неразбираеми за него причини. Дали не беше невероятно дебела и грозна, отхвърлена от обществото и диреща смисъл на живота си? В такъв случай щеше ли да е така темпераментна и нежна, сменяща настроенията си и отговаряща с неохота на въпросите му, щеше ли да се затваря като мидена черупка, когато той изпитваше нужда да разговаря с нея, да изхвърча ненадейно от стаята, когато бе уморена, раздразнена или се чувстваше неудовлетворена? Или пък беше красива — току-що скъсала с приятеля или съпруга си, готова да си губи времето, да се хваща като удавник за сламка, за да улови момента, да се разсейва за неща, които при други обстоятелства биха грабнали вниманието й? Което и от двете да беше, имаше някакво значение. Той искаше да знае колкото се може повече за нея, тъй като това щеше да му помогне да я контролира. По дяволите, искаше дори да знае дали не е в месечния си цикъл. Засега той бе на тъмно, чувстваше се безпомощен, зависим и уязвим. Джейни заслужаваше по-добро.
	— Положението е такова: изчезнало е едно момиченце — продължи Халек — и имаме някакви си четирийсет и осем часа да установим къде е, преди да предадем парите, но така както аз го искам.
	— Същото искам и аз — звучеше искрено. Отлично. — И не смятам, че подходът на полицията е по-добър. Виждала съм ги да водят нещата към много по-лош край.
	— Какво?
	Дълга въздишка, сякаш я бе потискала с години.
	— Преди две години — обясни тя. — Работех по отвличане, босът — Яновски. Както се сещаш, искането бе за откуп с определено време и условия за доставяне на парите. Доста сложна ситуация, защото трябваше да се сетим, че първата явка е само проба и че ще наемат контрабандист за куриер, който не знае нищо по случая, да прибере пакета от парка или някъде другаде — сред тълпата или от сграда, а това означаваше, че ако някой от бандата похитители наблюдаваше как онзи прибира парите, можеше да разбере дали не е следен.
	— Никаква диря ли нямахте?
	Тя очевидно поклати отрицателно глава, като очакваше той да я види. Така или иначе, тя продължи разказа си, сякаш разчиташе, че той е видял жеста й:
	— Яновски беше много нервен за всички тези работи, защото бе провел ПСА — психологически стресов анализ…
	— Психологически какво?
	— Психологически стресов анализ — показва напрежението в гласа на човек, от което се разбира дали лъже.
	— Продължавай. — Халек едновременно слушаше и мислеше. Ако можеха да изкопчат от Яновски един такъв апарат и да го закачат на тяхната система, щяха да разберат дали похитителите са честни, дори да преценят такива неща като промяната в степента на опасенията им, като се почне от първото през по-следващите обаждания.
	— И така Яновски се писа умник. Бандата се опитваше да измъкне пари от местен брокер на име Калвърн. Но те сбъркали и отвлекли дъщерята на данъчен агент с фамилно име Калвърт, която била в същото училище с другото момиче. ПСА-то показа, че онези не са разбрали грешката или просто не ги е било грижа. Всеки, чието дете посещаваше това училище, е смятан за богат, така че искането за откуп от петстотин хиляди долара си остана.
	— И какво решение взе Яновски? Я да се опитам да отгатна. Изкрънкал е на явката да дойдат колкото се може повече от онези, така че да се шпионират един друг и да си осигури съответно молби за по-леки присъди, а той да се пазари с новаците в бандата да разкрият мястото, където държат детето.
	— Позна — отвърна Дебра, докато отиваше към кухнята, за да изключи кафемашината. — Нещата се заплетоха.
	— Уточни „заплетоха“.
	— Яновски реши, че тъй като пакетът е само примамка, да вмъкнем нарязани вестникарски хартийки между няколкото банкноти от по сто долара. Ако куриерът надникнеше, всичко щеше да изглежда наред. Тъй като не се предвиждаше той да остане дълго на мястото, нямаше да има време за подробна проверка. Щеше да бърза да изчезне от мястото възможно по-бързо. Ето точно тук Яновски се писа умник.
	— Разказвай — насърчи я Халек. Той щеше да работи с Яновски и искаше да знае колкото е възможно повече за начина, по който мислеше този човек.
	— Постави часови на всички алеи, дори изпрати миячи на прозорци да следят всяко движение на пласьора. Това не бе лош план за наблюдение, стига всичко да вървеше както се надявахме.
	— Но не стана така, а?
	— Поука номер едно: наблюдението никога не протича както си го замислил. Те като че ли винаги знаят, сякаш имат нюх на преследван див звяр, точно как и къде ще ги сгащиш.
	— И какво стана?
	— Доколкото можахме да определим, пакетът попадна в тълпа от народ. Сигналът, който получавахме от подслушвателното устройство в него, ни насочи, че се отправя в посока, различна от тази, в която се движеше пласьорът.
	— И?
	Дълга и тежка въздишка. Шум от сърбане на кафе.
	— Просто нещата не потръгнаха, това е всичко.
	— Така и не намериха момичето.
	— Намериха я.
	— Мъртва?
	— Аха — почти безгласно промълви тя.
	— А похитителите?
	— Изчезнаха. Безследно.
	— Пласьорът?
	— Хванаха го. Твърдеше, че не знаел нищо. И вероятно е било така. Ето това се казва мярка за сигурност — също като при разузнавателните операции, където всеки знае само това, което има да върши, така че и да го хванат, няма опасност за другите.
	— Кой го е наел?
	Пак ли клати глава? Точно навреме.
	— Никой не знае. Възможно е той наистина да не е знаел нищо. Детекторът на лъжата показа, че не е знаел. А може и да успееш да измамиш това устройство, знае ли човек? Но вероятно е казвал истината, защото свалиха от него всички обвинения в отвличане и убийство още щом откриха тялото на момичето.
	— Къде?
	— Нагоре с краката в една кофа за боклук в центъра на града. Половината й глава липсваше.
	— И ти я видя.
	— Да, видях я. И я сънувах. И никога няма да я забравя.
	Халек нарочно остави да мине една мъчителна минута преди да направи предположение.
	— И гледаш на сегашната работа като на втори шанс?
	— В известен смисъл, да. Това е нещо, в което трябва да участвам.
	— Яновски научи ли нещо от случая с това момиченце?
	— Яновски каза нещо, което никога няма да забравя: „Понякога не ни върви. Това е като хазарта“.
	— А ти какво каза?
	— Нищо не казах. Само го зяпах в очите. Коя бях аз тогава, не бе минала и година откакто завърших академията. Знаех едно — че бащата можеше да събере парите. И до днес се питам — ако просто им бяхме дали парите, дали това момиченце щеше да е живо и днес.
	— Бащата на Джейни е дал заявка за парите. Така че ако всичко друго пропадне, парите ще са налице. Ще им ги дадем, ако не успеем да я намерим. Но и така да стане, все пак съществува възможността да я убият. Няма статут с ограничения при отвличанията. Онези ще трябва да бъдат нащрек до края на живота си.
	— Или просто да се заемат със следващото отвличане. А сега ми кажи къде искаш да окача тази карта?
	— За мен е без значение. Предлагам да я сложиш близо до акустичния анализатор, за да е по-лесно да се маркира.
	Стаята се изпълни с шумолене на хартия докато тя разгъваше картата и се бореше с нея, за да я закачи с кабарчета.
	— Колко си висока? — попита Халек.
	— Защо, да не съм кандидат да вляза в отбора на Биковете?
	— Просто любопитствам. Стори ми се, че ти е трудно да забодеш горните ъгли на картата.
	— Картата е огромна — полицейска тактическа карта на големия градски център. На отряда за борба с особено тежки престъпления.
	Халек примигна при последните думи, а Дебра продължи:
	— Един и шейсет, добре ли е?
	— Един и шейсет. Разбира се, че е добре. Хубав ръст.
	— В днешно време човек може да взема хормони за растеж, ако е нисък като дете. Готово! Окачих я! — извика тя екзалтирано.
	— Нищо лошо няма в това да си един и шейсет — настоя Халек.
	— Майка ми мразеше думата _ниска_ — настояваше да я наричат миньонче.
	— Ниска не е същото като миньонче — сякаш между другото рече Халек. — При теб ли са калибрираните ленти?
	Но тя беше миньонче, освен в бюста.
	— О, така ли? — промърмори Халек. — Ще сложиш ли лентата, която току-що направи, в касетофона, на който пише: „Архивни“.
	— Готово.
	Халек се пресегна и упорито заопипва с пръсти, за да открие познатите форми на копчетата на касетофона и накрая натисна това за пренавиване. Преди то да щракне отново, Дебра подхвърли:
	— Чудесно е да искаш да правиш всичко сам, но не е ли рисковано? Искам да кажа, няма ли опасност да изтриеш нещо неволно?
	— За да изтриеш, трябва да натиснеш две копчета едновременно — търпеливо обясни той. Можеше да борави с този уред в тъмното. Правеше го по собствено желание още преди злополуката, защото елиминирането на всякакви разсейващи образи му даваше възможност по-добре да се концентрира върху избора или модифицирането на най-подходящите звуци за филма.
	— И все пак трябва да има неща, които аз да правя…
	— Ти си ми нужна да се занимаваш с калибровката, да изискваш данни, както направи тази вечер, и да правиш записи, когато стигнем дотам.
	— За всичко си помислил до най-малката подробност, така ли е?
	— Имам план.
	— Добър план ли?
	— Да видим сега. Лентата е пренавита.
	— Удивително! — подсвирна тя.
	— Е, чак толкоз! Но общо взето добре. Ето виж — продължи Халек, когато се чу продължително равномерно звучене на компютърни сигнали. — Ето с това ще си изкараме хляба, че и маслото. Кой номер дава?
	— Къде?
	— На екрана под „обхват“. В компютъра все още няма Браил*.
	[* Браил — азбука за слепи. — Б.пр.]
	— Истински комедиант си.
	— Психоаналитикът ми смята, че така се преодолява суисидалната депресия.
	— Друго какво?
	— Пристигащи полети на О’Хеър и Мидуей.
	— Ще се обадя и ще направя справка.
	Халек чуваше как тя избира номера цифра по цифра, странните звуци, които му напомняха звуците в магазин за детски играчки, после малко сипкавия й глас:
	— Марша, тук е Деб. Какво разбра за пристигащите вечерни полети?
	Тишина, с изключение на скърцането на молива по листа хартия, после:
	— Знам, че е късно. Извинявай. Да, важно е. Ще ти се реванширам. — Пауза. — Благодаря.
	Пак скърцане на молива, звук от затваряне на телефона, после:
	— Марша, новата жена на бившия ми съпруг работи в Управление на полетите на О’Хеър. Поисках й услуга и тя се отзова.
	— Значи си говорите?
	— Не е нужно да мразиш всички, Халек. — За пръв път се обръщаше към него по име.
	— Можеш да ме наричаш Спайк.
	— Мога да те наричам и перко, ако искам.
	— Мислех, че не възнамеряваш да мразиш всички.
	— Извинявай. Имаш ли нещо против да запуша?
	Халек не пушеше и не обичаше да се пуши в къщата му. Застоялият мирис оставаше във въздуха, в завесите, в чаршафите дни наред. Но в случая трябваше да направи компромис. Тя му беше нужна, а по тона й личеше колко много се нуждае от цигара.
	— Моля — отвърна той и драсна клечка кибрит.
	Остър дим — „Кемъл“ без филтър, налучка той.
	— Няма пепелници, няма фасове, няма прогорени места по мебелите.
	— Слепец, който пуши, трябва да внимава да не изгори мебелите си.
	— Не се защитавай, Халек. Кой е казал, че пушачът трябва да е сляп, за да изгори мебелите си?
	— По-добре ли се чувстваш?
	Чу я как вдишва дълбоко и почти успя да чуе кимването й с глава и тихото промърморване:
	— Да.
	После нещо ново — тя прокарва пръсти през косата му? Възможно е!
	— Да се върнем на въпроса. Самолетите се снижават, всички посоки са известни, коридорите за подход към кацане са определени, но действителният триъгълник, който описват, зависи от това къде са стартирали кацането. „Мидланд“ най-напред е летял по права линия, после е завил и е подходил от юг. Той е от онези, които не обичат локвите, та е трябвало да преодолее езерото на всяка цена.
	— Което ще рече, че е бил твърде далече от големия кръг?
	— Може би. Или само е минал по допирателната.
	— Южните райони на Чикаго?
	— Източен Чикаго, Индиана. Дюните. После кръг. Не знам.
	— Дай ми нещо съществено. Бъди щедра. Все още имаме време. Да не започваме да стесняваме периметъра твърде рано.
	— Окей. — Чу я да отива към стената, после скърцането на маркера. — А сега за другите. Изключваме „Делта“, нали?
	— Правилно. Ще го потвърдим като го сравним със записа на свръхзвуковия самолет от филма „Волният ездач“ още щом го получим по модема от Черил утре сутрин.
	— Утре?
	Халек кимна. Инстинктивно. Кимал бе през по-голямата част от живота си и всички негови приятели го виждаха, защото никой от тях не бе сляп. Не бе сметнал за нужно да изостави приятелите си и да си търси други само защото са инвалиди като него. Да не е прокажен, дявол го взел!
	— Трябва да го получим рано сутринта — около девет часа, а на източното крайбрежие — седем. Тя знае колко е важно.
	— А не може ли да го прати по-рано?
	— Имаме време.
	— Тогава, какво, по дяволите, търся аз тук?
	Халек знаеше, че ще трябва да преброи до десет и да внимава гласът му да не прозвучи свадливо, но не успя съвсем.
	— Да се надяваме, че търсиш каквото искаш. Или от каквото се нуждаеш. Имаме много неща да свършим, да уточним преди това. Колко е часът?
	— Почти два.
	— Уморена ли си?
	— Кафето си върши работата. Какво ни остава?
	— Пристигащите на О’Хеър.
	— Полетът на Юнайтед от Синсинати се предполага, че подхожда от север над езерото. А това означава северно от високите сгради, от центъра на града, преди да е направил виража.
	— Съвпада — промърмори Халек.
	— Какво?
	— Казах, че… всъщност казвах на себе си…
	— Можеш да говориш и на мен, между другото. Ще съм ти благодарна.
	— Извинявай — беше искрен. И се радваше, че тя е с него. Дори да бе в най-лоша форма и въпреки умората след целодневна работна смяна, тя като по чудо не му създаваше особени главоболия, поне засега.
	— Просто си мислех, че полетът на Юнайтед ще съвпадне. Знаем вече за жп гарите там на картата, вятърът откъм езерото, който клати дрънкалките по прозорците, строителните работи в центъра на града и пневматичния чук. Сега и това последно парченце съвпада.
	— Чудесно. — Тя въздъхна леко объркана. — Само че и Еър Канада, който идва от Отава е достатъчно близък по време и лети точно по права линия, почти не прави вираж, коридорът му е над самия град и съвсем, съвсем близо до подхода на Юнайтед, така че имаме два триъгълника, които се препокриват, а не две линии, както ти се надяваше.
	— За сега ще се задоволя с каквото имам.
	— О, така ли?
	— Аха — отвърна Халек. — Може да не сме толкова близо колкото искаме, но погледни пак картата.
	— Спайк, миличък, доста още май има да се поизпотиш с тези триъгълници.
	— Но виж колко неща сме _елиминирали_.
	По-голямата част от кръга около стадиона Солджър Фийлд я нямаше. Когато се съсредоточиха върху кръговете около жп гарите, които попадаха под коридорите на полетите, се оказа, че диренето се е свило до десет процента от първоначалната територия.
	— Може да се справим и по-добре — отвърна Дебра.
	— Ние и така се справяме добре.
	— А сега обратно към полетите.
	— Да разгледаме нещо друго.
	— Не, не.
	Упорита!
	— Защо?
	— Нещо ни липсва. Я да надникна в записките си. Ето. Имаме полета на „Мидланд“, кацащ на летище Мидуей. Имаме също… — Той чу звучната й прозявка и му дойде наум, че тя ще трябва да спи тук. — Извини ме. Боже мой, не съм чак толкова изморена. Значи имаме полета на „Юнайтед“ от Синсинати и на „Еър Канада“, като и двата самолета се стараят да изпреварят бурята над северната част на езерото…
	— Какво ще кажеш за тази буря?
	— Целта им е била да кацнат преди да ги връхлети гръмотевичната буря.
	— Не си ми го казала досега. Ето и тук имаме нещо, за което да се хванем.
	— За какво говориш, Спайк?
	— В компютърната библиотека имам звуци от гръмотевична буря. Ако ушите ни не могат да я чуят, компютърната програма може да ги извлече от общия фон.
	— Мислиш ли?
	— Единственият проблем е, че и компютърът е като нас. Ако го накараш да търси човек на Луната, ще ти го изрисува, въпреки че не съществува такъв. Същото е и със звуците. Но нека сами открием.
	— Сложила съм втория запис.
	— Намери ли го?
	— Няма файл „Гръмотевична буря“, Халек.
	— Невъзможно. Имаме я. Това е нещо елементарно, като материал от учебниците. — Халек бе смутен и предложи: — Опитай само „Буря“.
	— Намерих го. Ето, тръгва.
	Халек не чуваше нищо, освен ритмичното бучене на компютъра, но при все това знаеше, че след няколко секунди ще излезе отговора. Последваха шест дълги и плътни сигнала.
	— Бинго! — възкликна той.
	— Задръж. — Натискане на клавиши, после нейният глас: — Продължи!
	През говорителите прозвуча звук, извлечен от второто обаждане на похитителите. След пукането на статичното електричество се чу приглушеният трясък на гръмотевиците.
	— Това е просто невероятно — запляска с ръце Дебра като дете, което намира коледния си подарък.
	— Какво е нивото на достоверност? — преряза ентусиазма й Халек.
	— Седемдесет — отвърна тя.
	— Седемдесет процента достоверност. Не е лошо за ненужната памет на компютъра, но не е и особено постижение. Дай да опитаме нещо друго.
	— Какво?
	— Да приложим същото рутинно изследване на лентата от стадиона.
	И тя го стори, като получи идентични резултати.
	— При този запис има повече съскане — добави тя.
	— Какво е нивото на достоверност?
	— Не толкова добро — петдесет и осем процента.
	Халек въздъхна с облекчение.
	— Значи можем да изключим полета за Мидуей.
	— Добре, добре, професоре — рече тя.
	Халек малко се посмути, като се улови да размахва наставнически пръст във въздуха, свали бързо ръката си и потъна в мълчание.
	— Не се сърди де. Карай нататък.
	— Сега да влезем в библиотеката за предмети, дрънкащи от вятъра, и да насложим данните с първия запис.
	— Ако си толкова сигурен, защо да го правим?
	— Записът е толкова ясен, че компютърът е в състояние да направи нещо повече от простото установяване на аналогичността на звука. Той ще ни каже дали пластинките, които дрънкат са стъклени, метални, порцеланови или пластмасови. Да му дадем малко време и той ще ни каже кой от горните материали е.
	— И ти сам си съставил тази програма?
	Халек кимна.
	— Истинско чудо! — пошепна тя.
	— Тази програма никога не е била така важна както в момента. Имаше дни след злополуката ми, когато бях готов да разменя тази си способност срещу зрението си. Но не и сега, когато от нея зависи животът на Джейни.
	Тя сложи ръка на рамото му, мека, топла, но все пак силна ръка, тънки пръсти, като че ли артистични.
	— Чудесно се справяш.
	— Същото ми казваха и в училището за слепи: „Чудесно се справяш“.
	— Не са сгрешили. — Напевен глас, искрен. До болка му се искаше да знае как изглежда тя и се чудеше дали би могъл да я помоли да докосне лицето й, но после се отказа.
	— Знаеш ли, странно е. По времето, когато наистина се концентрирах върху някой звук и си блъсках главата, за да разбера какво най-добре би имитирало звука, издаван от някой визуален образ, аз винаги притварях очи, понякога дори влизах в тъмна стаичка и затварях очи, за да дам възможност на звуците да обладаят цялото ми съзнание. И тогава винаги откривах точния звук. След като се случи нещастието, ми се искаше да умра при мисълта за онези дни, когато можех да виждам, а бях предпочел тъмнината, затварях очите си за цветовете, защото си мислех, че щом открехна клепачи, пак ще ги видя, а всъщност не можех. Заблуждавал съм се и си го знаех, а това бе лошо. Но още по-лошо е, че съм лъгал себе си.
	— Откъде си могъл да знаеш?
	— После си дадох сметка, че ако е трябвало някой да се справя със слепотата, по-добре е било да съм аз, отколкото някой некадърник, който да напълни гащи, пресичайки улица с голямо движение, и който не би могъл да се оправи в света на образите. При мен винаги е било така: затварях очи и можех да кажа с точност какво ме заобикаля, стига да имаше достатъчно звуци.
	— Не е нужно да ме убеждаваш — отвърна тя с въздишка. Дълга въздишка. Още един безпогрешен за него звук. — Слушай, Халек, чувствам се някак си мръсна. Мога ли да взема душ?
	— Разбира се.
	— Банята е надолу по коридора, нали.
	— Вляво. Обещавам да не гледам.
	— Лоша работа — отвърна тя, а гласът й отекна между стените. — Имам хубаво тяло.


>	Пета глава

	На един лакът разстояние компютърът бръмчеше ритмично, но не можеше да отвлече вниманието му от натрапващото се на слуха му плискане на вода, докато Дебра Серафикос се въртеше и навеждаше под душа, тананикайки си, но за разлика от компютъра с мек, напевен женски глас. Ако това, което тя подхвърли на отиване към банята, бе вярно, душът наистина се докосваше до едно красиво тяло, впръсквайки върху него като при оргазъм силни струи вода. Тази мисъл го възбуди.
	Опитваше се да не мисли за това, да не реагира, но не можеше да се отпусне, защото се безпокоеше, че когато тя се върне при него, щеше безпогрешно да открие ужасното, но очевидно доказателство, че той през цялото време си е фантазирал за нея, представяйки си я гола. Тя първа бе направила намек. Нима си мислеше, че той вече не е мъж само защото не може да вижда? Дразнеше ли го полушеговито? Или това си беше неин маниер да стопи леда и да разбие безмилостната напрегнатост на Халек? Кой знае? Това, което той знаеше, е, че се бе възбудил и все още е възбуден.
	Скоро след нещастието откри, че жените поемат повече инициатива, когато мъжете не ги събличат с поглед. Вечно се опитваха да са по-големи самарянки от майка Тереза, като му носеха кулинарни специалитети, бъбреха неспирно за очебийно невидими неща — разговори, които бяха така умишлено нагласени, че го вбесяваха: политиката на бедността, моралността на Звездни войни, или нещо, което само можеше да се чуе като поетичните каденци. Питаха за парфюмите си или го караха да пипне тъканта на дрехите им, като често насочваха ръката му под блузите и полите си, очаровани от това, че го измъчват, докато той опипва тези модерни крепости от копчета и катарамички, плисета и цепки, докато накрая сърдито му помагаха да разтвори или дори грубо да разкъса дрехата, дишайки все по-силно и малко изплашено, от устните им се изтръгваха викове „О-о-о-о“, „А-а-а-а“, докато накрая се разтваряха за жадната му страст.
	Какъвто и да бе сексът, никога нямаше нищо общо с любовта, дори с нежността. Винаги разгорещен, понякога дори брутален, никога отегчителен, но никога интимен.
	И неизменно му се умилкваха с едни и същи похвали, при все че идваха при него от състрадание или любопитство, без всякакво чувство. Скоро опиянението премина, всички станаха еднакви. Момичетата се появяваха и изчезваха, а неговите желания растяха. Стан Блак му бе казал:
	— На теб, Спайк, ти трябва някоя непредубедена, освободена от задръжки към самата себе си, някоя професионалистка, която ще прави такъв секс с теб, че ще забравиш ума и дума и ще чувстваш часове след това как тялото ти вибрира. Какво ще кажеш?
	Какво да каже? Не беше такъв глупак да рискува да хване СПИН.
	Когато му каза, че търси разбиране, приятелство, Стан му отвърна:
	— Както говориш, май се нуждаеш от едно хубавко сляпо момиче, Спайк.
	Тези думи го депресираха.
	Халек си спомняше слепците като лошо облечени и раздърпани, с разчорлени коси и силно стиснати тъмни клепачи, често дебели и трудноподвижни, вечно умуващи кой път да поемат, сякаш с всяка стъпка рискуваха да паднат. За себе си бе решил, че основната им слабост е, че не умееха да чуват конструктивно. Обратно на тях ушите и мозъкът на Халек работеха посредством звуците, сякаш се бе преместил в един свят, където гласовете, а не гледките, бяха основен източник на информация. На второ място идваха силната жега или силният студ, като от огньове и ветрове, след тях още по-неуловими следи като миризмите — остри и безпогрешни — пот, парфюм, канализация, солена вода. За Халек светът бе станал един умно съставен пъзел, в който звуците, температурите, ароматите, понякога тъканите, бяха парченцата, които образуваха уникална форма. Вярата и опитът караха Халек да заключи, че той единствен може да намери Джейни.
	Компютърът продължаваше да бръмчи.
	Душът спря. Стъклената врата се отвори и той чу как Дебра излиза от кабината.
	Колко ли беше часът?
	Можеше да я попита.
	Зависимост. Някои неща се откриваха по-трудно, за което той дълбоко съжаляваше. С някои се справяше сам. Съществуваха технологии, които можеха да бъдат приложени — и той бе твърдо решен да ги приложи — за да се чувства все повече и повече освободен. Гласови синтезатори, като този, който той създаде, времевите маркери за случайните обаждания се интерфейсваха с компютъра и му даваха достъп до информация, която дотогава се появяваше единствено на екрана, а сега потвърждаваше командите, които бе задал с клавиатурата. Всичко необходимо щеше да бъде направено. Но вече нямаше време. Сега той се нуждаеше от Дебра Серафикос с хубавото й тяло и всичко останало. Сега Джейни се нуждаеше от същата тази Дебра Серафикос, преживяла нещо, за което се чувстваше виновна, за да засече точно мястото, където криеха момичето.
	— Идвам след минутка — извика тя.
	— Време е — провикна се и той.
	— Това не ти е театър Кабуки, Халек.
	След около пет минути тя се появи отново или поне така би било, ако насреща й имаше зрящо лице. Първото нещо, което Халек долови, дори преди тя да дошляпа по мокета, бе едно ухание. Мили боже, какво ухание! Страхуваше се, че пак ще се възбуди и започна вътрешна борба с помощта на въображението си. _Мисли си_, заповяда си той, _че скачаш в ледените води на езерото Мичиган през февруари_.
	Когато я чу, че се приближава, запита:
	— Какво си си сложила?
	— Сутиен и бикини. Защо? Нима можеш да отгатнеш?
	Почувства как гореща вълна облива лицето му.
	— Не. Имах предвид уханието, парфюма.
	— Нарича се „Репешаж“. Френска дума, струва ми се. Означава втори шанс. Идеалният парфюм за една съвременна разведена жена. Защо? Харесва ли ти?
	— Да кажем, че просто те грабва моментално.
	— Както го казваш, ще рече, че става дума за миксер или асансьор.
	— Как можеш да очакваш да се съсредоточа върху работата си, когато ми изтръгваш сърцето през носа?
	— Нямаш грешка в метафорите, Халек. Сега какво следва? Да проведем преговори от двете страни на десексуализираната зона, а? Искам да кажа, не ме карай да се чувствам, сякаш съм нарушила Женевската конвенция.
	— Сядай където искаш и просто не мърдай. Трябваш ми.
	— Доста време мина, откакто мъж ми е казвал такова нещо.
	— Джейни се нуждае от тебе… от нас — коригира се той.
	— Окей. Преди да започнем, кажи ми как ти дойде тази налудничава идея за звуците и всичко останало. Прости ми, но имам чувството сякаш работиш за тях, за похитителите.
	— Какво? — настръхна Халек, а гласът му бе леден.
	— Виновна. Извинявай. Искам да кажа, че повечето хора в такава ситуация просто се парализират, особено когато става дума за близък човек. Предпочитат полицията да поеме всичко. Как така ти… се беше подготвил?
	— Вършил съм го и друг път.
	— Сега е мой ред да се провикна: „какво?“.
	— Всъщност не е точно така. Става дума за един сценарий, в който имахме възможност за един вариант, после го изоставихме. Беше доста по-различно от сега, но когато четях сценария, проумях, че в звуците, които придружаваха телефонните обаждания, се крие цяло едно съкровище от улики, които полицията и ФБР изцяло пренебрегваха. Те сякаш се опитваха най-напред да разберат кои са похитителите, после къде са отседнали, на трето място, какви мисли ги занимават и чак тогава как биха реагирали на серия от хипотетични ситуации. По същество си играеха на психоаналитици на похитителите, като напълно игнорираха доказателствата от обажданията по отношение на това къде крият двете близначки, които бяха отвлекли.
	— Добър сюжет ли беше?
	— Напрано скапан — отвърна Халек. — Но научих нещо.
	— Искаш да кажеш за звуците и тем подобни, това, което правим сега?
	— Не, искам да кажа за полицията.
	— И…
	— Повечето полицаи — коригира се той, като се стараеше да не звучи обидно, — хора като Яновски, който е досущ като ченгетата в сценария на филма, през цялото време се щураха насам-натам, правеха справки с професионалните си правила, за да са сигурни, че спазват процедурата, разговаряха с шефовете си, като се опитваха да налучкват неща за престъпниците, сякаш цялата работа бе въпрос на личен тест на това кой е по-интелигентен — те или лошите.
	— Много ченгета виждат именно така работата си — промърмори тя.
	— Но това, върху което се концентрират, са последствията за самите тях, не за жертвата. Проблемът е, че гледат на цялата работа сякаш жертвата вече е мъртва, защото статистиката дава малко надежди, че ще се намери жива, така че те се фокусират върху обстановката и поставянето на капан, за да са сигурни, че ще окошарят някой от бандата, та да им изпее имената на останалите, и после да ги изпратят всички на електрическия стол. В случай че върнат жертвата жива, това им идва като премия, но не това е целта им. Грижата им е да не ги изкарат отговорни за смъртта на жертвата. Рано или късно отговорни си остават похитителите. А това, за което на полицаите може да се търси отговорност, ако въобще се търси такава, е дали са спазвали установените стандарти на работа. Край.
	— Искаш ли да споря с теб?
	— Не знам — отвърна Халек.
	— Виж, някои организации просто си спукват гьона, за да предотвратят убийството на жертвата. Яновски вече е уведомил Лу Сканън от ФБР, който поддържа двайсет и четири часово компютърно издирване по тяхната програма VICAP. Уверявам те, че Сканън няма да спи ден и нощ само и само да не допусне да убият Джейни. И все пак, за да съм честна, виждала съм и това да се случва, както ти казваш. Защо мислиш, че съм тук, Спайк?
	— Извинявай. Не исках лично да те засегна. Аз…
	— Шшшт — сложи тя пръст на устните си. — Разбирам. Мисля, че вършим нещо полезно тук. Я погледни колко нещо сме отбелязали на картата: Яновски знае, че до този момент не е стигнал доникъде. Защо смяташ, че се изсилва да дърпа конците навсякъде, където му се удаде? Той може да не ти поднесе всичко на тепсия, но преди да решиш да го потупаш по рамото, помни, че той ще е усетил, че си се добрал до нещо и с негова помощ, а за него това е много. Ето затова съм тук.
	— Сигурно е така — рече Халек, макар че досега такива разсъждения не му бяха минали през ум. Преди, а и до този момент, той все още гледаше на Яновски като на твърде скептичен и бавен полицай, труден за сработване. Но пък нали не ставаше дума за неговата дъщеря. Нито пък за неговата племенница. Но тези подозрения, които Халек не можеше да докаже, не го водеха доникъде. Единственото възможно развитие на събитията, което можеше да контролира, имаше за източник звуците на лентата, някои от които той не можеше дори да чуе, дори компютърът не можеше да ги чуе, поне при първото прослушване. Работата отнемаше часове. Той отново насочи вниманието си към шумовете, издавани от Дебра, докато се движеше наоколо — дали все още само по сутиен и бикини, и каза:
	— Остава ми още работа, най-вече мисловна, но и с компютъра също. Защо не отидеш да си починеш?
	— Не съм уморена — отвърна тя през прозявка.
	— Аз няма да спя в леглото си тази нощ.
	— Мога да съм от полза, казвам ти. А ако реша да почивам, ще легна на дивана. Какво ще каже жена ти, ако се върне у дома и ме свари в леглото си?
	— Жена ми ли?
	— Ами да. Халката… помислих си…
	Халек се засмя.
	— Да не си вдовец? Кажи. Не разбирам нищо.
	— Не — отвърна Халек. — Това е шега. Всички казваха, че съм женен за работата си, така както монахините са женени за Исус, затова си направих майтап и започнах да нося брачна халка.
	— Създава погрешно впечатление у жените — отвърна тя.
	— Кой ще се обвърже със сляп мъж, било той женен или не?
	Тишина. Въздишка. За какво ли си мислеше? Следващото нещо, което каза, беше свързано единствено с Джейни. Това му стигаше.
	— Халек, защо не ми покажеш какво точно правиш, за да разбера. По този начин, ако се килнеш от умора, аз ще мога да поема. Защото смятам, че вършиш всичко с голямо вдъхновение. Ако това, което правим двамата заедно, даде резултат, можем да революционизираме стратегията за борба с отвличанията. Сега вече ми се струва, че всички останали, които се предполага, че се борят с престъпността, са слепци в сравнение с теб. Най-малкото изглеждат глупаци в моите очи, като те гледам тебе. А лично аз бих предпочела да съм рамо до рамо с един сляп, отколкото с някой глупак. — Пак кратка тишина, после: — Това е мнението на една жена. Преценявай го както си искаш.
	Халек не знаеше какво да каже, какво би се очаквало от него да каже и как да реагира. Думите й можеха да бъдат сметнати за лекция, а може би и за покана. За да знае кое от двете е, трябваше да види очите й — нещо, което никога не можеше да стори. Така че той остана застинал в тъмнината, която щеше да го съпровожда до последния му дъх, и усещаше нейната енергия, долавяше аромата й, чуваше дишането й. Накрая проговори:
	— Трябва да зададем на компютъра команда CAT за записите, за да извадим най-слабо чуващите се шумове.
	— CAT? — В гласа й се долавяше смущение. — Нещо като мозъчния скенер?
	— Не. CAT означава Компютризирана аксиална томография. Това, което прави тази програма, е следното: прослушва многократно записа и записва всички звуци, включително статичното електричество в дигитална форма върху мултиканален анализатор. Но тъй като звуците на фона на разговора са спорадични, с течение на времето ги отменя като дава сигнал нула, тоест само основната, съществената информация. Кратките звуци, които действително се чуват от време на време на лентата, се засилват при всяко следващо сканиране. По този начин програмата може да открива звуци, нещо, което иначе компютърът не би могъл да стори отведнъж.
	— И колко време ще отнеме?
	— Компютърът ще държи програмата докато със сигурност не получи сигнал или пък докато стане безполезно да се търси повече.
	— Или докато имаме друг запис за анализиране.
	— Утре — отвърна Халек.
	— Мислиш ли?
	Халек кимна.
	— Как ще постъпиш?
	— Ще им предложа пет хиляди долара до края на деня, като те изберат условията за предаване.
	— Мислиш ли, че ще захапят?
	— Не и ако решат, че е капан.
	— На Яновски това няма да се понрави.
	— Не е и нужно.
	— Не съм сигурна. Той ще иска да се добере до каквото е решил още в момента.
	— Нима не е научил нищо от случая с контрабандиста?
	— Казвам ти, Спайк, той ще иска да има нещо налице. Точно сега на главата му са и шефът от Чикаго, и ФБР, които го притискат да действа. Човекът се пържи на силен огън.
	— Тогава ще трябва да настояваме той да се скатае. Досега успяхме да поддържаме играта с похитителите само защото те смятат, че полицията е аут. Ако заради Яновски всичко отиде по дяволите, отива и Джейни.
	— Откъде си сигурен, Спайк — попита тя, като се колебаеше как да формулира следващите си думи, — че не са преместили Джейни?
	— Сега не съм, но скоро ще знам.
	— Хм…
	— При следващото обаждане ще търсим повторения и ще искаме от компютъра с помощта на нашата програма да търси аналогии на звуците на фона на разговора, дори на най-слабите. Ако се получи препокриване, значи ще сме сигурни. Ако не, почваме отначало.
	— Ако стане второто, Яновски ще иска да действа както той си знае.
	— Това ми е ясно.
	— А как ще разбереш дали Джейни е невредима?
	— Ще говоря с нея. Това е част от споразумението. От своя страна те искат да не се намесва полицията. Ако една от страните наруши условията, договорът става невалиден.
	— И Джейни е…
	— … мъртва — добави спокойно Халек, докато извикваше програмата, твърдо решил, че преди онези да имат шанс да свършат с детето, скривалището им ще е заобиколено от полиция.

	* * *

	Ако не се нуждаеше от двама души, Тим нямаше да е тук сега.
	Така размишляваше той, докато излизаше от скривалището, за да се поразходи, като остави партньора си с момичето, уверен, че няма да си „поиграе“ с нея, защото дори Тим не бе чак такъв тъпак.
	Като вдигна яката на дебелото си алпинистко яке и сгуши глава, за да се защити от хапещия вятър, той се промъкна между дрънкалките, които свиреха при вятър, а зад него лампата на преддверието хвърляше дълга сянка, изпровождайки го надолу по стълбите. Опитваше се да мисли.
	Проблемът беше как да си сложи двеста бона в джоба и да остави зад себе си два трупа без никаква следа. Два. Първо единият, за който се бяха договорили както си беше по план — момичето. Дори Тим знаеше всичко това от самото начало. Вторият — трупът на Тим — за това, естествено, Тим не знаеше нищо.
	Тим, доверчивият, малко гламав Тим, щеше да изпълни дълга си и да умре. Но и мъртвият Тим трябваше да изчезне, защото един труп можеше да ги наведе на следи. А той не можеше да рискува.
	Продължаваше да върви със сгушена глава, докато зави на ъгъла и пое на изток към езерото. Вятърът го брулеше право в лицето, ту го караше да се изправя, ту да залита на една страна според посоката си. Надясно от него имаше бар, обществена пералня и блок с апартаменти. На отсрещната страна на улицата — магазин за хранителни стоки и магазин за обувки. Все още имаше хора, които пазаруваха. Коледа, сети се той.
	Как да свърши с Тим?
	И кога?
	Зъбите му трябва да изчезнат, ръцете също. Никакви зъби или отпечатъци от пръсти. Нищо не бива да остава.
	Нищо, освен самият той, парите и бъдещето.
	Но как и кога — това бяха въпросите.
	Вихрушката отново го връхлетя, шибайки лицето му като с камшик, от очите му потекоха сълзи, но отговор не получи.


>	Шеста глава

	Сержант Ед Яновски слезе от таксито, подаде на шофьора десетдоларова банкнота с думите „задръж рестото“ и се отправи към входната врата на семейство Гранвил. Докато чукаше с лъскавото месингово чукче, той продължаваше да си мисли за Спайк Халек, като не можеше да реши дали бе гений, или идиот. Познаваше този тип хора, знаеше, че ако тактиката им се окажеше правилна и си достатъчно хитър да се възползваш от това, може да те провъзгласят за съвременен месия. От друга страна, ако пък нещата тръгнеха на лошо, такава дузпа можеха да ти забият шефовете, че да не видиш повече ни работа, ни пенсия. Затова в повечето случаи такива експерименти не си струваха труда. Ето това бе дошъл да каже на семейство Гранвил.
	Вратата отвори г-жа Гранвил и като го видя, замръзна на мястото си, после се втурна да го кани да влезе и му предложи да съблече палтото си.
	Той я остави да вземе палтото, което тя окачи в един стенен гардероб във фоайе, голямо колкото офиса му, заведе го в дневната, където съпругът й крачеше нервно и търкаше ръце една в друга. Щом видя Яновски, той седна на едно канапе. Жена му се приближи и седна до него, прегърна го, но така и не можа да го накара да съсредоточи погледа си в каквото и да било.
	Ед Яновски се прокашля, нагласи вратовръзката си — стар навик, който предхождаше всяка негова реч и започна:
	— Господин и госпожо Гранвил, знам, че сте прекарали тежка нощ. И за мен, а и за моите хора, не беше лека. На първо място открихме двеста трийсет и седем вятърни дрънкалки, а това може и да не са всичките. Дори и да са толкова, нямаме нищо, което да ни помогне да ги пресеем, та да намалим броя им.
	— Говорихте ли със Спайк днес? — попита майката на момиченцето.
	— Ами не, защото искам да говоря първо с вас.
	Съпругът го погледна настръхнал:
	— Да не би… да нямате да ни казвате нещо — за Джейни?
	Яновски вдигна едната си ръка като притвори очи, поклати глава успокоително и отвърна:
	— Не, не. Засега нищо. Точно това искам да обсъдим, защото…
	— Не са ли се обаждали пак онези типове?
	Яновски въздъхна тежко, при което цялото му тяло се разтресе и отново поклати отрицателно глава:
	— Говорих с полицай Серафикос и тя ми докладва, че няма нищо ново. Така че чакаме. Трябва да ви призная, че не ми харесва тази идея на Халек за петте хиляди долара. Ако питате мен, струва ми се, че вони.
	Родителите едновременно насочиха към него погледи, в които се четеше нещо средно между смайване и отчаяние и попитаха:
	— Но какво има?
	— Може да даде обратен резултат — отвърна Яновски. — Искам да кажа следното: имаме си работа с двама скапаняци, както ми мирише, и за тях пет бона са повече, отколкото някога въобще са се надявали да държат в ръцете си. А сега най-неочаквано им казвате ето ви пет хиляди, а следващия път елате за още… Според мен не им е и минавало през ум такова нещо. Те смятат, че ще се пазарите с тях за сваляне на сумата, тоест да им кажете, че не можете да им доставите двеста хиляди. Разбирате какво искам да кажа, нали? И ето ви ги двамката с петте хиляди в джоба, получени без никакви трудности, така че единственото, което остава, за да се измъкнат ни лук яли, ни лук мирисали, е… как да кажа?
	— Да убият Джейни? — промълви майката с тон, сякаш искаше той да отрече думите й, да я увери, че такова нещо няма да направят никога.
	— Точно така — заключи Яновски, при което и двамата родители изохкаха.
	Пръв, след доста дълга пауза, излезе от вцепенението си бащата и запита с прегракнал глас:
	— Но какво, по дяволите, смята да прави полицията?
	— Ами, ако питате мен…
	— Кой друг ако не вас мога да питам, дявол го взел! — изпусна съвсем нервите си бащата.
	— Недей, Брайън… — промърмори жена му.
	— Ако питате мен — продължи Яновски, като си играеше с възела на вратовръзката си и се опитваше да го измести от издутата си адамова ябълка, — аз бих казал да изчакаме исканията им като печелим време, да ги оставим те да определят правилата, а после, след като им занесем парите, да ги окошарим.
	— Ами Джейни?
	— Замяната е част от условията. Те ще ни кажат къде ще я оставят, а ние ще изпратим някой да наглежда.
	— А ако тя не е там? — запита майката. — Можем ли да се доверим на тези хора, които сам нарекохте скапаняци.
	— Когато сме работили по този начин, сме постигали добър резултат — отвърна Яновски.
	— А провали имали ли сте?
	Сега говореше съпругът бизнесмен. Иска да знае какви са доводите за и против. Става дума за неговото дете, а той иска да знае какви са шансовете.
	— Слушайте, хора, това е единственият начин, по който съм успявал да върна отвлечено хлапе.
	— Може пък да има и нещо друго, което да се направи — предложи майката.
	— Какво?
	— Просто… — тя погледна тревожно съпруга си — всъщност това може да не е нищо особено.
	— Кажете за какво става дума, госпожо Гранвил. Някой се е навъртал около къщата ви или нещо подобно? Искам да кажа, ако сте видели някой… тогава… да ви заведем в града, да ви покажем снимки. Кажете нещо?
	— Една… лека кола — отвърна тя заеквайки.
	— Лека кола?
	— Доста необичайна за този квартал.
	— Слушам, госпожо.
	Яновски знаеше, че ако някой се появеше в богаташкия квартал Лейк Форест с десетгодишна трошка шевролет, реакцията щеше да бъде същата, като да бъде забелязана летяща чиния над военновъздушната база в Райт Патерсън.
	— Зелена на цвят — добави тя.
	— Каква зелена кола по-точно, госпожо?
	— Стара.
	— Да?
	— С голяма решетка и…
	— С голяма решетка?
	— О, божичко! — избухна тя. — Не разбирам нищо от коли!
	Така си е, помисли си Яновски, тя едва ли разбираше от други коли освен „Мерцедес-Бенц“, „БМВ“, „Ролс-Ройс“ и може би малко по-евтиното „Волво“. Но сега важното бе, че някаква стара кола е пресичала квартала и вероятно е минала покрай къщата им. Можеше ли да й обясни, че няма право да арестува някой само по тази причина? Опита се да го стори, но тя го прекъсна с думите:
	— И двата пъти намали скоростта пред нас, сякаш…
	— И двата пъти?
	Тя кимна утвърдително.
	— Вие забелязахте ли я? — попита той бащата.
	— Вторият път, да.
	— Какъв беше автомобилът, господин Гранвил?
	— Не зная. Не мога да помня марките на много стари автомобили, сержант Яновски. Може да е бил крайслер или плимут, поне доколкото си спомням. Нямате ли каталог за тези неща?
	— Естествено, че имаме. А регистрацията?
	— От Илинойс — намеси се тя. — Опитах се да прочета номера, но се криех…
	— Криехте се?
	Тя направо изкрещя:
	— Криех се, защото ако бяха те, не исках да си помислят, че при нас има полиция, че имаме записи, че следите за автомобили — всичко, заради което биха могли да убият Джейни. Не можете ли да разберете как се чувствам?
	Най-сетне се отприщи, помисли си Яновски и рече:
	— Да, да, госпожо Гранвил. Но ако искате ние да проследим цялата работа, ще трябва господин Гранвил, а може би и вие, да дойдете до участъка за разпит…
	Тя размаха ръце в знак на протест, после ги скръсти.
	— Не, никакви посещения в полицията. Никаква полиция. Вече им обещахме и ако разберат… Казахме им, Спайк им каза, че няма да има полиция. Те самите предупредиха, че ако съобщим на полицията… — не беше нужно да довършва думите си.
	— Госпожо Гранвил, това е първата важна следа, на която попадаме.
	— Точно там е работата — обади се съпругът й и стана от мястото си. — Това е първата важна следа, която имате и знаете ли какво? Тази сутрин разговарях със Спайк и той успя да ме убеди — а това не беше никак лесно — че е стеснил обхвата на диренето до около пет на три километра сектор около северната част на крайбрежния булевард. Затова сега искам само едно от вас, Яновски — повече да не стъпвате тук, за да не изложите на опасност живота на Джейни, тоест да сътрудничите максимално на Спайк Халек и ако не го сторите, приятел, мога да ви обещая, че, бог да ми е на помощ, но ще използвам всичките си високопоставени връзки така да ви понижат в йерархията, че ще газите в лайна всеки път, когато надигате задника си от стола. Ясно ли е?
	Яновски знаеше, че заплахата не бе на шега. Той разбра моментално, че ако дъщерята на този човек умре, дори за това да не е виновен той, Яновски, и дори никой да не би могъл да я спаси, именно той щеше да опере пешкира. Затова забрави за всякакви официални инструкции и правила. А налице нямаше нищо. Разполагаше с по-малко от два дни, а нямаше никаква следа. Може би Халек имаше нещо. Той бе единствената му надежда.
	— Ясно — отвърна той овчедушно. — Разбирам.
	— Тогава аз предлагам — продължи бащата със същата неприкрита ярост в гласа — да занесете данните с местоположението на тези вятърни дрънкалки на Спайк още сега. И повече никакви разговори с мен, дори по телефона, докато нямате някаква добра новина.
	— Да, сър. Разбира се.
	— И не си помисляйте дори да попречите на днешното предаване на сумата.
	Яновски се питаше дали не би могъл да го проточи, да успокои бащата с някаква лъжа и да продължи със собственото си разследване като назначи наблюдение. Нямаше начин Гранвил да разбере. Дори и да станеше гаф, как би могъл той да открие? Кой можеше да докаже каквото и да било? И не беше ли това едничката възможност да се окажат толкова близко до престъпниците? Как щеше да се защити пред шефа си, че е пропуснал такъв шанс? И нямаше ли най-сетне такъв един обрат да докаже веднъж завинаги, че местните власти са най-добри в разследванията. Копнееше да накара Лу Сканън и ФБР да си застанат по местата.
	Но той заклати почтително глава, после потупа окуражително бащата по рамото и каза:
	— Естествено, вие сте прав. Ще стоим настрана.


>	Седма глава

	След четири часа сън Дебра Серафикос бе леко изненадана, когато телефонът иззвъня. Халек позна по звъненето, а и по локализацията на звука, че това е новата служба, с която се бяха свързали, а не автоматичното прехвърляне от телефона на семейство Гранвил. Може би беше приятелката на Стан Блак, готова да им подаде по модема от Лос Анджелис звуковата библиотека. Той грабна слушалката и извика:
	— Халек.
	— Спайк, аз съм — Брайън.
	— Не са се обаждали досега. Но аз искам да съм готов. Затова може ли да говорим по същество?
	— Разбира се. Първо, разчитай на Яновски за всичко, от което се нуждаеш. Имам предвид каквото и да било.
	— Добре — отвърна Халек. — Какво става с вятърните дрънкалки, за които исках сведение?
	— Да му се обадя ли?
	— Не, аз ще го направя. Или Дебра.
	— Кой?
	— Дебра Серафикос, от хората на Яновски. Тя е тук, за да нанася данните на карта и да прави графики.
	— Как върви? — Гласът на Брайън бе така напрегнат, че можеше да пръсне диамант.
	— Обзалагам се, че днес, точно в този момент, я държат на около двеста метра от една от трите гари на жп линията на не повече от шест пресечки от крайбрежния булевард.
	— Прослуша ли отново лентите?
	Как да отговориш на такъв въпрос? Халек бе прослушвал, анализирал, повторно анализирал, и пак прослушвал записите, докато мозъкът му се затлачи от невероятната концентрация върху едни и същи звуци и престана да чува онова, което звучеше в ушите му. Колкото и упорито да се опитваше, колкото и героически да се тъпчеше с амфетамини, Халек не беше компютър. Той бе човешко същество и бе уморен, а раздразнението му растеше. Но Брайън не бе виновен за това. Неговото малко момиченце бе изчезнало и единствен Халек му бе дал надежда, че ще я открият. Затова отговори:
	— Няколко пъти ги прослушах — като не спомена, че е будувал цялата нощ.
	— Тя как ти се струва по гласа?
	— Уплашена е, Брайън. Какво друго можеш да очакваш?
	— Мислиш ли, че е невредима?
	Какво да отговори? Да съди по гласа или по ситуацията, или да се води от инстинкта си? Все едно да питаш някой гадател. Халек пое дълбоко въздух, пребори се с прозявката си и отвърна:
	— Доколкото знаем, нищо й няма. Просто в гласа й има уплаха.
	Със същото основание Халек можеше да каже, и то без да излъже, че доколкото знаят тя е мъртва, но понякога е по-добре да отговориш на такъв въпрос, че чашата е полупълна, а не полупразна. Каква полза имаше Брайън да загуби контрол, да се почувства объркан и да изпадне в истерия. Самият Халек имаше своите опасения. Дали е на достатъчно топло място? Дават ли й храна? Можеше ли детето да се въздържа да не плаче постоянно? И ако все хленчеше, дали не са запушили устата й със скоч? Ако постъпеха така, можеше да се запуши и носът й и тя да се задуши. Безсмислено беше да разсъждава над всичко това. Човек можеше да полудее от такива предположения и каква полза!
	— Кога мислиш, че ще се обадят пак?
	— Не знам. Но щом се обадят, смятам да направя предложението, незабавно и съвсем директно.
	— За петте хиляди ли?
	— Точно така. Ще ги доставиш, нали?
	— Най-късно до девет и половина.
	— Чудесно. Искам да си на разположение за допълнителни инструкции. Може да се наложи да се поразтичаме, за да спазим графика им.
	— Спайк?
	Колебание, съмнение? Имаше нещо. Той го усещаше.
	— Даа.
	— Мислиш ли, че можеш да ги задържиш достатъчно дълго, докато откриеш следа? Тоест, ще можем ли да го организираме?
	— Дори не искам да мисля за рисковете. Смятам, че сме доста близо до следата. И ако спечеля още малко време… — Той прекъсна думите си, предпочете да се изрази по друг начин: — Всъщност искам да не им се стори, че протакам, че искам да печеля време, иначе цялата работа може да гръмне във въздуха.
	— Но нима не виждаш колко бързо можем да тръгнем по следата сега.
	— Това идея на Яновски ли е?
	— Не, моя.
	— Казвай!
	— По дяволите, Спайк, изслушай ме. Ще им дадеш петте хиляди и си мислиш, че ще им пуснеш опашка, а те могат да се преместят на някое друго място, преди да дойде моментът за предаването на цялата сума. Тогава всичките ти карти са бити.
	— Аз не мисля така.
	— Какво може да ги спре?
	— Представи си положение, при което на всеки ъгъл и рекламно табло е разлепена снимката на изчезнало дете — не може да не привлече вниманието едно ритащо и крещящо хлапе, докато го влачат из целия град.
	— Могат да я упоят.
	— Това ще е по-лошо. Тези клоуни не ми приличат много на грижовни бащи или роднини. И все пак ще се учудиш, ако ти кажа колко често хората търсят хармония в това, което виждат, и помнят само онова, което им изнася. Точно така бе хванат Ричард Спек.
	— Няма що! След като уби осем медицински сестри стажантки.
	— Те не могат едновременно да убият Джейни и да направят големия удар. Аз съм казал, че трябва да говоря с нея — където и да е и когато и да е — преди окончателното предаване на цялата сума.
	— Те съгласиха ли се?
	— Не — призна Халек. — Но ще трябва да се съгласят.
	— Откъде си сигурен, че няма да я преместят?
	— За бога, Брайън, никой не може да бъде сигурен, но на бас се хващам, че освен дето са дяволски изплашени, те не си вярват един на друг.
	— Какво значение има това?
	— Означава, че искат всичко да протече възможно най-стабилно. Тия двамата, или може би са трима — едва ли са повече, защото така се намалява опасността някой да бъде заловен и да издаде другия — та тия типове, ако бъдат заловени, отиват на електрическия стол. Никой не иска да бъде заловен. Трябват им само парите. Всеки си иска своя пай. Да не мислиш, че този, който остане в скривалището, има вяра в другия, дето ще дойде да прибере парите. И кой от тях мислиш ще бъде? Как ще вземат това решение?
	— Не знам.
	— И аз също. Но сделката с петте бона им дава възможност да проверят взаимно честността си, да си докажат, че могат да успеят. В сравнение с двеста хиляди, пет хиляди изглеждат нищо. Даже и да са решили да се мамят един друг, по този начин може да си купят доверие на ниска цена, като си стоят по местата, не си издават намеренията, приберат парите, уверят се в нашата искреност и разберат, поне те така ще си мислят, че полицията не е уведомена…
	— Аз мисля, че те вече правят свое си проучване.
	— Какво?
	Брайън му каза за зелената трошка, която два пъти е наобиколила къщата. След като го изслуша, Халек едва не получи конвулсия.
	— Не знам дали това са те, но е възможно, така че направи всичко възможно Яновски и всякакви полицаи да са на километри от вас. Пак повтарям — на километри!
	— Той искаше да ни заведе в участъка да се опитаме да разпознаем марката на колата.
	— В никакъв случай! Никакво ходене в полицията. Това е нашата позиция.
	— Значи да си стоим вкъщи и да се правим, че чакаме обаждане?
	— Ти или Ели можете да излизате, да пазарувате, просто да се държите нормално. Те си мислят, че аз съм у вас, където ще се обадят и аз ще действам вместо вас. Това са правилата на играта. Спазвайте ги!
	— Ами ако можем да ги проследим по марката на колата, Спайк?
	— Запомнихте ли номера?
	— Регистрацията е от Илинойс. Това е всичко. Не можах да видя номера — дърветата пречеха — призна си той.
	— Мислиш ли, че можем да попаднем на дирята им без да знаем номера на колата, при това не е сигурно дали вие ще можете да разпознаете марката. От друга страна, може да имат и друга кола, която вие не сте видели и не е търсена от никой, с която биха могли да ви проследят до участъка — тогава всичко отива по дяволите. И къде остава Джейни?
	— Ами какво ще стане, ако онзи, който прибере петте хиляди реши, че са му достатъчни, че е рискувал достатъчно и тези пари му стигат — не иска повече? Какво ще стане, ако той изчезне и остави партньора си да чака? Няма ли партньорът му да си каже, че става нещо нередно, че може би полицията е хванала другия и е време да се разделят. Тогава какво ще стане с Джейни?
	Халек бе премислял неведнъж най-лошите сценарии. Във всеки един от тях имаше риск, но и шанс, който не беше за пренебрегване, имаше неизбежна несигурност. В най-лошия случай Джейни щеше да бъде убита. Но това не трябваше да се случва.
	— Слушай — започна той. — Да приемем, че се разделят. Единият все още държи „стоката“ и все още очаква големия удар с двестате хиляди на другия ден. Известно време той чака партньорът му да се върне. Закъснението му може да бъде обяснено с много други причини, освен че е бил заловен. А и полицията не идва. Ето това е критичният момент, защото някак не се връзва с варианта залавяне на партньора му. Или пък партньорът му бива заловен, пазари се, че ще намалят присъдата на доживотен затвор, ако даде информация за местонахождението на Джейни плюс имената на останалите участници. В този случай полицията ще отиде на мястото със светкавична бързина, но и това не се случва. Трябва да сме абсолютно сигурни, че Яновски знае това. Ти си бащата. Ти командваш. Той не трябва да предприема нищо, което би застрашило живота на дъщеря ти без твое разрешение. Просто не му позволявай. Казвай не. Най-лошото, което може да се случи според мен, Брайън, е както ти предположи, другият да се премести и да отведе Джейни със себе си. Тогава ние пак ще имаме възможността да му платим двеста хиляди за нея на другия ден. Но ако не стане така, ако онзи не смени мястото си, просто защото то е сигурно — тогава трябва да приемем, че те са планирали всичко това, но са зле с парите. Иначе не биха обрекли живота си за двеста бона. А и той не би желал да си има работа с полицията, затова едва ли ще тръгне да се мести.
	— Той ще убие Джейни и после ще напусне мястото.
	— Ние ще трябва вече да знаем къде се намират преди това, за което говориш, да може да се случи.
	— Ако беше така просто, Спайк, бих ти дал двестате хиляди и щях да забравя за тях.
	— По дирята сме им. Още един разговор и са в ръцете ни.
	— Откъде си толкова сигурен?
	Халек му каза:
	— Миналата нощ направих анализ на фоновите шумове. На втория запис, преди да почне да говори онзи от стадиона, чух как минават двама души — мъж и жена. Жената с високи токчета, никога не съм бъркал ритмичното им тракане. Едната обувка, после другата, същият звук, най-напред с увеличаващ се интензитет докато се приближават, после с намаляващ, когато се отдалечават. Чу се и смях. Не бях съвсем сигурен, че е смях, докато не използвах проклетия компютър — но няма грешка — смях е, дори без да се увеличава силата на звука — женски смях, непогрешим в тембъра и височината на гласа, малко престорен, съвсем женствен. После разговарят. Мъжът каза: „Да, Джаред…“ — и това бе всичко, което можах да измъкна. А жената отвърна: „Много интересно“, в смисъл че нещо им се е видяло интересно или смешно. Предполагам, че току-що са видели нещо странно или са седели близо до него и именно на това се смее тя и че може би е замесен някой на име Джаред — собствено или фамилно име. И пак мое предположение е, че тези двамата току-що са излезли от някакво развлекателно заведение — кино, театър — нещо такова и са отивали към паркираната си кола.
	— Дявол го взел, с какво всичко това променя нещата, дори и да се е случило наистина?
	Нетърпението на Брайън бе разбираемо. Не можеше да се очаква от него да проявява търпение към сглобяването на парченца от мозайка в едно цяло, когато собственият му живот се разпадаше на парченца. И все пак Халек трябваше да печели време, за да предпази Брайън от това да даде пълна свобода на Яновски. Ето защо побърза да обясни:
	— Значи, че мястото, където държат Джейни, е на две-три пресечки от театър или кино, а също и паркинг или пък улица, на която е безопасно да се паркира. Били са само двама минувачи, а не цяла шумна група, тоест можем да заключим, че кварталът, в който онези държат Джейни, е тих. Щом Дебра се събуди…
	— Вече съм будна — чу се глас и прозявка зад гърба му.
	— … ще видя какво може тя да направи.
	— Ще ме уведомиш, когато се обадят, нали?
	— Да. А ти ми приготви петте хиляди.
	Без да каже и дума повече, дори довиждане, Брайън затвори. Халек чу, че Дебра се размърда някъде зад него и й каза:
	— Разбрах, че Яновски имал информация за вятърните дрънкалки.
	— Ще се заема с това. Тази линия свободна ли е?
	— Сега вече да.
	Халек чу как Дебра набира номера и се заслуша в разговора й:
	— Мириъм, Яновски бил оставил няколко адреса с прекъсване на обичайните шумове… Да, да — от вятърни дрънкалки. Не, недей. Не изпращай никой да прави замерване. Нужно ни е само да знаем данните и местонахожденията. Той иска аз да се заема с тази работа. — Пауза, след което тя се обърна към Халек: — Имаш ли молив и бележник?
	Хвана го неподготвен.
	— Не, нямам — отговори той.
	— Почакай, имам в чантичката си.
	Той я чу да рови сред ключове, пудри, моливи за гримиране, дребни центове, докато извади химикалка, портмоне и бележник.
	— Достатъчно голям ли е? — попита той.
	— Аз пиша дребно — обясни му тя — и ползвам стенография. Ало, Мириам, давай. — Пауза, после: — Не, не целият списък — трябват ни само тези между северната страна на булеварда може би до Линкълнууд.
	Тишина. Халек не беше подготвил сигнал, който да я накара да прекъсне, ако прехвърлеха разговор от линията на семейство Гранвил. Не можеха да си позволят да стане смущение в разговорите. А и тя трябваше да запише тези адреси.
	— Колко? — попита Дебра. — Трийсет и седем? Добре, диктувай ги един по един.
	Докато тя пишеше с голяма бързина адресите, остро иззвъня линията на Гранвил. Дъхът на Халек спря, после той издиша. Знаеше, че касетофонът вече бе на запис и бързо й нареди:
	— Продължавай да работиш, само не издавай никакъв звук.
	После вдигна слушалката:
	— Тук дом Гранвил.
	— Ако обичате, мога ли да говоря с Ели Гранвил? — спокоен, приятен глас. Среднозападен акцент. Никаква уплаха, никакво напрежение. Кой ли беше? Но разбира се! При Халек се прехвърляха всички обаждания, не само тези на похитителите. Нямаше начин да бъдат разграничени. Едно абсолютно невинно обаждане от някоя съседка можеше да смути похитителите на Джейни и да предизвика зле премислен ход от тяхна страна.
	Халек трябваше бързо да приключва с всички странични разговори, без да предизвиква съмнение.
	— Ели не е у дома в момента. На телефона е брат й Спайк Халек. Какво да й предам?
	— Просто исках да й напомня, че Джейни трябва да дойде на първата репетиция за коледното тържество в сряда в осем часа. Тя сигурно знае, но все пак — трябва да й се направи проба на костюма и снимка за театралния плакат. Ще й предадете ли?
	— Разбира се.
	— Ако има въпроси, да се обади на Мариан Адамс на телефон 314–2765.
	— Ще я уведомя.
	— Благодаря ви.
	— Няма защо.
	— А, и нещо друго, господин Халек. Бихте ли я помолили Джейни да донесе рецептата за плодовата торта?
	— Разбира се. Благодаря, че се обадихте.
	— Дочуване.
	— Дочуване.
	Халек чу как Мариан Адамс понечи да каже нещо като „и ако…“, но твърдо положи слушалката на мястото й. Както се казва и в Еклесиаста, за всичко си има време под небето, дори за грубостта. За Халек сега бе дошло това време. При наложилите се обстоятелства му бе трудно да се тревожи за това дали Джейни щеше да пропусне репетицията на коледната пиеса. Но ето че тук се появяваше нова подробност, която трябваше да се вземе предвид. Джейни бе изчезнала и отсъствията й щяха да започнат да се забелязват. Щеше да се наложи да измислят някаква версия за прикритие, нещо достатъчно правдоподобно, но не драстично. Например настинка. Грип. Нещо, с което можеха да спечелят ден-два, но не и такова, че да предизвика посещения от тълпи приятелки, за да видят как е.
	Докато Халек се бе вглъбил в разрешаването на този въпрос, Дебра продължаваше да скрибуца по листа, записвайки последните адреси. Халек пренасочи мислите си към похитителите, като си представяше какви варианти можеха да се разиграят с тях през следващите двайсет и четири часа. Ще вземат петте хиляди и ще си ги поделят. Колкото и неочаквано да им идваха тези допълнителни пари, те бяха нещо твърде хубаво — почти не за вярване. Именно благодарение на тези пари златното гърне, което ги очакваше някъде в края на небесната дъга, щеше да им се стори по-реално, по-достъпно, по-примамливо. Двеста хиляди долара. Това беше нещо, което щеше да окачи рибата на въдицата. Но нямаше да поднесе въдичарите на Халек. Защото по какъвто и начин да решаха да получат парите, похитителите на Джейни щяха да са принудени да действат по един-единствен план: да убият момичето, после да убият и другите. Ако Халек и сътрудниците му не откриеха къде е тя преди окончателното плащане, Джейни беше загубена.
	Телефонът иззвъня отново — познатият, пронизващ сърцето звук на линията на семейство Гранвил. Халек вдигна слушалката:
	— Дом Гранвил.
	— Тук е Мел Корвалис от вестник „Чикаго Трибюн“. Имаме още няколко въпроса за статията, която ще публикуваме, и ни е нужна малко допълнителна информация. И тъй като вие сам предложихте да ни я дадете… ало?
	Халек замръзна на мястото си. Не беше способен да мисли. Какво беше направил Брайън?
	— За какво става дума?
	— Портрет на Гранвил…
	— Моля?
	— На Брайън Гранвил — вицепрезидент, Първа чикагска банка. Броят за сряда — финансовата страница. Не си ли спомняте?
	Халек се отпусна и усети, че го облива топлина.
	— Но да, разбира се — после се сети, че трябва по-скоро да освободи линията и попита:
	— Какво ви трябва?
	— Това не е ли господин Гранвил?
	— Зет му.
	— Знаете ли на колко години е господин Гранвил?
	— На трийсет и шест.
	— Колеж?
	— Илинойс, Харвард — Бизнес факултет.
	— Деца?
	— Едно.
	— Име?
	— Джейни.
	— Нещо повече за нея?
	— Каквооо?
	— Нещо, което си заслужава да се пише — нали разбирате, хоби, интереси, нещо, с което се занимава сега…
	— Не, не сега. Нещо друго?
	— Няма. Това е.
	Халек затвори и усети, че целият трепери. Пое дълбоко въздух няколко пъти и изтри една о друга мокрите си длани. После се обърна и попита:
	— Колко е часът?
	— Осем и четирийсет и пет.
	— Сутринта.
	— Да, сутринта.
	Продължителна тишина, пак дълбоко поемане на въздух, после:
	— Мога да отгатна.
	— Как?
	— Шум от улично движение. Топло слънце огрява лицето ми.
	— Как се чувстваш?
	— Кух, с едно измерение. Мисля, че не може да се живее само на амфетамини.
	— Гладен ли си?
	— Бих хапнал.
	— Ще направя закуска. Какво имаш подръка?
	— Яйца. Бекон. Овесени ядки.
	— Как си приготвяш тези неща?
	— По миризмата, също чрез допира, консистенцията. Свареното яйце е по-твърдо от суровото. Такива ми ти работи. С времето човек се учи. Пускам котлона, после включвам часовниковия механизъм — за всяко си има съответната резка на печката — и готвя. Не е невъзможно да се направи.
	— Може да си по-добър и от мен.
	— Не се заричай.
	— Дай ми десет минути.
	Докато минутите минаваха, от кухнята се разнесоха миризми, придружени от съскане на пържещ се бекон, чупене и изливане на яйца в сгорещено масло, топлина, после пушек, почти загаряне, един вик „по дяволите“, докато бързо вдигнатият от котлона тиган дрънна на умивалника.
	— Ето защо ме напусна съпругът ми — подвикна му тя, смеейки се.
	Чувство за хумор. Май е по-добре да не виждаш, а да си представяш една чисто човешка ситуация.
	— Ще дойдеш ли на масата? — провикна се тя.
	— По-добре да съм край телефона — отвърна той.
	— Окей. Позволи ми да те нахраня тогава.
	— И сам мога. Дай ми чинията.
	— Не се прави на дивак, Халек. Аз не мога да се храня на скута си — на коктейли съм истинска нескопосница. Просто… — и тя плесна протегнатата му ръка — се отпусни. _Bon appetit._
	Пъхна пълна лъжица с яйца в устата му. Вкусни бяха. Дори повече от вкусни. След като свърши да дъвче той подхвърли:
	— Глупак е бил твоят човек да изостави такава добра готвачка.
	— Честно казано, не ме напусна той. Просто все не бяхме заедно. Аз с моята работа в полицията до късно вечер. Той с неговото летене. Единственото общо нещо, което имахме, беше къщата, а и там прекарвахме твърде малко заедно.
	— Не е нужно да говориш за това.
	— Да, прав си.
	Сега пък бекон — две тънки парченца.
	Този път беше неин ред да пита:
	— Кога за последен път си имал приятелка, Спайк?
	— Помниш халката, нали. Женен за работата си.
	— Не ми пробутвай такива мъченически измишльотини. Не може да не е имало някое достатъчно умно момиче, което да си падне по тялото ти.
	— Е, не съм точно Арнолд Шварценегер.
	— Бог да пази нежния пол от такъв като него. Яж.
	Хлебче, намазано с масло. Къпинов мармалад. Не струва. Беше помолил служителят да му донесат боровинков. Комедиант. Преди още да сдъвчи храната, той я попита:
	— Не знам какво точно чу. Брайън ще прати най-напред за предаване пет хиляди долара. Условията ще определят те. Трябва ми някой да ги занесе. Може би Яновски би могъл да предложи…
	— Аз ще ги занеса — рече тя и пъхна в ръката му чаша горещо кафе.
	— Не става. Твърде опасно е.
	— Какво? Да не мислиш, че не сме обучени да вършим този род работа? Може да се учудиш, но ще ти кажа, че съм го правила един-два пъти досега. Пък и тия типове, те въобще не се интересуват от присъствието ти. Просто искат някой, който ще да е, да се появи, да пусне пакета и да изчезне без да се обръща назад.
	— И все пак не мога да те пусна.
	— Слушай, Спайк. Ти беше този, който искаше Яновски да не се намесва, така ли е? И аз не бих казала, че грешиш. В момента няма съдебна заповед, няма и подслушване на телефона на Гранвил. Единственият, който ще знае условията им, си ти и евентуално някой, когото си посветил в цялата работа. Ако си решил да съм аз, значи ще знам. Достатъчна ми е на съвестта смъртта на едно хлапе. А Яновски е от тези, които предпочитат да забравят. Затова те предупреждавам — не му казвай нищо.
	— Но…
	— Що се отнася до опасността, такава ми е професията. Всичко се случва. Знаеш, че не работя за Уолт Дисни.
	Халек въздъхна, уморен да спори:
	— Добре, действай тогава.
	Тя се отдалечи и го остави да си пие кафето сам и след малко откъм нея се дочу повтарящ се звук: „пи-пи-пи-пи…“. Какво беше това? Не искаше да пита, а умираше от любопитство.
	Изведнъж тя заговори:
	— Може да не повярваш, но под коридорите на полетите и вътре в трите кръга около жп гарите имаме шестнайсет — представяш ли си — шестнайсет идентифицирани вятърни дрънкалки. И какво можем да направим? Не можем да изпратим патрулни коли да обиколят всички тези места и да заложим на карта единственото от тях. Нямам доверие на Яновски, дори ако изпрати патрулна кола с гражданска регистрация. Номерата на тия коли носят същите символи като полицейските и са дяволски издайнически. А ти знаеш какво би означавало това? Мога да се представя за агент по имотите, чиято работа е да ходи от врата на врата. Или пък дистрибутор на шоколад, а? Или на списания? Или на някакъв перилен препарат последна дума на химията?
	— Забрави за всички тези глупости. Аз имам идея.
	— Давай, гениални човече!
	— Обади се на един полицейски агент на име Гери Малоун — работи в таксиджийска фирма. Кажи му, че е време да си плати дълга и че Спайк Халек се нуждае от услугите му.
	— За какво говориш, да ти се не види?
	— Не е важно. Просто като се свържеш с него, ми подай слушалката.
	Дебра набра един номер и точно по инструкциите подаде слушалката на Халек. Оттам се чу глас:
	— Ти оня слепият ли беше?
	— Говоря от името на всички нас, на всички онези, на които одра кожите. Дошло е времето да се реваншираш за тлъстите такси, които прибираш.
	— Хей, аз си имам работно време.
	— Ще поостанеш и след работа. Всъщност довечера ми трябваш не ти, а таксито ти.
	— Май че се майтапиш, а?
	— Никога в живота си не съм бил по-сериозен.
	— Майната ти, Мак.
	— Почакай! Искам да говориш с полицай Дебра Серафикос от чикагската полиция и да й обясниш, че си се опитал да измамиш сляп човек с тарифата.
	Халек й подаде слушалката.
	— На телефона полицай Дебра Серафикос от специалния отдел за разследване на чикагската полиция, номер на значката 7864. Господин Малоун, при мен е постъпило официално оплакване от някой си господин Джон Халек, че миналият понеделник вечерта сте направили опит незаконно да му надвземете такса за пътуването му от центъра на града до Лейк Форест. Вярно ли е?
	— Хей, слушай. Почакай малко.
	— Може ли да ми съобщите регистрационния номер на таксито си, ако обичате?
	— Нали и ти искаш да му свърша услуга. Казвай тогава.
	— При тези условия, господин Халек, ще оттеглите ли оплакването си? — обърна се тя към Спайк.
	Халек пое слушалката.
	— Докарай таксито си пред дома ми довечера в осем — точно на минутата.
	— Мили боже! — възкликна агентът.
	— Мислиш ли, че ще изпълни обещанието си? — попита тя Халек.
	— Няма начин. Иначе ще му отнемат разрешителното или поне той така си мисли. Не му е особено приятна тая работа, но като си представи алтернативата…
	— Не виждам защо да не започна веднага.
	Халек поклати отрицателно глава.
	— Твърде подозрително ще бъде. Някои от тези места са в блокове без асансьори, а там не ходят агенти по имотите. Виж, таксито си е чиста работа.
	— Абсолютно сигурен ли си за тези шестнайсет?
	— Рискувам — това е. Просто рискувам — прошепна той, като си мислеше за пътуванията си до Лас Вегас заедно със Стан Блак, за многобройните случаи, когато губеха и малкото спечелено и какво чувство изпитва човек, който знае, просто знае, че късметът му работи и нещата ще се развият в негова полза. Вече от доста дълго време Халек не бе се радвал на особен късмет. А точно в този момент беше нервен — нервен и уморен.
	— Ами ако сме пропуснали някои?
	— И това може да се случи — колебливо отвърна той. — Но нека не се отчайваме така лесно.
	— Добре, Халек — щом ти казваш. Да продължаваме тогава. Какво следва?
	Той отпи от кафето си и усети лек прилив на бодрост — не беше нещо особено, но все пак.
	— Ще се опитаме да ги притиснем здраво. Кажи на Яновски да постави и на трите гари свои хора под прикритие — с цивилни дрехи, да приличат на чиновници, които отиват на работа сутрин и се връщат у дома вечер с влака. И то колкото се може по-скоро. И се погрижи да синхронизират наблюдението си с разписанието, така че да не изпуснат нито един влак, който спира или тръгва. Казвам _нито един_! И на трите гари. Ясно ли е?
	Преди тя да посегне към телефона, той иззвъня. Дебра затаи дъх, после се отпусна.
	— Твоята линия, Спайк.
	Той отговори на обаждането:
	— Халек.
	— Тук Яновски. Какво ново?
	— Нищо. А при теб?
	— Серафикос ти даде вятърните дрънкалки, нали?
	— Вече са отбелязани на картата.
	— Чудесно! Тя там ли е?
	Халек бутна слушалката в ръката й:
	— Иска да говори с теб.
	— Серафикос — отвърна тя.
	Халек слушаше. Яновски каза нещо, от което тя въздъхна. Нетърпение. После:
	— Като почувствам нужда от почивка, ще ти кажа.
	Тишина. Яновски говореше нещо.
	— Не, не смятам, че ще е добре. Нека да попитам.
	Към Халек:
	— Пита дали не искаш някой по-свежичък. — После тя го ръгна на шега под пъпа. Той скочи от мястото си по рефлекс.
	— Не, не. Казва, че аз съм достатъчно свежа за целта.
	Към Халек:
	— Иска да знае дали не би желал да ти предостави на разположение за известно време младши сержант Ковалски?
	Халек чу как тя закрива с шепа слушалката, за да му обясни, без да чуе Яновски:
	— Ковалски е едър космат поляк с лош дъх на устата и крайно незабележимо присъствие сред околните. Искаш ли го?
	Халек се усмихна, поклати отрицателно глава и едва се сдържа да не се изсмее.
	— Сержант Яновски, чуй ме. Господин Халек е нормален американец от мъжки пол, с червена кръв и абсолютна работоспособност, което означава, че няма начин той да предпочете Ковалски, когато има възможността да работи с мен.
	Тишина. Тя се смее.
	— Дори и да не може да види циците ми, поне на мозъка ми се възхищава.
	Пак тишина.
	— Върви по дяволите, Яновски. Добре. Слушай! Това е нещо важно. Ние се опитваме да получим времеви маркери на разписанието на всеки влак на онези три жп гари. — След това тя му обясни плана за действие, спря да говори, изслуша насрещните думи и отвърна: — Да, да, запозната съм с всичките ти трудности и тем подобни. Затова, бъди герой, Яно, просто направи каквото ти казваме. Можеш, нали? Прекрасно! Да, да, чувам те добре. Не, няма да закъснея. След петнайсет минути на Мичиган авеню при кафенето. Добре, но и аз имам въпрос: Ти колко ще ме държиш да чакам?
	Към Халек, все така запушвайки слушалката с ръка:
	— Иска да се срещне с мен. Патрулните коли може да са научили нещо за зеления автомобил. Май бил голям. Сам ще се справиш ли?
	— Върви — отвърна Халек. — Но гледай да се върнеш до четирийсет минути, става ли?
	— Ще гледам да не се бавя.
	— Какво всъщност иска той?
	— Като разбера аз, ще знаеш и ти.
	Той чу отдалечаващите се стъпки по килима, хладния полъх при отварянето на вратата, после тя се затвори. После Халек се обърна в тъмнината към линията на Гранвил и усети как адреналинът му започва да се покачва.
	— Дръж се още малко, Джейни — изрече той на глас. — С малко късмет и…
	Малко ли?


>	Осма глава

	— В никакъв случай, Яновски — остро реагира тя.
	Докато дъвчеше френския кроасан, Дебра Серафикос усети такъв прилив на гняв, че й идеше да му удари едно яко кроше. Дясната й ръка се сви в юмрук под издраскания плот на бара в кафенето, но реши, че е по-добре да се овладее. Той беше едър мъж, към сто и десет килограма, плюс някогашни мускули, които сега се бяха превърнали в тлъстина — жив пример за това какво прави заседналият живот с физиката на един бивш атлет. При все това, огромните му крайници и едри длани все още криеха сила. В участъка всички знаеха, че е опасно да го ядосват. Дори при собствената й добра физическа форма в резултат на две години силни тренировки, тя едва ли щеше да свърши нещо повече от това да му разклати някой и друг зъб. След което Яновски щеше бързо да разсее мъглата пред себе си, да потърка якото си долно чене и да я запита с искрено учудване: „Защо, по дяволите, го направи?“. Затова тя потисна гнева си, макар и да го усещаше как бушува в гърдите й.
	Край нея Яновски, както си беше с шапка на главата, се въртеше ту наляво, ту надясно на високото столче пред бара, готов да хукне, ако пейджърът му дадеше сигнал. Той си седеше, сърбайки кафето си, като топлеше студените си ръце о стените на чашката и чакаше отговора й. Това я вбеси още повече.
	— Нямаш никакво право, шефе, да излагаш момиченцето на риск.
	За да преодолее възбудата си, зарови из чантичката си, намери пакета „Кемъл“, извади една цигара и я захапа. Яновски щракна клечка кибрит и рече:
	— Тя и без това е изложена на риск. Никой не я е виждал вече два дни. Никой, включително вълшебникът Спайк Халек.
	Дебра му предложи цигара, но той поклати глава отрицателно:
	— Отказах ги.
	— От кога? — запита тя, притвори очи и всмукна дълбоко, после издиша дима.
	— От тази сутрин, да речем.
	Трябваше да се усмихне, затова отвори очи и ги впери в него:
	— Нещо ново за зеления автомобил?
	Яновски въздъхна и рече:
	— Колко зелени автомобила с регистрация от Илинойс мислиш, че има в Чикаго?
	— Говоря за зоните, от които се интересуваме.
	— Кой ти е казал, че тя е непременно там?
	— Ти можеш да го докажеш.
	— Халек е лек като перушинка, Деб, мисля, че си го разбрала вече.
	— Затова ли ме помоли да му помогна, защото мислиш, че е лек като перушинка? Или защото имаш ниско мнение за мен като професионалист? И че не ценя времето си?
	— Ти се справяш добре с подобни ситуации.
	— Дай дефиниция на „подобни ситуации“.
	— Разните му там идеи за подхода. От теб исках само да седиш до него, да му се водиш по акъла, докато си изстреля барута и после да го накараш да се вразуми. Ако Халек застане на наша страна, тогава и родителите — семейство Гранвил, също ще се съгласят, така че ще организираме предаването на парите както ние си знаем. Но ето ти изведнъж на Халек му идва шантавата мисъл да ги подведе.
	— Какво точно мислиш, Яно?
	— Заради него ще убият детето, Деб.
	— Така ли смяташ?
	— Възможно е. Не знам. Почвам да мисля, че си играе с огъня.
	— Ами ти, шефе? Никога ли не си си играл с огъня?
	Яновски се изхили.
	— Слушай, сержант. Халек очаква ново обаждане и аз му обещах да съм там. Така че ако няма какво друго да ми казваш… Все пак имаме реален шанс, ако захапят с петте хилядарки. Остави Халек да действа, Яно.
	— Той е аматьор. Освен това е и емоционално ангажиран. Той е неуравновесен.
	— Не, не е вярно. Изпрати ли хора на трите гари?
	— На път са, макар че не знам от каква полза ще е.
	— Още колко време ще ти трябва? — подразни го тя. — Цял един ден. Както и да се развият нещата, още един ден. Това да не би да те притеснява, а?
	— Можем да пришием опашка към контрабандиста — отвърна той.
	— Охо, това май съм го виждала вече някъде. Четеш ли по устните ми: „Не!“.
	— Значи просто така ще ги оставите да си отидат с петте хиляди?
	— Не съм се обаждала аз, нито пък тези пет хиляди са мои.
	— А ние оставаме със зяпнали уста.
	— Печелим време, а те лапват въдицата.
	— Ами ако се изпарят яко дим, а, Деб?
	Тя сви рамене.
	— Какво от това? И в двата случая ти имаш гръб. Нека Халек действа както е решил. Ако спечели, ще похвалят теб. Ако загуби, на него са се обадили, не на теб. Ти просто си тръгваш. Да те е грижа за нещо?
	— Губя контрол. Аз водя разследването, а не контролирам нещата. Това е нещо като да използваш екстрасенси.
	— Сравнено с нищо друго, предпочитам екстрасенсите.
	— Може пък да имаме нещо повече от нищо?
	— Като например?
	Яновски пое дълбоко дъх, задържа го и издиша, като повдигна многозначително вежди.
	— Като например Лу Сканън. Той постоянно ме бомбардира с въпроси като познавам ли този и този, чул ли съм за еди-кой си или какво мисля за японската червена армия.
	— И какво мислиш за японската червена армия, Яно?
	— Виж какво ще ти кажа: Сканън може и да ни проверява и да се опитва да надуши до какво сме се добрали, да събере две и две с това, което той има — и като разбере, че сме наникъде да ни удари в земята. При тези обстоятелства това доста ме изнервя.
	— А знаеш ли какво мисля аз? Мисля, че вие със Сканън си играете на котка и мишка и никой от вас няма и сламка по случая — ето това мисля.
	— Слушай, Деб. Ако ни помогнеш, можем и да използваме тия трикове следващия път.
	В съзнанието й изскочи споменът за подставеното лице, бързо потъващо в тълпата народ, преследването, обезобразеното тяло на малкото момиче.
	— Не — отвърна тя. — През следващите двайсет и четири часа Халек или ще е свършил всичко, или не. Тогава ти поемаш всичко.
	_Тогава_, помисли си тя, _няма да имаме избор. Тогава вече ще трябва да играем по свирката на престъпниците._
	— Халек се прави на голям мъж, а с цялата тази работа! Сам ще предаде парите, така ли?
	— Откъде да знам? Мислиш, че ми казва всичко?
	Яновски сви рамене.
	— Тогава кой?
	Неин ред беше да свие рамене.
	— И той си има приятели, да не мислиш. Това че е сляп, не значи, че няма приятели.
	— Ти приятелка ли си му, Деб?
	— Боже мой, та аз съм ченге, Яновски. Да не мислиш, че съм толкова отчаяна, та за една нощ да се обвържа с един сляп човек?
	Както го каза с убеждение, тя се замисли дали беше вярно. Откакто тялото й бе станало мускулесто, все по-малко мъже я намираха за привлекателна. Повечето виждаха заплаха в това. Колко време бе минало, откакто някой се бе докосвал до нея, освен самата тя? Опита се да не мисли за това и продължи:
	— И така, както казах, един ден. Дай ни още един ден, Яно. Не прави от мухата слон.
	— Искам ти да се опиташ да обърнеш Халек на наша страна.
	— Ако видя, че работата по тази карта се разкапва, може и да стане.
	— И искам да ми съобщаваш всичко важно, до което той се добере, всичко, което смяташ за конкретно и полезно — първо на мен, а не на някой друг.
	— Даже на бащата?
	— Най-вече на бащата.
	— Не каза ли само преди минута, че Халек си играе с огъня? А сега твърдиш, че Халек може да се добере до нещо конкретно и полезно, както сам се изрази. Как стоят нещата, Яно? В безизходица ли си? Или си просто любопитен? Или пък ревнуваш?
	По месестото лице на Яновски изби червенина.
	— Аз просто държа да имам поглед върху нещата от всяка гледна точка, ясно? Не съм толкова тъп, че да се дърпам назад като муле, ако от тези електронни шашарми на Халек изскочи нещо полезно. А пък ако сама не си се досетила, и аз си имам виждане за някои неща. И точно сега може би моето виждане е далеч по-ясно и по-добро от това на Халек. С две думи, не мисли, че през цялото време съм седял със скръстени ръце.
	— Тогава сигурно си проследил гласовете? И си ги проверил?
	— По дяволите гласовете! — възкликна той спонтанно.
	Дебра искрено се изненада.
	— Знам със сигурност, че имаме двама пънкове, които са отвлекли хлапето. Така че се свързах с главния надзирател в затвора Джолиет и го попитах има ли някаква представа кои може да са те. Отговори ми, че ще поразпита и в затвора в Южен Мичиган дали не са се натъкнали на някой — да речем помилван от губернатора за добро държание или нещо такова. Той сам ми каза, че има опит с отвличанията и знае какви типове се занимават с това. Според него това е престъпление-мечта — правиш удара и изчезваш с плячката. Затова по-закоравелите престъпници обичат да подмамват някои от пънковете, като ги карат да се мислят за много важни. В края на краищата не става дума да нахлуват в банка с всичките му скрити камери, които се задействат още в момента, в който прекосят входа, а после, докато тичат до сейфовете да се натъкват на въоръжена охрана и в цялата сграда да запищи алармата преди още да са си извадили оръжието. Не! Тук най-много да зашеметят с един удар някоя учителка или шофьор на автобус, а може и просто да грабнат хлапето от улицата. За това не се иска кой знае каква смелост! След което се обаждат и си казват цената. Според случая и сумата, нали?
	Яновски мълча доста време, докато си допиваше кафето, а после продължи:
	— Така че всеки пънк или някой, който е бил на топло за кратко време, щом излезе си казва: „Хей, това е само за мен работа!“. Набелязват си някого като този Гранвил, важна клечка в банка. По дяволите, та името му е в годишните доклади, а адресът му е в Обществения регистър. Колко му е да разбере в кое училище учи детето? Поразпитват, попрочитат тук-там и научават къде и кога точно се движи хлапето. Хора като семейство Гранвил водят организиран живот — под час, Деб. Редът е най-важното за тях. Всичко при тях върви по мед и масло, идеалният живот, докато не се случи нещо като това сега и изведнъж разбират, че не могат да контролират събитията. Забравяш за ядрената война, забравяш за торнадата или мълниите и се концентрираш просто върху това как да пресечеш улицата. Ако не ми вярваш, питай Спайк Халек.
	— Той е наясно за всичко.
	— Ти го харесваш, нали?
	— Умен е.
	— Сигурен съм, че се мисли за такъв. Само дето не знае кои стоят насреща му.
	— Може и така да е — въздъхна тя. — Може и да е зелен в тези неща. И може да дойде моментът, когато ще ти кажа: „Яно, Спайк Халек направи каквото можа с разчитането на шумовете и не стигна доникъде“. Сега обаче имаме още един ден.
	— Дали?
	В тезата на Яновски се съдържаше зърно истина. Всичко, което правеше Халек, се основаваше на предположението, че престъпниците ще се върнат да получат цялата сума, че алчността им ще надделее над страха. Тя го погледна в очите — очи като на старец, изпълнени със скептицизъм, и рече:
	— Нека кафето да е от мен, сержант?
	— Не, аз имам — отвърна той и бръкна дълбоко в джобовете си, търсейки пари.
	— Забрави за това, че Халек се прави на мъж — чиста глупост. Уморих се вече. Просто ме остави да ти платя кафето. Колко му е едно кафе.
	Той сви рамене.
	Дебра остави на бара два долара и подхвърли:
	— Трудно ли понасяш да те черпи жена, Яно?
	— Ух!
	— Да не би пък да си мислиш, че не мога да си позволя да те почерпя едно кафе.
	— Не, не.
	— Или пък че ще гладувам на обяд, защото съм те почерпила една чашка рядко кафе.
	— Какво, по… — Тя забеляза как по лицето на Яновски се изписва все по-голямо удивление.
	— И нещо друго. Знаеш ли, ако имаме късмет с този случай, нали няма да го сметнеш за крайно неуместно да те заведа на вечеря — само двамата, да отпразнуваме. Искам да кажа… ще мога да разчитам, нали?
	— Да… защо не?
	— Тогава защо не си кажеш, че тия типове могат да повярват на версията, че щом Гранвил им дава пет хиляди единия ден, което е нищо за него, защо да не даде и двестате хиляди, тъй като неговото единствено желание е да си получи обратно задържаното дете.
	Погледът му се проясни за миг, после пак угасна. Преди още да отговори, пак бе станал изцяло роб на скептицизма си.
	— Да, да, възможно е. Но надзирателят в Джолиет вече е открил имената на двама освободени, единият е бил при тях, другият от Южен Мичиган — само преди три седмици и за които знаем, че са се свързали за някаква обща работа в Чикаго.
	— Малко ялова версия, не мислиш ли?
	— Изслушай ме, както аз изслушах всичко, което ти ми наговори за Халек.
	Неин ред беше да свие рамене.
	Той продължи:
	— Двама са — единият е някакъв голтак на име Ник Спирос.
	— Хубаво гръцко момче — подхвърли тя с усмивка.
	— Другият се казва Дани Валитано.
	— Е, и?
	— Израсли заедно без надзор. Според клюките преди няколко години живели нелегално, криели се в огромен контейнер в една къща в провинция Уейн и правели малки удари тук-там, но пазачът на къщата ги надушил — разчуло се и за малко местните хора да им изиграят номер и да ги предадат, та избягали чак в Бразилия.
	— Бразилия ли? Защо, по дяволите, в Бразилия? Говорят ли португалски?
	— Те не говорят дори английски — отвърна Яновски. — Но не това им е била грижата. Харесали законите за екстрадиция в тази страна, а и валутния курс. Един удар — много голям, а след него дълга ваканция, като се възползват от слабостта на местната икономика и се наслаждават на хубави задничета и цици по плажовете на Рио — типичният сценарий на романтичните мечти — просто да ти се доплаче от умиление.
	— И ти смяташ, че това са те.
	Яновски поразмърда раменете си, а главата му се наклони на една страна. Информацията не беше достатъчна, за да е сигурен, и той го знаеше.
	— Да погледнем така на нещата. Тъй като са ги видели и чули във ветровитата част на града, всъщност източен Чикаго, на отсрещната страна на линията преди около две седмици, никой досега не е успял да установи къде са отседнали.
	— Може и да са се преместили надалече — настоя тя.
	— А може и да не са.
	— Е, и какво общо има всичко това с Халек?
	— Накарай го да побърза, Деб. Ако това са точно тия двамата, Ник е садист и перверзен тип…
	— Както казах, хубаво гръцко момче.
	— А Дани пък се мисли за бог.
	— И как може полицията да не спипа такъв един екип?
	Яновски се изправи на крака.
	— Дръж ме в течение, чу ли. Искам да знам какво става и то, както казах, без никакво забавяне. Всичко, което си струва да се знае. Всъщност всичко.
	Тя изгаси цигарата си в пепелника на барплота.
	— И ти също, включително и онова, което научиш от Сканън. И не забравяй за цивилните агенти на жп гарите.
	— Мога ли да забравя? След трийсет минути ще подскачат на студа там.
	— Има за какво.
	От външната страна на дрънкащите прозорци на кафенето вятърът помиташе парчета хартия и боклуци по Мичиган авеню и удряше в лицето пешеходците с вдигнати яки. _Как ли издържаше детето в такова време?_ — зачуди се тя. _Дали са й дали да изяде поне една кифла? Дали беше още жива?_
	Като излизаше през тежката врата, Деб погледна часовника си и видя, че е закъсняла. Блъсна я вятърът.
	— По дяволите! — възкликна на глас и махна на едно такси.
	Докато тя чакаше на бордюра, Яновски остана сгушен в топлата сладкарница, наблюдаваше Дебра и мислеше за свои си неща, неща, които не беше споделил с нея или с когото и да било. Той вече си представяше най-подробно какво можеше наистина да се случи след около два дни, когато картите се обърнеха така, че детето да изчезне или да го намерят мъртво, каква бурна реакция щеше да предизвика цялата тази каша — възмущението на родителите, разгневеният кмет на града, шефът на Яновски, бесен като куче, и на кого щеше да се стовари всичко това? На Халек? Разбира се, не. Този гений щеше да се оправдае, че е направил възможно най-доброто, на което е бил способен. Вината винаги се стоварваше върху офицера, отговорен за случая. А той знаеше кой е той. И Брайън Гранвил знаеше. И никак нямаше да си помогне, ако започне да обяснява, че Гранвил му е попречил да мобилизира хората на Сканън. И така ФБР щяха да седят и да чакат, чувствайки се абсолютно невинни, готови да поемат случая, след като Яновски се бе провалил. А той щеше да се провали. Нямаше и капка съмнение във връзките на Гранвил в републиканската партия и му беше ясно какъв провал в кариерата му щеше да означава това за него — Яновски. Гранвил не беше пестил думи, когато го заплашваше. Но ако му беше писано той да е провалилият се, не искаше това да стане само защото един аматьор като Халек бе сгафил. Яновски работеше в полицията от дълги години и си знаеше урока. При това знаеше, че в ръкава му са скрити доста добри карти и беше в състояние да хвърли силна ръка, когато му дойде времето. В никой случай нямаше да стои пасивно и да остави стечението на обстоятелствата да надделее и предреши бъдещето му. Той можеше да направи нещо, което Халек не можеше, напук на Сканън и неговата крайна предпазливост. Той, Яновски, можеше да огледа терена. На кого щеше да навреди с това?


>	Девета глава

	Зад гърба на Халек някой влезе в апартамента, затръшна вратата и потрепери от студ. За обикновен човек с вързани очи това можеше да бъде всеки, дори някой натрапник. Но Спайк, който винаги беше използвал максимално слуха си, а другите сетива — в доста голяма степен, не се съмняваше, че е Дебра Серафикос. Това, разбира се, се дължеше не само на сетивата. Беше намесен и разумът, благодарение на който невидимите признаци се натрупват и свързват по начин, водещ само в една посока.
	Най-напред езичето на бравата щракна и се завъртя, като се движеше гладко, без насилие. След това вратата се отвори и затвори бързо, както най-често жени, които живеят сами свикват да го правят, когато се прибират. Следващата нишка довърши картината. През стаята се понесе ароматът на парфюм „Репешаж“, който се втурна в ноздрите му, проникна навътре в тялото му по целия път чак до скришното място между краката, което започна да трепти, без той да може да го контролира. А всъщност той и не искаше да го спира. Нямаше представа как изглежда тя. Беше си изградил свой образ — набор от звуци, поредица от действия, интимна смесица от миризми — от цигарите до парфюма й, отпечатъкът, оставен от нея върху леглото, незабравимото описание на майка й като дребна жена, но с голям бюст, и накрая, тази странна, възбуждаща смесица от сила и мекота в така човечния и успокояващ жест към човек като Халек, потопен във вечна сивота, жест, който говори само едно: „Аз съм тук“. Той се обърна така, сякаш я виждаше — нещо, което го бяха научили да прави, за да се държи като зрящите, и каза:
	— Ето че се върна.
	— Навън е по-студено от вчера, когато ти казах, че задникът ти замръзва през дрехите. — За потвърждение вятърът заблъска в прозореца, гледащ към улицата. — Как е възможно, за бога, като грее слънце.
	Халек повдигна лицето си към прозореца и усети топлината точно както можеше да почувства и студа, проникващ през стъклото.
	— Яновски постави ли хора по жп гарите?
	— Или вече са там, или са на път. Още кафе?
	— И малката помощничка на мама — отвърна той, прозявайки се. — Би трябвало да се обадят. Няма време за спане.
	— Можеш ли да издържаш така?
	— Остава само още един ден. Така правех и през сесиите в колежа.
	— Аз учих две години в „Норт Парк“.
	— И?
	— Загубих интерес. Нищо там не изглеждаше като в реалния свят, който познавах. Така или иначе…
	— Когато се обадят — прекъсна я Халек, — искам да стоиш до мен. Сложи си една слушалка на ухото, но не прави нищо, защото не искаме да разберат, че има още някой, освен мен и семейството. Гледай колко време е минало по зелената лампичка на таймера. Сега трябва да показва нула. Виждаш ли я? Точно под часовника.
	— Да, виждам.
	Халек й каза колкото можеше най-твърдо:
	— Като започне разговорът, искам да ме потупваш по рамото след изтичането на всяка минута, и доста силно, направо ме стисни, когато изтече третата. По това ще разбера, че трябва да затварям. Не искам да заподозрат, че ги следят. В наше време тия момчета са много оправни в живота, ако са се интересували от въпросите за измерване на времето и са слушали приказки за лека нощ, веднага ще го разберат. Така че ще е по-добре да се държа като ужасно наивен, почтен бизнесмен, който знае, че всички козове са в техни ръце, но се опитва да сключи малко по-добра сделка, та да завърши играта с минимални загуби.
	— Надявам се да си прав — отвърна тя.
	— Яновски другояче ли мисли?
	— Да, и двамата го знаем.
	— Опита ли се да те убеди?
	— Естествено. Какво очакваш, да ми каже колко му харесва да изпълнява твоите поръчки ли?
	— Но той наистина постави хората по пероните на жп гарите.
	— Така каза.
	Замълчаха.
	— Да, ще го направи. Въпросът е кога.
	— Най-добре е веднага. Нужни са ни сега.
	— Може би се опитва да подели задачите между един малко тъп новодошъл и останалия персонал. Не знам.
	И двамата подскочиха, когато телефонът на линия Гранвил иззвъня.
	— Гледай таймера.
	Тя се стрелна към слушалката за ухо и изшептя силно:
	— Вдигни проклетия телефон, Халек.
	Той го вдигна и се обади с гладък, добре модулиран глас:
	— Дом Гранвил.
	Бавно дишане, запушен нос, сумтене. Хъркащ звук, преглъщане, после тежкият глас и ускореното дишане на първия, който се беше обаждал.
	— Знаете ли кой е?
	— Предполагам, че е човекът от второто обаждане.
	— М-м, да, както и да е, правилно. — Някъде зад него Халек чуваше пак пневматичния чук и си наложи да се успокои. Не я бяха преместили. Като че ли за потвърждение зазвуча и подрънкването на вятърните дрънкалки. И все пак, той имаше само три минути.
	— Аз пък съм човекът от първото обаждане. Все още се интересуваме от вашата оферта, но се надяваме, че стоката не е повредена.
	— Чакай.
	Ценното време се изнизваше. Колко ли? Дебра, с ръце леко положени на раменете му, още не го бе стиснала, за да отбележи първата минута. _Отпусни се_, каза си той. _Спокойно._
	Гласът на Джейни се извиси, тя дишаше тежко, подсмърчаше. Дали е настинала? Или какво? Нямаше време за анализи. По-късно.
	— Спайк, искам мама.
	— Мама не може да дойде точно сега, миличко — започна да мисли. — Отиде да вземе костюма ти за Коледната пиеса. Ще се върне скоро.
	Изведнъж осъзна, че думите й можеше да са на запис, пуснат върху лента с голяма разделителна способност. Халек каза:
	— Как се казва твоята малка пухена горила, Джейни?
	— Какво?
	— Ти знаеш.
	— Чомбо?
	— Добре.
	Значи говореше на живо. Нямаше начин да са предвидили този въпрос. Дебра стисна рамото му за първи път. Една минута, остават още две.
	— Дай ми пак да говоря с мъжа, Джейни. Ще те вземем след още един ден. Ще се върнеш у дома.
	— Още един ден! — За едно дете това означава цяла вечност. За Халек същата тази вечност можеше да се окаже недостатъчна.
	— Е, какво? — Тонът, с който бе зададен въпроса, означаваше: „Доволен ли си, Халек?“.
	— Много добре. Както знаете, не можем да имаме цялата необходима сума по-рано от утре. Въпреки това, в знак на добра воля, и като признание за вашите изключителни грижи за стоката, бихме желали да ви предложим премия от пет хиляди долара, които ще ви бъдат предадени на което и да било място в града, във време и при условия, определени от вас.
	— Какво?
	— Пет хиляди долара сега.
	— Казахме двеста хиляди. Или искате момичето да ви бъде доставено в кутия за храна за вкъщи?
	Ледена бучка раздра вътрешностите на Халек при мисълта за това. Много бързо, все още контролирайки се, той ги увери:
	— Имаме сериозното намерение да ви платим двеста хиляди, повтарям, това е премия.
	— Аз пък мисля, че е номер.
	— Как би могло да е, след като оставяме на вас да определите условията?
	— Опивате се да хванете следа ли?
	Второ стискане по рамото.
	— Никое от обажданията ви, както знаете, не е било достатъчно дълго, за да се хване следа. — Халек чуваше нещо зад аденоидното дрънкане на мъжа, нещо като — какво? — писък на дете? Джейни! Той едва не изкрещя да спрат, преди да осъзнае, че звуците всъщност бяха радостните викове на играещи навън деца.
	— Пет хиляди доларчета?
	— Когато пожелаете, днес. И както ги искате. Останалото после. Ако ви е нужно време, помислете си. Обадете ни се пак. Това е офертата. Това е всичко в брой, което г-н Гранвил можа да събере днес. — Халек усети колко му се искаше да им изкрещи, ако щат да ги вземат, ако не — не, но си помисли, че ще е по-добре да изчака.
	Последва сумтене, една ръка покри слушалката, приглушеният звук от викането на единия мъж, заслушване, после ръката се махна и се чу:
	— Ще ги вземем, Халек. Стой край телефона.
	После затвори.
	След пет секунди Дебра стисна рамото му така силно, че го заболя.
	— Ох!
	— Три минути — отбеляза тя.
	— Затвори той. Сигурно има пясъчен часовник, или нещо друго, може би дигитален часовник с брояч. Мисля, че контролира интервала от време.
	— Няма ти доверие.
	— Те нямат доверие на никого. Търгуват със собствения си живот, както и с този на Джейни. А това може да причини леко напрежение у всекиго. — Тя не вдигна ръце от раменете му, потъркваше ги леко, нагоре към врата.
	— Като каза леко напрежение — каза тя и продължи потъркването.
	— Доста приятно е.
	— Това е наградата ти, че се държиш като добър вуйчо.
	— Наградата ми ще бъде, когато ни върнат Джейни.
	Мълчание, не последва потвърждение.
	— Мислиш ли, че ще се обадят пак?
	— На бас?
	— Не се хващам на бас срещу детето — отвърна тя.
	— Не съм си мислил това. Просто се хващаме на бас, че ще клъвнат на голямата стръв от пет хилядарки. Така или иначе, ще се обадят. А точно това е важното, нали?
	— Има и друго, Халек. Това е като всеки хазарт. Когато залозите са прекалено високи, а шансовете са лоши, човек става от игралната маса. Не могат да си купят друг живот, дори и с двеста хиляди.
	За Халек това не беше успокоение. Той имаше само уликите, които бе извлякъл от записите, способността си да ги поставя по местата им и таланта на своите агенти — полицията, шофьорите на таксита, банкерите и Дебра Серафикос да разглеждат възможностите, да стесняват територията за търсене. По дяволите, ако успееха да я намалят достатъчно — до един или два квартала — преди да изтече времето, той би разрешил на Яновски да разпръсне кордон около тази територия и да претърсва къща по къща. Но все пак си мислеше, че има и по-добър начин. В следващите два записа, между фоновите шумове и това, което вече имаха, бе готов да се обзаложи, че можеха да я стеснят до площ от две пресечки. Всъщност, необходимо му бе да постигне известен напредък, за да защити пред Яновски своите методи и да го накара да използва тях. Каквото и извинение да намереше Яновски, можеше да е достатъчно за него да го елиминира. А Халек не можеше да позволи това да се случи. Не и сега.
	Зад него се чу почукване.
	— Това трябва да е Брайън с парите.
	Тя отвори вратата и го пусна вътре.
	— Да не сте луд? — възкликна тя. — Да се разхождате из центъра на Чикаго с пет хилядарки?
	— Кой знае, че са пет хиляди долара? Това е само едно куфарче. И е нищо в сравнение със залога. С какво разполагаме, Спайк?
	— Още едно обаждане, точно преди да дойдеш — отвърна той.
	— Говори ли с Джейни? Добре ли е?
	— Все още е уплашена, Брайън. Но се е успокоила. Наистина е тя. И все още е добре.
	— А колко сме напреднали след последния запис? — Неспокоен, нервен, напрегнат. И как да не е?
	— Тъкмо щяхме да го прослушваме. Но преди това, защо не проверим картата. Шестнайсетте знаменца, които Дебра постави върху трите жп гари, са местата, където мислим — заради звука от вятърните дрънкалки — че може би държат Джейни. Точно сега Яновски бе достатъчно отзивчив да постави постове на всяка гара, за да отбелязват времето на пристигащите и тръгващите влакове. За наше нещастие не чух никакви спирачки на влак при последното обаждане. А ти, Дебра?
	— Не, мисля, че не.
	— И все пак, можем да накараме компютъра да потърси ниски шумове от релсите. Ако резултатът е положителен, ще можем да имаме потвърждение за влак, който пристига от няколко мили разстояние — той създава вибрации по релсите и ги кара да издават специфично тракане. Ако отсеем всички останали шумове, то ще се чуе.
	— Но няма маркер, Спайк — каза тя, бързо проумяла за какво говори. — Няма звук от спирачки при това обаждане, няма специфичен шум, по който да разберем, че Джейни е близо до някоя от тези жп гари.
	— Това ще свършат хората на Яновски — отвърна Халек.
	— И какво? Как могат да ни помогнат, след като не се чува никакъв звук от спирачки?
	— Необходими са ми часовете през времето на записа, в които наистина са пристигали влакове на всички три гари. Ако през време на обаждането е пристигнал влак, и ние не сме го чули, значи мястото, където държат Джейни не може да е близо до гара, така че ще можем да елиминираме района около тази гара и да се ограничим до два кръга.
	— Ще се обадя на Яновски по твоята линия — каза тя, вдигайки слушалката.
	— Чакай, може да се обадят онези типове.
	— Някой ще ми каже ли все пак какво става? — настоя Брайън. — Къде да оставя тези пет хиляди?
	Халек мълчаливо вдигна ръка в знак да има търпение.
	— Яновски? Тук Серафикос. Трябва ни времето на пристигане на влакове на тези три жп гари, през последния половин час… — Мълчание. Силно пращене. — Какво, по дяволите, искаш да кажеш, Яно, с това, че не са пристигали. Струва ми се, че каза, че ще уредиш този въпрос, сержант. Не ми излизай с разни…
	Брайън Гранвил й грабна телефона.
	— Дявол да го вземе, Яновски… — Пауза… — Знаеш дяволски добре кой е и сигурно си спомняш какво ти казах — че лично ще те предам с як ритник на комисарите, ако се противопоставяш на това разследване. А сега си вдигай дебелия задник и направи каквото трябва, та хората ти да застанат на гарите, ясно? Очакваме друго обаждане тук, Яновски. Много е важно! Ако трябва, лично ги закарай. Но да са там!
	Дебра пое обратно слушалката.
	— Чу какво ти казаха, сержант. Слушай, не ми обяснявай. Мисля, че той е прав. Ти се изложи. Всъщност, това може да ти излезе солено, освен ако не направиш нещо. О, да, само едно мнение. Аха, да, разбира се, сержант, и на теб. Не забравяй да ми пишеш. — По сменения тон на гласа й Халек разбра, че е затворила. — Този го закъса, здравата го закъса.
	_Каква ни е ползата от това_, каза си наум Халек. _Забрави!_
	— Нека да видим какво можем да извлечем от нищото.
	— Какво искаш да кажеш? — запита Брайън, все още разгорещен.
	— Шумовете на улицата, стъпки, свирене на гуми, ръмжене на двигатели, звук от дизелови автомобили, този род неща. Нищо не може да се сравни с тях. А сега и този пневматичен чук, чийто звук е по-силен от всички останали, но само с около двайсет и пет децибела. Трябва да успеем да чуем нещо, обаче ако — само ако — наоколо има активно градско движение. Ако не — ще бъде каквото каза той, т.е. нищо. Така че търсим някакво място без голямо движение. Малка, тясна, отдалечена уличка, някакво място, което може да е отрязано заради ремонт — това се връзва с пневматичния чук.
	— Господи, Спайк, всичко това са догадки — отвърна му Брайън с отчаяние в гласа.
	— Може би, но има три неща, които забравяш. Първо, по пневматичния чук, за който се обзалагам, че ще ни свърши работа, съдим, че тя все още е на същото място. А докато е там, можем да се доближим. Второ, трябва да се вслушваме в тези деца, които играят наблизо — това може да значи парк, или пък че улицата е затворена, преградена, така че родителите разрешават на децата си да играят на нея, понеже няма движение.
	— Все още е слаба работа, Спайк — измърмори Брайън.
	— Но се връзва със смеха на двойката — хората, за които казах, че може да се връщат от гости, кино или театър и може да са използвали затворената улица за паркиране. Например, ако е поставен знак „Минаването забранено“, много малко коли могат да минат, освен ако не спрат някъде там и избегнат таксата за паркиране. Но само ако е добре осветена улица с населени къщи.
	— Възможно е — съгласи се Брайън.
	— Доста има да мислим по това — обади се Дебра. — Но можем да елиминираме голяма част по картата. Имаме не малко подробности за идентификация — паркинги, игрални площадки, но трябва да се приближим още, преди да мислим за неща като градинки с люлки. Спомняте ли си вятърните дрънкалки? Колко повече са частните градински люлки от броя на вятърните дрънкалки? Невъзможно е да се изчисли.
	— С изключение на това, че не търсим вятърни дрънкалки из целия град Чикаго. Трябват ни само вятърни дрънкалки, или люлки, или каквото и да било, вътре в трите кръга около жп гарите.
	Брайън възрази:
	— Но децата невинаги търсят люлки, повече използват въображението си в игрите и това, че са заедно. Даже понякога им стига да се измъкнат от полезрението на родителите си, от тези катерушки, люлки и други неща, където майките им ги наблюдават, за да открият свой свят. Така че не си губете времето да търсите съоръжения. Търсете децата, самите деца. Децата винаги се обаждат, за да привлекат вниманието, да бъдат забелязани. Викат се едно друго по име. Обзалагам се, че може би можем да изровим някое име от тази част на последния запис.
	— И все пак, не можем да проверим всяко дете в Чикаго — рече Халек.
	— Не ни и трябва — отвърна му Брайън — тъй като има много места в тези кръгове, където не е вероятно да играят деца: жп гарите, натоварените кръстовища. Помислете за това.
	— Добре.
	— И така, защо да не започнем да анализираме веднага? — довърши Брайън.
	Времето течеше. Никой не осъзнаваше това по-добре от Халек. Но имаше още едно важно съображение.
	— Брайън, не мога да анализирам и да записвам едновременно. Не е възможно. Уредът не е настроен за шунтиране. С това оборудване — а нямаме друго — трябва да записваме, а после да анализираме. Ако се опитаме да анализираме това, което имаме сега, или ще трябва да изключим записването на следващото обаждане, и тогава няма да имаме нищо от него, или пък да записваме върху диска, който анализираме. И в двата случая губим. Трябва да изчакаме следващото обаждане.
	— То може да е след часове — възпротиви се Брайън.
	— Не мисля — отвърна Спайк.
	— Защо? — Бащински гняв и отчаяние.
	— Защото са алчни.
	— Откъде си толкова сигурен?
	— Не съм. Никой не е сигурен. Но за първи път, откакто се започна тази история, се чувствам късметлия.
	И тогава телефонът иззвъня отново.
	— Ето, започва се — каза Халек, като вдигна слушалката. — Дом Гранвил.
	— Да-а. Джен Щайнер търси Ели.
	— Съжалявам, Ели не е тук в момента. Ще оставите ли съобщение?
	Времето. Халек искаше да направи така, че всичко да изглежда нормално, да поддържа илюзията, че всичко е наред, да запази необходимата поверителност, дори и само за още двайсет и четири часа, че в живота на семейство Гранвил всичко тече както обикновено. Затова не можеше бързо да приключва разговорите с обаждащите се, без да създаде у тях подозрението, че нещо не е както трябва. И все пак, очакваха обаждане и линията трябваше да е свободна. За съжаление, по причини, които той така и не разбираше, Ели никога не бе такова устройство на телефонната линия, че разговорите да се изчакват.
	— Да. Кажете й, че тази вечер няма да има аеробика. Треньорът е болен, мисля.
	— Ще й предам. — _Хайде, госпожо, приключвай!_
	— И й кажете, че съжалявам за Джейни.
	— Какво? — Прекалено силно! Исусе, тя го свари неподготвен. Но какво искаше да каже тя?
	— Кажете й, че се надявам Джейни да е добре.
	— Ще й кажа. — Какво бе това? Халек все още не знаеше за какво, по дяволите, говореше тя, можеше само да се досеща, че тя и Брайън самостоятелно са измислили някаква история.
	— Ако има нещо, с което мога да помогна, обадете ми се.
	— Да, ще й предам.
	— Нали знаете, лекарства, или каквото и да било, мога да донеса. Тя има ли температура?
	— Последния път, когато я мерихме, нямаше — импровизира той.
	— О, това е добре, защото аз си мислех, нали знаете, че като не дойде на училище тази сутрин, може би се чувства зле.
	— Вече е по-добре. Ще кажа на Ели, че сте се обаждали. — _Ох, тази жена няма ли да спре!_
	— И я попитайте дали все още е в сила, че тя и Брайън ще бъдат у нас за Нова година. Тя изглеждаше въодушевена от тази идея.
	— Разбира се, ще я попитам.
	— Мислех си и още нещо, но го забравих. Ами нищо, сигурно ще се сетя.
	— Може ли тя да ви се обади като се върне?
	— Да, разбира се, така й предайте.
	— Добре. — Докато оставяше слушалката, Халек потъна в пот, ръцете му трепереха, дъхът му излизаше на пресекулки.
	— О, господи! — възкликна. — Не можах да накарам тази жена да бъде по-кратка.
	— Добре се справи, Спайк — каза Дебра.
	— Може да сме пропуснали обаждането. Но няма как да разберем.
	Той почти чу как Дебра потрепери.
	— Ако са алчни, както казваш, ще се обадят.
	— Не за това ме е грижа, или по-точно не само за това. Проблемът е, че ако се обадят и линията е заета, ще се чудят на кого звъним. На полицията? на ФБР? На частен детектив? Тия хора, обзалагам се, се боят и от сянката си. Искам да не се страхуват никак. Трябва да направим така, че да са спокойни.
	— Няма начин да попречим на другите обаждания, Спайк — каза му Брайън. — Ели има много приятели и приятелки, активистка е в благотворителната организация, а по това време на годината, както знаеш, всеки мисли за намаляване на данъците, за купуване на играчки и т.н. Изненадан съм даже, че няма повече обаждания.
	Телефонът отново иззвъня. Брайън продължи:
	— Ето, нали ви казах.
	Халек отново вдигна слушалката.
	— Дом Гранвил.
	— Халек? — Същият глас, твърд, малко приглушен. От алкохол? Надяваше се да не е от това.
	— Потвърждавам. Това е първият, който се обади. Давай. — Дебра веднага подаде на Брайън втората слушалка с бутоните, като посочваше своята, за да му покаже как работи, и се плъзна зад Халек, с ръка на рамото му, готова да го стисне при изтичането на всяка минута.
	— Приготвили сте ни пет хиляди долара? В какви банкноти?
	— По сто. Петдесет стотачки.
	— Окей. Ето какво искам да направите, слушайте — зад него долетя шумът на влак, който изскърца при спирането. Обаче нямаше шум от пневматичен чук. Вятърните дрънкалки, както винаги, също се чуваха. И лаеше куче, джафкаше, ръмжеше. Нещо ново. Какво означаваше всичко това? Халек слушаше, добре, щеше да чуе всичко, да се заслушва във всичко, което би му дало и най-малка представа, дори и най-дребното указание.
	— Слушам. Само да взема лист и молив. — Той не просто позираше, а купуваше ценно време. Сигурно можеше да изслуша условията им за по-малко от минута, но това би го лишило от ценни улики, които щяха да посочат, и може би дори да докажат къде е скрита Джени. — Готов съм — каза най-после. — Давай.
	— Вземаш парите и ги поставяш в буркан, средна големина, като тези дето се използват за консерви. Пъхаш вътре три-четири рибарски плувки — оловни…
	— Момент, записвам. — Докато говореше, нямаше никакви признаци, че разговорът се записва, никакви сигнали, бибипкания, прищраквания. И все пак каква чувствителност! Стен Блек веднъж каза, че тази система може да улови, ако пръдне бълха на петдесет метра. Халек не се нуждаеше да пише нищо, просто играеше играта. И го правеше прекрасно. — Продължавайте.
	— След това напълваш буркана с вода.
	— Моля? — Дебра стисна рамото му. Една минута.
	— Каквото чу. Направи го. Напълваш буркана с вода.
	— Напълвам буркана с вода. — Халек говореше бавно, сякаш записваше думите. — Продължавай.
	— После ще трябва нашийник за буркана. Може да използваш кучешки, ако искаш, само че може да се изплъзне. По-добре да вземеш истинска плътна гумена лента като тези за завързване на промишлени стоки.
	— Да, гумена лента. Връзка. Добре, по-нататък.
	Съвсем близо до говорещия се чу _зън-зън-зън_, не като от вятърна дрънкалка, а като че лъжица разбъркваше гореща напитка. Пауза, отливане, звукът…
	— Така… — и след малко — после вземаш три зелени луминесцентни лампички, като тези за гмуркане през нощта — купуваш ги от „Мори Магис“ в центъра, знаеш къде е — и ги завързваш на лентата така, че да не могат да се изплъзнат. Това е много важно, направи го както трябва. Дръпни ги няколко пъти, за да провериш. Трябва да са здраво закрепени.
	— Продължаваме.
	Сега нещо гръмко изпука някъде зад говорещия, мъже си крещяха един на друг, звук от експлозия, свирене на гилзи, толкова истинско и все пак съвсем нереално. Халек познаваше тези звуци, беше си изкарвал прехраната от тях. Филмов саундтрак, но не във филмово студио, нито в театър. Значи телевизия. Телевизор или видео. Проверка. Трябва да се проверят разписанията.
	На другия край на линията мъжът закри слушалката и извика приглушено, но разбираемо: „Загаси това нещо!“, после пак се обади, като звукът зад него бе намален.
	— Сега занасяш това нещо на моста на Мичиган авеню на река Чикаго, знаеш ли го?
	— Да — отговори Халек.
	— Близо до „Пруденшъл Билдинг“.
	— Да, знам.
	— В три часа заставаш в средата, Халек. Откъм страната на езерото. Следиш ли?
	— Да.
	— Счупваш пломбите на лампите така, че да започнат да мъждеят. Това е важно.
	— Разбрах.
	— След това пускаш буркана с петте хиляди и всичко останало в реката.
	— Какво? — Дебра стисна рамото му за втори път, но той беше толкова смаян от чутото, че едва ли усети.
	— След това си тръгваш. Не се обръщаш, не се оглеждаш, не питаш никого колко е часът и т.н. Това беше ваша идея. Никога не сме молили за тези пет хиляди. Те може да си останат там завинаги, ако ние решим. Само искаме да видим дали можете да следвате инструкции. Ако можете, ще продължим да говорим. Ако не, е, досещате се.
	— Разбрано.
	— Ще ви наблюдаваме.
	— Ще бъда там.
	— По-добре наистина да бъдеш — след това затвори телефона, чуваше се само сигнал свободно.
	След десет секунди Дебра Серафикос стисна рамото му за трети път, прекара ръка през косата си, след като махна слушалката от главата си и я остави шумно на конзолата. Само секунда след нея слушалката на Брайън изтрака до първата.
	— Всичко само за три минути — констатира той, почти на себе си. — Все още не ни вярват.
	Дебра се обади:
	— Спайк, скъпи, не познаваш тези хора. Те са чудовища, не се доверяват на никого. Дори и на собствените си майки.
	— Е, имаме да подготвяме доставка.
	— Предложение! — вметна Дебра. — Нека аз да отида. Аз съм човек, който пазарува. И съм ченге. Зная всяка пряка тайна пътека в града. Така че само друго ченге, ако знае какво правя, ще може да ме проследи. Разбирате ли?
	— Яновски например — каза Халек.
	— Този кучи син — изръмжа Брайън Гренвил.
	— Слушайте, момчета, някои неща са като прогнозата за дъжд в Сиатъл. Яновски е един от тях. Само ми дайте възможност да го направя. После ще докладвам и ще видим дали ще има проблем. Дайте ми четирийсет минути, най-много един час. Сега е точно дванайсет и половина. Ще се върна в един и половина. Ще приготвим пакета тук.
	— И после? — попита бащата.
	— После, ако са ме проследили, ще импровизираме.
	— Как? — Брайън Гранвил бе объркан.
	— Вижте. Зная процедурите на полицията. И зная, че те очакват аз да съм очите и краката на Спайк. Разбрах го тази сутрин в сладкарницата. Затова когато изляза оттук и тръгна на юг с пакета, каквото и да си мислят, че има вътре, ще тръгнат след мен като пубертет за първата си среща. И тогава Брайън, около двайсет минути по-късно, ще се измъкне през задния вход… нали има вход за доставка на продукти…
	— Дай на портиера Харолд двайсет долара и той ще изяде и собствените си топки. Ще ти покаже пътя, Брайън, за да излезеш.
	— И тръгваш към мястото — довърши тя.
	— Но те очакват мен — намеси се Халек.
	— Как, по дяволите, ще разберат разликата, Спайк, особено след тоя номер със записването на лист. Те ще очакват някого, който вижда. Виждали ли са ви някога, г-н Гранвил?
	— Откъде да знам? Мисля, че не. Може би са виждали снимката ми в търговското списание. Просто не знам.
	— Няма значение — каза тя. — Където и да се намират, мостът на Мичиган авеню ще е далеч. Те няма да стоят плътно до вас и да се хвърлят във водата след проклетия буркан. Вдигнете яката на балтона си и увийте шала около устата си. Не искате да ви се напукат устните в този студ, нали? И си сложете тъмни очила. Светлината, отразена от водата, е като в ясен слънчев ден и може да причини мигрена. Също така, пуснете периферията на шапката си, за да ви е топло на главата, г-н Гранвил. Хайде, действайте, и брадичката ви да е наведена надолу — може даже да помислят, че сте Джими Хофа като ви гледат. А ти, Халек, кой си и защо се тревожиш? Да не си международна знаменитост? Те ще очакват Халек, и ще видят Халек, защото изобщо няма да търсят Халек.
	— Искате да кажете, че те няма да са там? — възкликна Брайън.
	— Искам да кажа, че техните очи ще са в това, което пускате във водата, а не върху вас. Засега не знам как ще го вземат. Това е техен проблем. Но ако аз бях на тяхно място, и някой пуснеше пет хилядарки от моста, щях да съм доволна, ако знаех да плувам, защото декември или не, щях да се опитам да ги хвана, преди да потънат.
	— Мислите, че са толкова отчаяни, та да се гмурнат за пет хиляди долара? — рече Брайън задавено.
	— Пет хиляди долара? — възкликна тя и гласът й се скъса. — Мислите, че е нищо? Може би в Лейк Форест е нищо, г-н Гранвил, но навън има цял един голям свят, където пет хиляди са повече пари, отколкото някой изобщо би могъл да си представи, че някога ще види. Не подценявайте какво би направил човек за толкова пари. И не говоря само за хулигани и престъпници. Виждали ли сте някога как полудели домакини участват в състезания, в които имат право да си вземат толкова продукти до стойност петстотин долара, колкото могат да съберат за десет минути движение покрай рафтовете в магазина? Всеки би го направил за пет хилядарки. Повярвайте ми, всеки. Те няма да оставят парите на дъното на реката. По никакъв начин! Това са хора, които може да са убили някого за пет хиляди, за да се подсигурят. Те просто се обзалагат, че вие, г-н Гранвил, няма да сметнете, че си струва да скачате във водата, за да си ги вземете. За вас е по-лесно да ги изкарате на стоковата борса в един ден на силна търговия. А за тях… — Тя спря дотук.
	— Те или могат да се сдържат дълго време, или се мотаят…
	— Прекалено очебийно е… — коментира Дебра.
	— Или се гмуркат за парите — опита се да отгатне Брайън.
	— И затова им трябват луминесцентните лампи — добави Халек. — Спомнете си, той каза: „Важно е“. Защо ще е важно, ако не смятат да използват гмуркач?
	— Трябва да действаме — намеси се Дебра. — Ще се върна след един час. Спайк, имаш ли нужда от нещо?
	— Да — отвърна той. — Трябва да взема влак. Вземи разписанието за гарите от Яновски. Ще можем да стесним кръга до един перон.
	— Един час — повтори тя и излезе.
	След като тя излезе, Брайън Гранвил поседя мълчаливо няколко минути, а после се обади:
	— Мислиш ли, че ще видя Джейни жива някога пак?
	Халек въздъхна от натрупаното напрежение, потърка болящите го очни ябълки, поклати глава и отвърна:
	— Брайън, моето вътрешно чувство е, че нищо няма да й се случи поне докато не пуснеш буркана във водата. Дотогава има цели три часа. И по-малко от един ден, докато окончателно изтече времето. Не е много, но само с толкова разполагаме.


>	Десета глава

	След седемдесет минути Дебра Серафикос нахлу в апартамента на Халек, приключила с пазаруването. Останала без дъх, тя каза:
	— Ужасен студ е навън.
	Халек се опита да не мисли за това, особено като знаеше, че Джейни е там някъде.
	Дебра продължи:
	— Локвите са заледени не само с коричка лед отгоре. Ледът е твърд.
	— Не искате да кажете, че е твърде студено за излизане, нали? — обади се Брайън.
	Трябва да е поклатила глава. Халек чу звука от отъркването на косите й в яката на найлоновото яке и гласът й:
	— Реката. И тя замръзва.
	Халек веднага разбра.
	— Исусе, бурканът ще се счупи веднага, ако…
	— Няма нищо, което повече да привлича вниманието от пет хиляди долара в стотачки, разпръснати върху леда. А ние нямаме как да се обадим на онези, за да се измисли нещо друго. Така че ако не ги пуснем, става лошо.
	— Какво? — Паниката прозираше в гласа на Брайън Гранвил.
	— Колко е лошо положението? — попита Халек.
	— В момента ли? Лед по брега, може би и по самия мост. Но реката все още тече. Проверих, преди да се върна.
	— Значи все пак можем да го направим — отдъхна си Брайън.
	— Ще трябва да го пуснете от моста така, че да не се удари в леда около подпорите, но даже и положението да стане по-лошо, пак ще успеем. Или пък можем да вземем пластмасов буркан. Затова попитах за часа. Пластмасата не се чупи.
	— Казаха стъклен, може би защото ще потъне — напомни им Халек, желаейки в момента да не го беше предлагал изобщо. — Не искам да има нищо, което ще предизвика подозрението им, например да мислят, че в пластмасата има някаква молекула, която флуоресцира под светлина от натриева пара.
	— Ето това се казва мисъл, Спайк — каза Дебра, потупвайки го по рамото. — Може би е трябвало да станеш ченге.
	— Не назначават хора с моя недъг — отвърна високо Халек, като се надяваше да звучи като факт, а не мрачно, ядосано, отбранително — никое от нещата, които се предполагаше, че изпитва и превъзмогва, според неговия психотерапевт.
	Вместо тишината, която обикновено следваше след такива изявления, той с изненада чу твърд отговор:
	— Както вече казах, предпочитам да имам силен ум, отколкото силни очи, Халек. Човек може да си купи чифт отлични очи с едно куче, нали?
	— Предполагам — сви рамене той.
	— А колко полезен може да бъде Баркли в случай като този?
	Като че ли самата тишина бе отговорът на въпроса.
	— Точно това си и мислех — каза тя.
	Той чуваше, че е започнала да разопакова нещата, и как Брайън попита:
	— От „Джуъл“ ли ги купи?
	— Оттам взех торбата, за да има в какво да носите буркана — отвърна тя, като продължаваше да разопакова. Ясно се различи звука от отварянето на буркана. Халек чу шума от пускането на рибарските плувки, стъпките й в кухнята, пускането на вода, напълването, плътното завинтване на капака, дори и тънкото поскръцване на гумата на капачката около гърлото на буркана.
	Следващият звук беше гласът на Дебра:
	— Давате ли го?
	— Но това е моето куфарче! — протестира Брайън.
	— Изглежда италианско. Сигурно струва четири стотачки?
	— Пет. Петстотин.
	— Добре, точно това ми трябва.
	— Но…
	— Купете си ново — отряза го тя. — Излизам оттук с това малко съкровище и ще повлека след себе си всички хора на Яновски десет мили на юг, като им танцувам по целия път. Ако ме изгубят по пътя, добре. Ако не, пак той ще е минат. Ще изчакаме да остане половин час до времето за пускане на буркана, така че да няма време за връщане. Когато оставя куфарчето и си тръгна, той ще започне да го оглежда и да се чуди кой ли идиот смята, че Дядо Коледа е дошъл по-рано.
	— И ще се върнеш тук? — попита Брайън.
	— Не, след това ще се отправя десет мили на запад. Още не знам къде. Може би до О’Хеър. Няма значение. Това само ще ги разпръсне, ще ги накара да мислят, че куфарчето е за отвличане на вниманието, че тръгвам, за да направя истинското предаване на парите, като отивам да взема нещо, което Брайън, в паниката си, е изпратил през нощта от Милуоки. Въпросът е, че те не знаят какво всъщност правим и ние ще използваме това. Докато се досетят какво става, вече ще е късно да предприемат каквото и да било.
	— А почти по същото време аз наистина ще хвърля буркана — додаде Брайън.
	— Според графика. Сега Брайън и аз показахме с какво можем да бъдем полезни. А при теб как е, Халек?
	— Какво стана с часовете на влаковете по жп гарите? — попита той.
	— Почти бях забравила — отговори Дебра и измъкна бързо няколко листа от джоба си.
	— Забравила? Исусе! Дай ми ги.
	— Ето ги. Готов ли си?
	— Ще трябва да ги съпоставим с дигиталните маркери от втория запис днес. Сега ще пренавия.
	Халек постави последния запис и започна да пренавива.
	— Това ли е? — попита Дебра.
	— Гледай цифрите — каза й Халек.
	Силният рязък звук от влакови спирачки изпълни стаята, един пронизващ звук, толкова истински, че тримата помислиха, че през колоните в апартамента на Халек е влязъл влак. Синхронизиран със звуците, хронометърът показваше съответното време по часовника върху монитора на компютъра.
	— Ето го — каза тя. — Единайсет часа и петдесет минути.
	— Взема пътници — прошепна той. — Върни маркерите. Това е.
	Дебра въздъхна. Тичането и часовете я бяха поуморили.
	— Нека да видим какво има в плика на „Прайс Уотърхаус“. Можем да гледаме по картата на стената — Халек я чуваше как обяснява на Брайън, — че всички тези жп гари са по един коридор, ориентиран на север-северозапад, извън града, минаващ през „Ниър Норт Сайд“ и отиващ в предградията. Три гари една след друга, заобиколени с кръгчета. Сега, когато тези влакове са минали, не е бил пиковият час. И още не е. Значи те минават на всеки десет минути, точно на толкова. В онзи разговор, последния с похитителите — пак шумолене на хартия, — който продължи по-малко от три минути, имаме само един влак. А при пробега от две или повече минути от една гара до друга, няма да чуете влак, който в действителност навлиза в най-близката гара. Права ли съм, Спайк?
	— Достатъчно близо си. — Той обърна глава през рамо, към мястото, където според шума от стъпките трябваше да е Брайън Гранвил, крачещ от единия до другия край на стаята, пред картата, и каза: — Спирането на влаковете се чува ясно първоначално, което означава на ниво, съвместимо с интензитета на гласа на обаждащия се. Това никога не се чува от отдалечена гара. Което не означава, че го няма, означава само, че ще трябва да се поровим, за да го чуем, като използваме модели за разпознаване и усилване, както направихме с шума от бурята при обаждането от Солджър Фийлд, или като измъкнем нечуваемите звуци от фона, изолираме ги от шума, пречистим ги, прехвърлим ги и ги пуснем отново, както направихме с онази двойка мъж и жена. Между другото като казах това, се сетих, че все още не знаем кой е Джаред…
	— Джаред? — Гласът на Брайън беше озадачен, но и любопитен.
	— Двойката, която говори и се смее наблизо, ясно споменава името Джаред, след това отново се смее — обясни Халек.
	— Невъзможно! — възкликна Брайън.
	— Кое е невъзможно? — нетърпеливо се обади Дебра.
	— Майк Джаред? Канадски комик, в момента играе в театър „Вторият град“ — после към Дебра, не в посоката на Халек. — Може да сте го гледали в „Събота вечер на живо“ или в шоуто на Дейвид Летърман. Той е онзи, който прави пародии — качва се на леглото, за да смени крушката, увисва на лампата, а панталоните му падат до глезените, опитва се да ги вдигне точно когато някой чука на вратата…
	— Не гледам много телевизия — обади се Дебра.
	— Ами, съвсем случайно той сега е във „Вторият град“, две представления на вечер. Трябва да се обадим в „Триб“ да разберем в колко часа ги дават.
	Халек измърмори, чудейки се как или дали това ще пасне, и до каква степен всичко, което правеха, беше ловене за сламка. Най-добрият им шанс засега беше да се придържат към това, което онзи беше поискал. Борейки се с нетърпението и умората, той се опита да се съсредоточи отново.
	— Почукванията по перона — за какво говорят?
	— Тук има насочване на юг. Минава през най-северната гара — Адамс ме осведоми — в единайсет и четирийсет и пет. Не дават секундите. Това е максимумът, обясни ми той, който може да се постигне с Таймекс. И все пак, този влак, според Гоберман, който е на следващата гара на юг, средното кръгче на нашата карта, влиза тук — и за да има някакъв смисъл и връзка — трябва да отива на юг и да пристига в единайсет и четиресет и девет, да кажем дори единайсет и четиресет и девет и трийсет секунди, след това — шумолене, други листове — господи! Защо не карат ченгетата да минават тест по краснопис. Това е докладът на офицер Ковалски, косматия Пол, който работи извънредно за нас тази вечер, Спайк. Сега седи на една висока платформа на гарата, на минус седемнайсет градуса недалеч от езерото… не е чудно, че ръката му трепери… но този път пише, ПЮ — посока юг, ПР — пристига, единайсет и четиресет и четири и четиресет и пет секунди, по часовника на Ковалски. Достатъчно ли е близо по време?
	— Бинго! — възкликна Халек, а сърцето му бясно препускаше. Прекалено близо, за да е съвпадение. — Очертай дебела червена ограничителна линия в най-южната част на тези три кръга. Джейни е там.
	— Сигурен ли си? — беше гласът на Брайън.
	— Къде е „Вторият град“?
	— Точно тук. — Дебра Серафикос и Брайън Гранвил се обадиха в един глас.
	Халек, незрящ, но представяйки си умствено картините, сякаш виждаше как и двамата забождат пръст върху картата, после очите им се срещат, затова забави забележката си, та да разберат, че му е ясно. Изчаквайки само още една секунда, за да постигне максимален ефект, той прочисти гърлото си и каза, все едно че просто вижда точно къде сочат:
	— Вътре в кръга.
	— На ръба — отбеляза Брайън, — но достатъчно близо за ходене пеш, дори и от гарата. Тази двойка, дето е казала „Джаред“, може да е отивала към същата гара.
	— Възможно е — каза Халек, — но със сигурност вътре в кръга.
	— Ще кажем ли на Яновски?
	— Не — отвърна той. — Последното нещо, което искам, е Мръсният Хари да поеме нещата и да се затича през този кръг като микроскалпел през меланома. Трябва да държим това под контрол. Имаме да ловим навън двама нервни, които — както смятаме — ще дойдат да приберат това, което пуснем в реката, и то не по графика. Не искам нищо странно да ги подплаши.
	— Прав си — каза Дебра, като въздъхна дълбоко. — Яновски мисли, че може да се движи из кръга даже и един от хората му да го няма. И би го направил, така че най-добре е да го държим настрана, поне засега.
	— Колко вятърни дрънкалки има в нашия кръг? — запита Халек.
	— Пет — отвърна тя.
	— Кажи на Ковалски да научи всичко за тези пет. Всичко. Вида на къщите, обитателите, навиците и характерите им. Дали са нервни или ядосани, или безразлични, когато му отговарят, състоянието на улицата, каквито и да било признаци за строителство, пневматични чукове и кучетата в момента. Никой детайл не е безобиден и излишен.
	— Той ще се развълнува много от тази задача — изкоментира тя.
	— Защо? — попита Халек. — Спестих му единайсет гари.
	— А сега за нашата задача — каза Дебра, щраквайки закопчалките на куфарчето на Брайън, след което му нареди: — Дайте ми трийсет минути. После излезте през задната врата. Ще се оправиш ли? — обърна се тя към Халек.
	— Да. Но все пак трябва още да поизмъча тези две ленти, последните. Имам чувството, че има нещо много важно в тях, нещо, което сме пропуснали, нещо съществено.
	— Ще се върна. — Тя отвори вратата, спря и се обърна. — Халек?
	— Да?
	— Наистина ли мислиш, че тези клоуни ще тръгнат да вадят буркана от водата?
	— Не.
	— Какво? — Гласът на Брайън Гранвил, изненадан, ядосан.
	— Искахте мнението ми. Най-малкото, което ще направят, е да ни гледат как потопяваме буркана, за да се уверят, че спазваме инструкциите им. Можете да се обзаложите за това. Но няма да тръгнат да правят нищо забележимо и опасно, като да вадят буркана. Ако аз бях на тяхно място и организирах това — хвърляне на чуплив предмет в мътна, ледена вода, който течението ще отнесе, щях да съм в готовност там, потопен три метра под водата и закрепен към дъното, близо до подпорите на моста, в очакване, облечен в непромокаем водолазен сухичък отвътре костюм, ще чакам да чуя плясъка, после ще погледна, доколкото мога да различавам нещо в мътната вода, за да видя трите светлинки на потъващия предмет. Ако го бях намислил по този начин, не бих поверил пет хиляди долара на милостта на течението при нулева видимост от дъното. Ще искам да падне точно в ръцете ми. Така че когато пускаш проклетото нещо, Брайън, гледай за мехури. Не се взирай. Наклони се и го пусни така, че да не се разбие в леда, но следи за мехури. После си тръгни.
	— За да завържеш водолаз на дъното, Халек — намеси се Дебра от вратата, — ще ти трябва разрешение от ФБР чрез Яновски.
	— Едно по едно — отвърна Халек, неспособен да забрави, че времето им изтичаше много бързо.


>	Единайсета глава

	Часовникът показваше два и двайсет, когато Дебра Серафикос слезе от асансьора с куфарчето и се отправи към въртящата се врата. Вървейки през обширното фоайе, видя очите на Харолд да бляскат като очи на ястреб към мишка, докато се приближаваше, сериозен, с ръце сключени зад гърба, слабата му фигура — обвита в дълъг кафявозеленикав мундир, закопчан с лъскави месингови копчета с везани златни клюпове. Тя прикова очи в него и го измери с поглед. На главата му имаше униформена фуражка, която сигнализираше на околния свят за положението му, с лъскав черен визьор, заобиколен от монограма на Карлтън Лейкшор Норт, същият модел, но в по-малък размер, какъвто Иди Амин беше носил през краткото си, изпълнено с ужаси царуване. Така издокаран и лъснат, Харолд като че ли не ходеше, а се плъзгаше по мраморния под на фоайето, с мазна усмивка на пъпчивото си лице, а ръцете му в бели ръкавици се открояваха ясно. Да се смее ли, или да повърне? Харолд изглеждаше като последната фигура, която дизайнерите бяха изрязали от снимката върху албума на известната песен на Бийтълсите „Оркестърът Самотни сърца на сержант Пепър“, нито достатъчно абсурден, за да бъде интригуващ, нито прекалено светски, за да е достатъчно невидим, Харолд сам бе извадил себе си от контекста, завинаги готов да преиграе няколко роли, които животът му е наложил. Втурвайки се към нея, лъскав и бездиханен, въпросът му „Такси?“ не беше въпрос, а вопъл, угодническото лицемерие на зле подбран Ромео, увъртащ се около резервираната Жулиета.
	А Дебра Серафикос не бе Жулиета.
	Всички дрехи, които беше облякла, за да се предпази от студа, практичният панталон — нито стилен, нито пък безвкусен, скроен и направен така, че тялото й да изглежда толкова добре, колкото тя го бе обработила — слабо, силно, и все пак, зад мускулите и силата, напълно женствено, като че Навтилус никога не може да разчупи нещо, което богът Рафаело е създал. А тя бе създадена наистина.
	Затова го беше направила — натрупаната сила от вдигането на тежести и упражненията по корейско карате, за да показва на мъжете-мъжкари в полицейската работа, че не трябва да се безпокоят, когато са в екип с нея, един член на екипа, който винаги като че ли ги плашеше, ако не можеха да видят в него елемент на сексуалност. Но както казваше тя: „Ти не си ми съпруг и не си ми баща. Ти си ми партньор и ако оплетеш конците, съм загинала“.
	А щом можеше да издържи при престрелка — а тя наистина можеше и го бе правила — със сигурност не беше нужно някой като Харолд да й повика такси. Пренебрегвайки го, се промъкна с рамо покрай него и се отправи към вратата, към улицата — нейният свят. Там навън всички цени бяха равни. Ченгетата знаеха, че портиерите не плащат таксито и затова и не даваха бакшиши.
	— Такси? — попита Харолд отново, настигайки я с бърза крачка.
	— Сама ще си хвана — отвърна му тя.
	Тя не знаеше какво очаква той от жена, облечена с панталони и скиорска шуба, маратонки „Найк“ и италианско дипломатическо куфарче за четири, не, даже за петстотин долара. Такава комбинация, където частите не си пасват в едно издържано цяло, обикновено разстройва хора като Харолд, които очакват тяхната клиентела да се държи добре и да е еднакво добре облечена. Но нея не я интересуваше какво мисли Харолд, въпреки че й бе нужна неговата помощ. Кой знае? В някакъв момент може би дори той можеше да им потрябва. Обръщайки се към него, тя се усмихна, както винаги обезоръжаващо, и каза:
	— Г-н Брайън Гранвил скоро ще слезе от апартамента на г-н Халек и ще се нуждае от помощ. Той ще се погрижи за вас заради двама ни — дойде й наум едно изречение от приказка за лека нощ: „Трите пресипнали козички на Били“.
	— Ще го запомня, мадам — отвърна Харолд, докосвайки шапката си.
	И дори след малко, докато минаваше през лъскавата въртяща се месингова врата, Дебра беше сигурна в това. Тя отново погледна часовника си. След двайсет минути Брайън Гранвил щеше да слезе и да се отправи към река Чикаго. Искаше й се дотогава тя да е далеч оттук.
	След като излезе, стъпи предпазливо на тротоара, пазейки се от пронизващия вятър, и вдигна ръка, като махаше с пръст. Едно такси, после второ, префучаха, а въздухът от ауспуха беше бял като дъха й в мразовитото време. След това трето натисна спирачки, проби си път през лентите и движението и спря под раираната тента в зелено и бяло. Тя незабавно се пресегна и отвори задната врата.
	— Тръгвайте. На юг към Мичиган.
	Той погледна към нея през рамо, очите му обходиха тялото й като нетърпеливи ръце.
	— Докъде ще пътувате, госпожо?
	— Карайте.
	— Мога да ви откарам толкова далеч, колкото искате — отвърна той, като търкаляше клечка за зъби в устата си.
	Много остроумно.
	— Просто карайте — повтори тя.
	— Накъде?
	— Все едно, десет минути карайте.
	— Какво?
	— Вие изберете. Хайде, тръгвайте.
	Той сви рамене.
	— Добре, както кажете.
	Гумите изсвириха, колата я отхвърли назад при тръгването и се отправи на юг. След тези десет минути щеше да открие опашката, да реши как да се измъкне, да се върне назад, да завие и да затича, после да спре и да изчака. Всички познати трикове. Но засега й беше нужно само да тръгнат след нея.
	Таксито се промъкваше през бавното движение в центъра на града, а мислите й се отправиха към мъжете, които я следваха. Ченгета. Всички толкова разтревожени, че малката Деб не може да се грижи за себе си, всички решени именно те да се погрижат за нея, всички толкова вбесяващо грижовни, че понякога й идеше да закрещи. Защо не можеха да приемат, че това си е нейна работа? Не бяха нито нейни съпрузи, нито бащи. Тя бе загубила и двамата. Съпругът си бе отишъл, както бе намекнала издалеч на Халек, понеже нямаше достатъчно време или пространство за две кариери и прекалено малко вълнение, когато се срещнеха в леглото. Тя не каза това, но беше именно то, или част от него, или поне важна част, въпреки факта, че животът не е нищо друго, освен едно добро чукане. Без добро чукане от време на време, тя можеше да стане прекалено кисела. А беше минало доста време, откакто за последен път го бе правила. Е, все пак можеше да го забрави, разбира се, ако имаше нещо повече от убийствената рутина на бумащината и работата на бюро, които изглежда неизбежно лежаха на прага на всяка по-дълга кариера, сержантския чин, и още много неща. Това сега бе различно. То бе спешно, живо. Халек бе вълнуващ, по-вълнуващ, по-одухотворен, по` виждащ въпреки слепотата си от безопасните и вечно извиняващи се, като че ли винаги неуспяващи следователи в отдела. Яновски не бе нито по-добър, нито по-лош от останалите. Сковаващата сигурност на конспирацията на хора със сходно мислене е в това, че всички те действат като клонирани, стават като един и като никой, действат по книга, като че ли самата тя е цел, а не средство към целта, страхуват се да импровизират в рамките на правилника поради страх, че вътрешните дела могат да ги сграбчат за тестисите.
	А страхът бе реален. Някои кариери могат да завършат по този начин, така че прилагането на закона не бе толкова строго. Никой вече не беше агресивен поради страх от обвинения в полицейска бруталност, никой не действаше бързо поради страх от обвинение, че не е действал методично и с одобрение при получаването на заповед от съда, при искане на разрешение да пикае по време на засада, така че се бе парализирала цялата полиция — индивидуално и колективно, сякаш се бяха оставили да бъдат погълнати от едно чувство на безпомощна досада.
	Високите сгради се плъзгаха от двете страни, докато таксито галопираше нагоре по склона, а твърдите му гуми тропаха по дупките. На предната седалка водачът сложи дясната си ръка на облегалката, обърна се назад и втренчи поглед в нея. Клечката за зъби се въргаляше в устата му напред-назад, докато той казваше:
	— Госпожо, хайде, карам вече десет минути. Ще стигнем до Дес Моанес, ако не получа повече, така че…
	Съсредоточавайки се отново, като се изтръгна от дълбоките си мисли, тя се огледа, видя къде се намират и кръвта й се смръзна, вкопчи се във вратата, като се държеше за предната седалка, а дъхът й излизаше шумно и на пресекулки.
	— Ей, добре ли сте. А? Искате ли да спра? Хей, момиче…
	— Обърнете назад, върнете… бързо… изведете ме оттук… — едва промълви, чувствайки като синкоп спадане, издигане, плъзгане, накрая пребледня.
	Това беше мястото, да, наближаваха го, мястото, където… се бе случило… — тя затвори очи, докато минаваха покрай него — където почина баща й.
	Мъжът, който застреля баща й, след като бе спрял да го гледа как сменя спукана гума на колата си на експресната магистрала „Айзенхауер“, когато тя бе на седем години, почти на възрастта на малката Джейни Гранвил, никога не бе заловен. Виновникът все още бе — ако се използва официалната полицейска терминология — търсен, но не издирван, точно както Джак Изкормвача, и с точно толкова „голяма“ вероятност да бъде заловен.
	Смешното, ако думата смешно може да означава абсурдно, в убийството на баща й бе, че мъжете, които го убиха, принадлежаха именно към категорията бедни, социално слаби хора, без привилегии, парализирани от кастовите обстоятелства, които нейният баща бе изучавал, бе им съчувствал, за които бе търсил социални програми, като даваше показания в „Сити Хол“ и на щатско ниво, и то успешно. Той бе решил, че техните ограничения ги подтикват към крайности и че действат поради отчаяние, изпадайки в ярост след като свикнат с насилието, с неговата безполезност и последици за хората, приемайки го като нормално и стандартно, и неспособни да проумеят несправедливостта, като деца на войната, хванати като в капан в играта. В един доклад той ги бе нарекъл „пионки, движени неумолимо към едно и също положение от сили, не по техен избор и извън контрола им, неспособни да повлияят върху собствената си съдба, поради липса на достъпен за всички път за бягство, конспиратори в една чисто и просто наследена панорама на бедността, глада, болестите, наркотиците, насилието и престъпността“. Такъв бе нейният баща, горещ и красноречив привърженик на линията на Либералната партия и поборник за нейното законодателство, човек, вдъхновяван от правотата на това, което прави, надупчен от шест куршума с един „Магнум“ само заради това, че бе дал прекалено малко на двама хулигани, предложили да му сменят спуканата гума. А иронията беше в това, или би била — понеже той дори не бе имал време да почувства или да помисли нещо преди да се строполи на една страна на паважа, а празният му портфейл бе тупнал небрежно пред мъртвите му очи — че смъртта му стана нарицателен пример за каузата на консерваторите, един нагледен урок за безпомощността на почтените люде, изправени лице в лице срещу закоравелите престъпници. Той би мразил такова тълкуване, би го нарекъл зле формулирано и реакционно, но оттогава бе завинаги безмълвен. Беше мъртъв.
	Тя никога не мислеше много за това, или поне се опитваше да не го прави. Всички тези думи, всички тези идеи, които той изповядваше, не изглеждаха много валидни, защото излагаха него и хората около него на риск, като обредни агнета, на всяко евентуално клане, удобно на жреците на терора. Понякога тя се срамуваше да признае спомена, че не само бе онемяла от шока, когато видя баща си покосен, но и нещо повече. Само секунда след като той бе повален, те се чувстваха толкова безпомощни пред смеещите се, ревящи чудовища с кожени якета, които стояха над трупа му, изпразниха портфейла му, може би се забавляваха от удобството, което им осигуряваше бавността на полицията, и дали да не изнасилят майка й, а после да убият и двете. И докато майка й продължаваше да говори за тяхната безопасност като „чудо, което доказва в тъжен план, че може би това, което баща ти твърдеше, не е било изцяло погрешно, че все пак има проблясък на вина, на осъзнаване на онова, което са извършили, но те двете не могат да направят нищо, не могат да върнат събитията назад. Всичко, което им остава от този момент нататък, е да се надяват, че злото е било дотук“. Да се надяват, че злото е било дотук? Или може би, в своето развито въображение Дебра Серафикос вярваше, че те са искали парите му, затова са премахнали нещо, което е стояло между парите и тях. Нямаше по-големи съображения, никакви други чувства, никаква дълбока социална философия или морални угризения, нито дори порив на почтеност. Те просто бяха сломени. Ако онези не бяха посегнали да изнасилят майка й или да ги убият и двете, това нямаше нищо общо с космическата доброта, а по-скоро с удобството. И не защото майка й не беше красива, напротив, беше, въпреки огромната пустота, която понякога се загнездваше в очите й, и все още бе привлекателна, не само тя, но бе предала тази красота и на самата Дебра. Те бяха приключили със случая.
	Нито пък убийците се безпокояха от арест или присъда. Две жени, без подкрепата на мъж, внезапно останали сами, не биха — поне може би те си мислеха така — свидетелствали срещу тях. Или описанието, засенчено от ужаса и шока, ще е толкова объркано, че никой не би могъл да разбере нещо от него. Това, което Дебра си спомняше, че изпитваше, през цялото време и след това, бе една сигурност, че в този конкретен свят няма рицари на бели коне. Всичко зависеше само от нея и колкото повече растеше, това й се струваше все по-вярно.
	Извън всички основания, включително отмъщението, това бе основната причина да започне работа в полицията.
	Това беше — тя бе готова да го признае само пред себе си — единственият начин, по който можеше да разполага с всички средства и власт да защитава себе си, както и да намалява преимуществата на всички останали. При самозащита бе извършила три убийства, всяко последвано от рутинния административен отпуск, последван от възстановяване. Тя не бе виновна. Натискането на спусъка бе един вид терапия. Мъжете в стрелковия батальон я наричаха Деби Точния мерник.
	Проблемите й бяха свършили.
	Тя вече нямаше кошмари, нито необичайни страхове. И все пак се чудеше, отново само насаме със себе си, дали агресивността, която бе изпитвала към съпруга си, Ал, не бе прикрит и погребан гняв от това, което онези двама мъже бяха сторили на баща й преди двайсет и пет години. И тя си отговаряше, стараейки се да бъде пределно честна, че никога няма да разбере. Никой не би могъл да го разбере. И все пак, съмняваше се, че е така, или поне не изцяло, тъй като тя не мразеше мъжете по принцип. Нито пък се страхуваше от тях. Естествено, зависеше от мъжете. Като Спайк Халек, например. Тя харесваше Халек.
	Защо?
	Очевидната причина? Понеже той беше — или тя можеше да мисли за него така — безпомощен и не представляваше заплаха, така че тя можеше да се отпусне? Или пък понеже бе уязвим и тя можеше да му помогне, наистина можеше да бъде важна за него, да играе съществена роля, за да се стигне до успех в работата му? Колко коренно различен бе от Яновски, който се тревожеше, че дължи пари за едно кафе! В действителност нейните чувства към Халек, каквито и да бяха, се влияеха от съчувствието й към Джейни Гранвил. У Джейни усещаше безмерно усилващия се ужас, който тя като дете бе избегнала. Отвличане, заплаха, страх, ужасът да не знаеш дали ще живееш, или ще умреш. До шест- или седемгодишна възраст повечето от децата научават всичко от телевизията. Всяко е гледало поне няколко филма за отвличания на деца. Те знаеха фактите, до предучилищна възраст или най-много в първи клас вече бяха напълно посветени. Никога да не се доверяват на непознати. Но непознатите, враждебните непознати, бяха всичко, което имаше в момента Джейни Гранвил. Така че на кого да се довери? На господ? Хайде вземи че заспивай спокойно при всички тези ужасии? Гласът на Спайк Халек? Оправният уличен страж Яно Яновски? Постоянно треперещата фигура на Рихард Ковалски, който записва часовете на влаковете на разстояние около три блока от мястото, където я държат? Една жена ченге, която върви през фоайе на хотел с празно куфарче? На кого?
	Тя нямаше отговори, а само инстинкта, че номерът на Халек е единственият начин да успеят. И щеше да продължава да го следва.
	Таксито пълзеше напред, от двете страни профучаваха други коли, а клаксоните им виеха наоколо. Полуобърнат назад, шофьорът попита:
	— Добре ли сте, госпожо? Ей, болна ли сте, или какво?
	Тя погледна към него, тръсна глава и отвърна:
	— Да, да. Аха. Виж, обърни назад, нали? Намери ми жп гара.
	— Госпожо, мога да ви откарам където поискате.
	— Прави каквото ти казах.

	* * *

	— Сигурен ли си, че можеш да ги уловиш, Спайк? — попита Брайън, спускайки отново пердето щом таксито тръгна.
	— Какво? — Халек се съсредоточаваше върху търсенето на саундтрака за циклични звуци, като тиктакане на часовник.
	— Смятам, че би могло — каза Брайън, като се отдръпна от прозореца. — Ти ли помоли Яновски за хубава жена асистент?
	— И да си помисли, че аз съм отхвърлил варианта „косматия Пол“.
	Сега бе ред на Брайън да вметне едно изненадано „какво?“.
	— Слушай. Тя пожела доброволно. Ако е хубава, как бих могъл аз да знам? — и, запита се Халек, каква е разликата? В Лос Анджелис, след инцидента и преди да се премести в Чикаго, той бе познал всяка чувствена и осезаема наслада, съчетаването на извивките на телата една с друга, различаването на горещите точки от топлите, учуден от собственото си жадно желание. Жените като че ли го търсеха повече сега, когато можеха да се показват само пред себе си, защитени от страстните погледи на неговите мъртви очи, готови, по-готови отколкото той някога е бил, да поемат инициативата, да опитат нещата, които по някаква причина избягваха или отказваха, когато той имаше зрение. Защо? Какво бе различното?
	Постепенно това започна да го потиска. Не защото жените не бяха вълнуващи. Може би понеже бяха дори много, прекалено достъпни. А се опитваха, така упорито се опитваха да му доставят удоволствие, бяха толкова старателни поради — какво? жал? — да опитват, или че бяха обречени, по ирония на това, че се стараеха така упорито да се провалят също толкова лошо. В крайна сметка той се отказа напълно и започна да пие.
	Без жени и без работата си — работа, която вършеше с такава любов — той се наливаше с алкохол. И нищо не бе така сковаващо, носещо такава забрава, като това да си сляп и пиян. Стаята не се върти. А ти — да. Сигурен си, че леглото се движи в тесни бързи кръгове докато повърнеш, а после започваш да пиеш отново.
	Един месец, прекаран така, му бе достатъчен.
	След това разбра, че трябва да спре. Постави си го за цел и тя бе достатъчна, за да го върне във форма. Това му даде нещо, към което да се стреми, нещо, което да постигне. И след като успя, се премести.
	После, с преместването, се появиха Брайън, Ели и Джейни — нещо като семейство.
	Но след онези отдавнашни оргии маратони не бе имал жена. Сега мислеше почти само за Дебра Серафикос. След като Брайън каза, че освен че е забавна, предразполагаща, склонна да помага и с прекрасен аромат, тя и изглежда добре, усети болезнено желание да я докосне. И тъй като не можеше да я види, да я оцени като другите мъже, събличайки я наум, с усмивка, това го караше да я желае дори повече. Но бе различно. Това не бе изблик на страст, не бе тромпетът на зажаднелия фалос. Това бе прекалено лично. Тя вече бе показала държание, различно от другите жени. Тя гледаше на него от неговата гледна точка и, най-малкото, я приемаше. Това бе добро за начало. В един свят, където няма никакви гаранции, засега това бе достатъчно.
	Той бе доволен, че нея я няма, за да може да се съсредоточи върху нещата, без да се отвлича. Джейни го заслужаваше, нуждаеше се от това. Това, че Брайън в известен смисъл я върна в стаята, че извика образа й, го доведе до тиха ярост. Спомняйки си какво му бе казал терапевтът му, той успя да си наложи да диша бавно, дълбоко, спокойно.
	Неговият психоаналитик Херман Рацмайер му бе казал: „Спайк, докато мъжете са жертва на порнографски филми, те преследват невъзможни фантазии. Приеми го — и всички се чувстват зле. Мислиш ли, че жените не са загрижени за гърдите и ханша си точно толкова, колкото мъжете за своя пенис, и че не се страхуват точно толкова? Че не се страхуват от неадекватност? Мислиш ли, че женският образ, създаден от един автор на порнографски сценарий, в който се явява неуморимата, грациозна нимфоманка, не ги плаши? И все пак всички сме в един и същи капан, нали? Но ние не отиваме на доктор, за да сменим органите си. Спайк, повечето пречки във взаимоотношенията са от мисленето. Искаш някой, който да е безразличен към слепотата, някой, който харесва Спайк Халек, за да можеш да откриеш себе си. Всичко друго идва след това“.
	Странно, но преди да ослепее, Халек никога не си бе задавал такъв един глупав въпрос. Харесваш ли се? Кой пита така? Какъв е идеалният отговор? Да, обожавам себе си. Ерго, нарцисизъм. Или, не, мразя себе си? Ерго, психомазохист. Преди, в годините когато виждаше, се радваше на приятелите, обичаше жените за компания. Харесваше немските бели вина, особено мозелското, гмуркането с двоен кислород и плуването в безтегловни кръгове на сто фута дълбочина в Червено море, тъмнината, която виждаше пред очите си, до невъзможност по-тъмна от всеки момент на слепотата му, отблясъците на черното кадифе с прекрасния свод от блестящите като скъпоценни камъни-звезди в безоблачна нощ над Чилийските Анди, тръпнещите ритми и очароващите слова на метафизическата поезия, най-вече „Прощална реч, забраняваща траура“ на Джон Доун, изпълнения на цигулка, камерна музика от осемнадесети век за струнен квартет, и накрая, един добър нощен сън. Когато си припомняше този списък, нещата, които харесваше, му изглеждаха като личен рекламен клип. Но харесваше ли се?
	Обичаше живота, притока и потока от чувства и действия между и сред хората, стойността на задълбочената аналитична мисъл, мразеше ограничеността и робуването на предразсъдъци, като смяташе някои от тях за неизбежни, и понякога — по ирония — дори добри. Имаше неща, които не можеше да разбере, да проникне в тях, като квантовата механика и теорията на относителността, великата обща теория, и други, а имаше и неща, за които бе убеден, че никой не ги разбира, или поне засега, неща, за които понякога имаме угризения, съмнения, склонности, които са ирационални, и все пак неизбежни, стрели от инстинкта, които посочват верния път без никакви явни причини да лежат в основата му. Наречете го късмет. Халек не вярваше в бог, въпреки че желаеше да приеме, че да се отрече съществуването на бог е точно толкова трудно, колкото и да се докаже. И имаше желание да издълбае достатъчно дълбока ниша на съмнението в своя собствен скептицизъм за едно по-висше същество, което да желае, дори да се моли, че ако Той беше фактор в окончателното балансиране на прекалено очебийните злодеяния с контрабалансиращия набор от добри дела, ако не по някаква друга причина, то поне за да опрости разгорещеността на спора за неговото собствено съществуване, Той мислеше усилено тук и сега как да направи така, че Джейни да се измъкне жива, цяла-целеничка и в добро състояние от тази ужасна история. И ако този бог, в когото той не вярваше, всъщност, както предполагаха други имаше мисията да помага на хората, които си помагат сами, тогава Той не можеше да има никакви оплаквания, че Халек не е надминал себе си. Но той не разчиташе на никакъв „деус екс махина“ да слезе в този последен кръг на картата само за един миг. Да, чувстваше се щастлив. Почти му премаляваше от този късмет. Толкова близо бе. Но сега бе време за мислене, усърдно мислене, а не за молитви.
	Компютърът продължаваше да търси, издаде пиукащ звук, за да покаже, че е намерил нещо. Както бе поискал Халек, това не бе равен, модулиран фонов шум, нещо, което по интензитет бе между гласа на обадилия се, главното записано върху лентата, а нещо много по-ниско, като търкаляне на метална консервена кутия по алея на разстояние не повече от три пресечки.
	— Спайк? — Гласът на Брайън дойде изненадващо, като че в съзнанието си бе забравил за него.
	— Тук получих нещо.
	— Какво?
	— Не знам. Да видим какво е намерил компютърът.
	Пуснаха го отново и се заслушаха заедно, от началото на записа, един ударен звук, като от барабани, повтарящ се равномерно почти на всяка секунда, внезапно спиращ, после започващ отново, на същия интервал, с точно същия брой удари, осем пъти за една секунда, спиращ за същия интервал, около две секунди, после започващ отново през време на целия разговор.
	— Удари по гишето с нокът на ръката, може би — предположи Брайън.
	Може би? Халек помисли за това, но го отхвърли.
	— Прекалено силен е. Звукът е същият, прав си, но нивото не е. А виждал ли си някога хора, които правят така? Ето така, почти точно един удар в секунда. Така че се обзалагам, че не е това.
	— Какво е тогава? — Халек чу шума от ръкава на Брайън, докато той го дръпна, за да погледне часовника си. Скоро трябваше да тръгне за пускането на буркана.
	— Не знам.
	— Хайде, Спайк.
	Халек вдигна ръка и се заслуша отново. Остър, но силен. _Чук, чук, чук, чук, чук, чук, чук, чук._ Стоп. И после пак. А защо спира? Какво означава това, че броят на ударите е същият? Лимит. Какъв лимит? В едната посока, после в другата? Посока. Обръщане? Обръщане обратно. Спирането е за обръщане?
	Може би.
	Тогава чукането е, какво? Стъпки? От вървене. Разбира се. Нервно ходене на мъж, сменя посоката, пак върви, и пак. Но защо е толкова остър звукът?
	— Има налчета на обувките си — каза на глас Халек.
	— Пусни го пак — поиска Брайън.
	Халек пусна записа.
	Брайън изсвири от изненада.
	— Мисля, че си прав.
	— Един от тях има налчета.
	— Какво още има?
	— Равномерно е, значи не е куц. Ако се съди по броя на стъпките, ако е среден на ръст, стаята, в която е, или дължината на телефонния кабел — което от двете го кара да се обръща, е около осем метра.
	— Осем метра?
	Халек разбра.
	— Твърде дълго е за кабел. Но може да има удължение от осем метра. И трябва да смятаме кабела плюс разтягането на навитата част до слушалката.
	— Но цели осем метра?
	— Може да е безжичен телефон — вметна Халек. — Но той изпраща радиосигнал. А той може лесно да се проследи. Не мисля, че биха искали това да се случи.
	— Високоговорител? — предположи Гренвил.
	— Няма повишаване и спадане на интензитета на гласа при движението му напред-назад — отвърна Халек.
	— Тогава дълъг кабел?
	— Дълга стая. Най-малко осем метра по диагонал, и според Питагоровата теорема ще бъде — той направи изчисленията наум — шест метра дълга.
	— Много е интересно, но аз трябва да вървя. И за какво, по дяволите, ни е всичко това?
	— Много просто — отвърна Халек. — Знаем размерите на стаята или поне на една от стаите. Значи отхвърляме всички по-малки стаи в апартаментите.
	— Нямаме планове на апартаментите. — Гранвил нахлузи палтото си и все книжната торба.
	— Точно сега не ни трябват. Можем да използваме тригонометрия, за да направим проекции на стаите, като изхождаме от прозорците и стените, гледани отвън. Ератостен е използвал този трик с проектираните сенки при различна географска ширина, за да определи размера на Земята три века преди Новата ера. Не би трябвало да е много сложно да се измери една стая с лазерен уред.
	— Необходимо ни е още нещо, Спайк — преди небрежно да наклони шапката си. — Трябва да имаме по-сигурна представа къде е тя.
	— Правя всичко възможно. Имаш ли някакви идеи?
	Брайън мълча доста дълго, преди да въздъхне:
	— Трябва да тръгвам.
	Секунда по-късно вратата се отвори, в стаята нахлу студеното течение от коридора.
	— Гледай за мехури — каза му Халек.
	Когато чу да се затваря вратата, той стана, препъвайки се от пълзящата по него умора, стигна до спалнята си, пипнешком намери горната част на нощното шкафче и взе едно от желатиновите хапчета, за които от зрящите си години си спомняше, че бяха червени. Отиде в банята, сложи го в устата си, напълни пластмасова чаша с вода и го глътна.
	Това, което отначало бе бучаща възбуда, преливаща над неестественото вълнение, бе затихнало, първо в състояние на пробуждане, като че умората се стопяване под химическото покритие, а след това, в последните няколко часа, въпреки дисциплината му, се превърна в подобен на транс унес, буден, но не напълно, функциониращ, но не действително съсредоточен. И поради нарастващата необходимост от звуци с намаляващ интензитет, този вид усещане щеше да изчезне. И все пак, допреди няколко минути все още бе достатъчно, въпреки сънливостта, да го държи в активно състояние. Сега се нуждаеше от повече помощ, може би за още двайсет и четири часа. Накрая щеше да се наложи да си плати за това, но цената бе незначителна в сравнение с тази, която Джейни щеше да плати, ако той не издържи.
	Така че Халек знаеше, че трябва да остане в играта и под контрол докато най-после успееха да върнат Джейни у дома. Ако трябваше да спи, да се провали, да загуби способността си да твърди, че неговият начин бе не само единственият, но и най-добрият, тогава съвсем скоро Брайън и Ели щяха да се предадат и да действат по начина на Яновски. А и какъв друг избор щяха да имат?

	* * *

	Загърнат в дългото гладко вълнено плато, с преметнат през лицето шал, с дъх, сгъстяващ се в на облачета, стискайки торбата от „Джуъл“ под мишница, Брайън се измъкна от таксито на „Ийст Уакър Драйв“ и тръгна към тротоара около езерото, по моста на Мичиган авеню над река Чикаго. Реката, неизвестна от филмите, по които бе работил Спайк Халек, и от туристическите справочници с редицата смели, цилиндрични кули, чиито покрити с миди веранди се надвесваха над водата, и последователните мостове, които стояха като грациозни арки, подредени една след друга, почти като огледални образи, а облицованото речно корито си проправяше път между двата бряга. Беше толкова типично за Чикаго. Далеч зад него оставаха шеметно чудовищните сгради, включително най-високият в света небостъргач „Сиърс Тауър“, и неговите съвсем малко по-ниски братовчеди, всеки така внушителен със своята дълговечност и устояване на виещия, свиреп вятър, като че ли само заради самата височина. Наблизо и право назад се намираше „Пруденшъл Билдинг“, още един гигант с офиси, пълни с делови хора също като него, мъже и жени, за които това бе още един работен ден, и с някои от които бе работил, заемал им бе пари, бе посещавал светски събирания — във време, което сега му се струваше преди цяла вечност. На запад от реката, зад извивката, извън полезрението, бяха пълните със стоки „Мърчандайз Март“ и „Ъперъл Център“ — друг ориентир, стоящ на пътя на реката. На изток, преди вливането на реката в езерото Мичиган, движението, плътното движение се насочваше по крайбрежния булевард Лейк Шор Драйв, после покрай Северозападния университет и плажа „Оук Стрийт Бийч“, който сега бе толкова празен, колкото през лятото претъпкан с полуголи тела. Движението преминаваше в посока към дома, мястото, което сега, точно в този момент, той искаше да стане нещо повече от домашно светилище, и където може би никога вече нямаше да отделя задължителните три минути да прочете доклада на учителя, представяйки си, че разполага с всичкото време на света, и да каже на Джейни: „Браво, скъпа, чудесно. Продължавай все така добре“. В обратната посока движението по Лейк Шор Драйв пълзеше на юг, към центъра на града, Института по изкуствата, парка „Грант“, където демонстрантите бяха избегнали сълзотворния газ и полицейските части на майор Дейли по време на Демократичното национално събрание през 1968, към музея по естествена история и стадиона Солджър Фийлд, откъдето похитителят на Джейни се бе обадил. Някъде в този огромен и внезапно станал студен град, двама мъже държаха неговата дъщеря и се движеха свободно в огромната търкаляща се тълпа от неосведомена, безразлична хуманност.
	Той направи крачка към моста и едва не се преметна през него, какво е това — купчина отпадъци, събрани от вятъра? Не, жълтоок мъж се бе свил от студа, никаква част от него не се подаваше от палтото и картонения навес, освен една ръка в скъсана ръкавица, стискаща бутилка, малките облачета от дъха му и тези неми и вцепенени очи. Обзет от собствените си тревоги, Брайън го заобиколи и забърза нататък. Това не бе негова грижа, поне в момента.
	През моста, на северния бряг на реката, една банка на ъгъла, конкурентна банка, бе сложила светлинно табло, като информацията се сменяше на всеки три секунди и излизаха последователни съобщения, изписани с дигитални светлини. 3:25. Часът. Температурата — минус седемнайсет градуса, скорост на вятъра 22 километра в час; и после: „Давайте, «Мечки».“
	„Давайте, «Мечки».“ Животът бе толкова прост, толкова стабилен, така рутинен за толкова много хора, че въпросите на живота и смъртта, заплахата, страхът от студа и загубата на любими хора въобще не занимаваха съзнанието им. Той приближаваше най-високата част на моста, край него се редяха тълпи от хора без лица, със сълзящи от студа, отчаяни очи, втурваха се насам-натам, скупчваха се и се привеждаха под ледените пориви на вятъра, стискайки пакети и чанти, куфарчета; в едно от тях имаше музикален инструмент, поизкривеното му лъскаво месингово звънче и клапите му бяха затворени в твърд черен сандък, тази тълпа се носеше по моста равно и монотонно, точно както калната вода под тях. Това внезапно му се стори отвратително и скверно. През целия си живот, от времето на детството си, от времето на Гейл Сойър и Дик Бъткинс, той бе привърженик на „Мечките“. А кой не беше? Дори и в трудните години, кой не се интересуваше от футбола, който се играеше в Централната дивизия. Нали си купи огромен телевизор „Мицубиши“, четиресет инча диагонал, за да гледа „Мечките“, само за да събира компании, колегите си от офиса и момчетата от квартала, за да могат да видят Суитнес и Фридж, Макмахон и Уили Голт, Дент и Фенчик? И все пак, внезапно надписът „Давайте, Мечки!“ го накара да се почувства зле. Колко по-добре и по-уместно щеше да е, ако можеха да напишат „Намерете Джейни!“ и всички тези верни привърженици тръгнеха да претърсват квартала си, да съобщават за необичайни неща, да се блъскат в разни злодеи, и да я измъкнат от най-лошите. Дори в себе си той започваше да звучи опасно, отвлечено, като че бе излязъл от релсите. Току-що бе дал предложение градът Чикаго да бъде превърнат в огромен комитет за доброволна помощ, като всеки наблюдава и следи другите. Господи!
	Пристъпи напред, стискайки здраво торбата под мишница, усещайки абсурдната форма и тежест на съдържанието й, буркан за туршии, пълен със стодоларови банкноти, петдесет броя, които щяха след миг да паднат във водата. След това си спомни какво бяха казали онези и това го накара да почувства по-остро студа, силата на вятъра — вятър, който бе започнал да се промъква през каньона, оформен от високите сгради от двете страни на реката; той удряше като с камшик реката, като сресана и със следи от гребен, постоянен поток, като парад на червеноперки. Някъде в един от прозорците, може би точно на края на коридора, в една от банките може би, или на ъгъла на улицата, един от тях стои и наблюдава, наблюдава го, за да е сигурен, че ще направи всичко правилно. Той погледна нагоре, но не много явно, понеже не искаше очите им да се срещнат и да си разменят общата тайна, фигурата да изчезне и с нея — всякакъв шанс да види Джейни отново. Всичко, което искаше, бе да пусне пакета навреме и да си тръгне. Беше доста скъп начин, както знаеше и Спайк, да се купува време, но сметките, които му изглеждаха толкова важни преди два дни, сега нямаха значение за Брайън Гранвил.
	Отново погледна нагоре и видя часовника на банката и отново надписа „Давайте, «Мечки»“, а след това включи на 3:29.
	Той бързо стигна най-високото място на арката на моста, между две яки бетонни подпори, всяка с пръстен — както правилно се бе досетила Дебра Серафикос — от тънък лед. Между тях, в средата, където можеше да мине корабче за разходка по прекрасното езеро през лятото, водата течеше равномерно, накъдрена от вятъра, а под вълничките имаше подводно течение, което разбутваше кафеникавата утайка и я връзваше на странни панделки, като оставяше и ивици чиста вода, зелена и тиха, а после, след секунда, я отмиваше.
	Той се приближи до парапета. Един порив на вятъра грабна парче вестник и го развя в лицето му. Изненадан, стреснат, неподготвен, той вдигна ръка и го отбутна, обърна се назад да види кой го напада, и усети как парчето отлита, но в този миг кракът му попадна върху парче лед. Изгуби равновесие и започна да пада, без да може да се изправи. Инстинктивно изхвърли пакета от ръцете си, за да възстанови равновесието си, или, ако падне, да се подпре на тях, за да не си счупи нещо.
	Надолу, под него, банката отново светеше с надписа „Давайте, «Мечки»“.
	Надолу, под него, торбата от „Джуъл“ с буркана изхвръкна във въздуха над същия твърд бетон. Когато рамото му се удари в земята, той обърна очи нагоре и видя през ъгъла на очилата си хартиената торба с буркана за туршия, която започваше да пада тежко надолу, само на метър над него.
	„Давайте, «Мечки».“
	Като Уили Голт, той скочи силно, смачквайки обувките си от „Гучи“, протегна едната си ръка, като ръката на Бог на тавана в Сикстинската капела, разкъсвайки шева на ръкава на палтото си от „Бълбъри“ и усети как кристалното стъкло на часовника му „Ролекс“ се разбива на парченца върху паважа в момента, в който ръката му сграбчи падащата торба. Вятърът виеше над реката, по-силно, отколкото тълпата на стадиона; въздухът му излезе в момента, в който стисна с крайчеца на ръката си торбата, без бурканът да се отвори, на пет сантиметра над паважа.
	Една жена, със закрито от шал лице и очила, се надвеси над него и с пъхтене запита през пресекулки замръзващ въздух:
	— Добре ли сте?
	Изненадващо за себе си, той изкрещя:
	— Махнете се от пътя ми! — после скочи, стискайки буркана, намести очилата си, втурна се през вятъра и сълзите в мига, в който дисплеят на банката показваше 3:30. Наведен над парапета, той отдалечи пакета от себе си, после го върна обратно, спомняйки си за луминесцентните лампи — те не бяха активирани.
	Разкъсвайки торбата, той сграбчи първата от трите пластмасови тръби, всяка замръзнала от студа. Изпаднал в паника, я огъна доста силно, което я пречупи и по него потече зеленият разтвор.
	— По дяволите! — изрева той.
	Жената, която се бе приближила до него след падането, започна бавно да отстъпва, смятайки, че е луд.
	Дисплеят на банката показваше минус осемнайсет градуса.
	По-лекичко той хвана втората тръба, прегъна я, видя как бавно се смесват разтворите, прекалено бавно! разтърси я, видя зараждащия се вътре слаб пламък, и премина на третата, внимателно, като счупи вътрешната камера, започна да наблюдава смесването. Разтръска и двете тръби. Чантата от „Джуъл“ падна отстрани, понесена от вятъра, после заигра нагоре и надолу в спирала, накрая полетя право към водата, и взе курс към сушата.
	Брайън стоеше с буркана за туршия в ръка, тръбичките на лампите светеха; обърна се и хвърли поглед към банката.
	„Давайте, «Мечки».“
	Точно преди надписът да се смени на 3:31, той хвърли буркана и загледа как пада. На пет метра от моста той плясна отчетливо, без да има признаци за счупване, и бързо започна да потъва. Под повърхността приглушената светлина на луминесцентните тръби бавно изчезваше под калните води, насочили се към езерото Мичиган.
	А мехури?
	Сега — по-бързо, понеже почти усещаше очите им върху себе си и се боеше; бързо, понеже нямаше повече работа тук, този полудял мъж, който бе извикал „Махайте се от пътя ми!“ на една съвсем почтена жена, а после „По дяволите“ без да има някаква очевидна нужда; бързо, защото не искаше никой да го запита какво прави и защо, понеже не искаше полицията да се мотае наоколо, тъй като беше бизнесмен в командировка, извършващ деликатна сделка, и може би на някакво идиотско ниво от възпитанието му се чувстваше неудобно, един вицепрезидент на банка със смачкани обувки и разкъсано палто, на един миг от това да изостане от точния трафик. След като мина през основната част на моста и най-вече защото се чувстваше зле, но и облекчен, и объркан и уплашен — всичко едновременно, но и тъй като знаеше точно какво трябва да направи, му се прииска да повърне. Затова той се втурна, малко прекалено бързо може би, но това бе единственото, което можеше да направи. Тръгвайки си, усети влага в очите си, но не от вятъра. Главно заради Джейни.

	* * *

	Обграден от двама други инспектори, Яновски стоеше пред двуетажна тухлена сграда, первазите на която бяха пожълтели от киселинните дъждове, и гледаше нагоре, с изморени очи, към неоновата табела. Ако буквата _Л_ мигаше малко по-силно, червените букви в курсив щяха да образуват думата _САЛ’с_ — името, под което мястото бе известно на местните хора от незапомнени времена. Сега, за някой случайно минаващ, то бе само _САЛ’с_, но за редовните посетители зад тези неонови светлини се криеха дълги нощи на повтарящ се ритуал със стиковете за билярд и безкрайно повтарящите се поръчки за още едно и още едно питие.
	Яновски запали цигара, разтвори пешовете на палтото си, за да може при нужда да достигне своя „Смит & Уесън“ 38 калибър, мушнат с носа надолу на гърба му. Не смяташе, че ще му потрябва. Редовните посетители на места като _САЛ’с_ вече бяха така добре анестезирани от непрекъснатото наливане с бира, че в сравнение с техните рефлекси и костенурката би изглеждала бързоходна.
	Преди да влязат — той не бързаше — се огледа наоколо и размисли малко. Деб Серафикос ги бе разигравала през целия град, добре, заведе ги до едно голямо нищо. След като се прекачи от такси на един влак, тя остави едно празно куфарче на пейка в двора на „Кабрини Хаузинг Проджект“. А те наблюдаваха и наблюдаваха. Нямаше много минувачи, защото живакът на термометъра все падаше, нямаше много баскетболисти, нито много деца да се трупат около гетото с брейк танци или стрелба. Бе прекалено студено за всичко това. Не, Яновски бе сметнал, че който и да вземе куфарчето, това е то. Или най-малкото „кукла“. Така че когато черният младеж се приближи, погледна бързо наляво и надясно и без да губи и секунда грабна предмета, те пуснаха опашка след него, проследиха го до дома му, влязоха със заредени пистолети, и — никога не сте виждали по-голяма изненада по лицето на някого. Отвориха куфарчето, а вътре нямаше нищо. Нула. Нищо. Беше празно. Доста остроумно. А Яновски бе прекалено стар и прекалено проницателен, за да сложи всичките яйца в една кошница. Затова бяха продължили да следят Деб, в автобуса, после във влака до О’Хеър, където тя остави чантичката си в една клетка в багажното. И те я наблюдаваха, наблюдаваха. До пет часа — нищо. Но полетите бяха закъснели както обикновено и не изглеждаше подозрително някой да държи под око клетката — един човек в най-обикновени цивилни дрехи, който носи багаж, наблюдаваше мониторите, задаваше въпроси на гишето, но до седем часа отново не достигнаха до нищо и той заподозря, че нещо не е наред. Тъй като всяко добро ченге може да се справи с евтина брава, те отвориха клетката и провериха чантата й. Нищо. Не и откупа. Тогава къде? И дали изобщо са използвали Деб? Ако не, тогава кого? Не и Халек.
	Каквото и да се беше случило, Яновски знаеше, че са го заблудили, че някъде двамата престъпници, които дърпаха конците, са успели да вземат парите и сега бяха с пет хиляди долара по-богати. Понеже бяха истински негодници и вероятно доста нахални негодници, може би дори са наели за малко стая, детегледачка на час, която не задава въпроси, и после са тръгнали по живот. Това би било обичайното. Харчене с широка ръка, празненство в заведение вечерта, плащане на големи сметки, черпене, впечатляване на приятелите и преструване, че са голяма работа. Той почти го подушваше и нямаше никакви съмнения. В съзнанието на Яновски въпросът не беше „кой“, а по-скоро „къде и кога“. От един от информаторите си беше разбрал и това.
	Също така имаше и юридически проблем. Добре, това е Индиана. Източно Чикаго. Но кого го е грижа? Квартал „Да“ — земя на мелници от ръждясваща стомана и олющени къщи с по три стаи-кутийки с евтин наем, а държавната жп линия бе удобно място за адвокати и боклукчии. За другите категории граждани той не съществуваше. Дори и полицията, обикновено най-загрижена за териториите си, гледаше небрежно на това място. Полицаите внимаваха само някоя отрепка да не тръгне да пресича релсите и пак единствената причина бе да спасят собствените си скъпоценни задници.
	— Добре — каза той на двамата си колеги. — Хайде да влизаме.
	Двамата мъже махнаха предпазителите на оръжието си и застанаха зад Яновски, който слезе по трите стъпала към приземния вход и се отправи бързо към вратата. Както винаги в места като _САЛ’с_, лицата на редовните посетители се обърнаха към тях като по команда, блесналите очи огледаха Яновски, цигарите висяха от отпуснатите им устни, в едната ръка на всеки имаше стик за билярд, а в другата — чаша бира.
	Барманът се вцепени, ръцете му се скриха зад бара.
	Двамата офицери се подадоха през вратата и застанаха от двете страни на Яновски, с оръжие пред гърдите си.
	— Спокойно. Полиция — произнесе Яновски. — Искате ли да видите значките ни?
	Яновски отгърна палтото си, показа значката и отново го загърна. В основата на гръбнака му започна да се стича пот около револвера му, сърцето му заби малко по-бързо. _Спокойно_, каза си той.
	— Какво искате? — осмели се да проговори барманът.
	Яновски се усмихна и отиде до бара.
	— Една „Корона“, може ли?
	— Малко лимон?
	— Добре.
	— Нещо за приятелите ви?
	Двамата инспектори стояха безучастно до вратата, очите им играеха по масите, готови да отвърнат на всяко странно движение най-малко с два изстрела.
	— Те са на работа — отговори Яновски.
	— А вие?
	— Светско посещение. Търся едни приятели.
	— Кои? — Барманът, толкова дебел, че ръцете и краката му стърчаха настрана от тялото му, се стараеше да изглежда спокоен, но лъщеше от напрежение.
	Яновски се опита да поведе разговор с него.
	— Ники Спирос и Дани Валитано.
	Стаята като че въздъхна, температурата сякаш спадна с двайсет градуса.
	— За какво са ви?
	— Светска среща. Искам да им купя по едно питие „Корона“.
	— С лимон?
	— Така го пият, нали?
	— Вие приятел ли сте им?
	Яновски се усмихна и кимна.
	— Винаги, ама винаги се грижа за техния интерес.
	— Ами какво да им кажа, ако ги видя?
	— Да минат насам, да седнат, и че им пращам поздрави.
	— Помислих, че ги познавате, май така казахте — по изпъкналото чело на бармана избиха капки пот.
	— Да — отвърна Яновски с твърд погледа. — Само искам да разбера дали ти ги познаваш.
	— Може ли пак да погледна значката ви?
	— Донеси бирите първо.
	Бутилки, чаши и парчета лимон на поднос се понесоха през залата. Когато седнаха на пейка до една билярдна маса, всички мъже с изключение на двама по-отракани, се отдръпнаха от Ник Спирос по прякор Смахнатия и Дани Валитано, които запитаха едновременно:
	— За к’во ста’а дума, майната ви?
	Яновски се обърна и каза с равен глас:
	— Изпийте бирите. После може да почерпите вие. Даже цялото заведение.
	— Да не ни мислиш за глупаци? А? Пиенето е нарушение за пуснати под гаранцията.
	Яновски дръпна от пурата си и изпусна дима на кръгчета.
	— Прави сте. Но какво значение има едно малко, когато тук всички си правим компания, все познати, и това ли е нарушение на гаранцията?
	През дистанцията от шест-седем метра, двамата смукнаха от бутилките „Корона“, изстискаха парченцата лимон над устата си, оставиха сока да се стече и приковаха очи като насочени пистолети върху Яновски, без да гледат якетата, коланите и долната част на масата.
	Яновски продължаваше да се усмихва и да пуши.
	— Е, и какво искаш? — обади се накрая Дани Валитано.
	— Да поговорим, това е всичко — сви рамене Яновски.
	— Ами нали говорим. Ще поговорим, така ли? Добре. Ник? — Валитано побутна приятели си, който кимна, и каза:
	— Дадено. Защо не?
	— Защо не отидем в центъра на града, там ще ни е по-удобно?
	— Тук си е достатъчно удобно, а, Ник?
	— Подигравате ми се — каза Яновски с горчивина в гласа, все още усмихнат.
	— Е, айде, сега. К’во искаш? Искам да кажа, за к’во е цялата работа?
	— Да поговорим.
	— Можем да говорим тука. Защо не? — отвърна Ник, леко преплитайки език.
	— По трудния начин ли да е? — Яновски слезе от стола пред бара, отправи се бавно към двамата, което отблъсна мълчаливата тълпа още по-назад. Двама мъже, мърморейки, се изнизаха зад гърба му, останалите, подушвайки скандал и различавайки любопитството от глупостта, се оттеглиха към тоалетната. Двете ченгета с пистолетите направиха по една крачка напред, обърнаха се настрана и сложиха пръст на спусъците.
	В този момент Валитано с протегнати напред ръце направи успокоителен жест и заговори примирително:
	— Добре, само искахме да знаем за к’во става дума.
	— Какво е проклетото обвинение? — изплю се Ник, с ръце в джобовете.
	Яновски погледна ръцете му, после погледна и двамата все едно че виждаше навита змия.
	— Нарушение на гаранцията.
	— Гар… — Дани Валитано се засмя още на първата сричка. — Нарушение?… На гаранцията? — Адамовата му ябълка се тресеше от недоверие. — Кой, по дяволите, твърди, че има нарушение на проклетата гаранция, да играем на билярд и да пием бира, на отделна маса, на никого не пречим — майната му?
	— Успокой се, Дани — каза Яновски и се приближи, като остави свободна правата линия за изстрел между Дани и своето подкрепление. — При толкова много свидетели не искаш към обвинението да се добави съпротива при арестуването, нали?
	— Айде, човече. — Валитано стоеше притеснен, кършеше ръце, а лицето му стана по-червено, жилите на врата му пулсираха.
	— Довършете си бирите — каза Яновски, като посочи с дясната ръка, а лицето му се кривеше все едно че имаше болки в гърба, като чакаше търпеливо и напипваше приклада на пистолета си.
	Случи се толкова бързо, че Яновски нямаше време да мисли.
	Ръката на Ник Спирос експлодира от коженото яке.
	— Нож! — изкрещя единият инспектор.
	— Хвърли го! — извика другият.
	Но Ник Спирос не разбра или не обърна внимание. Приближи се до Яновски със силен замах, бързо и целенасочено. Сержантът падна, като усещаше как цепи въздуха с нос, чу силно изсвирване при преминаването на ножа покрай него, без да разбере дали Спирос не е преценил добре разстоянието, или той самият инстинктивно се е дръпнал назад. Ръката му, заета от заредения револвер, тъкмо се измъкваше от колана му, когато през стаята прогърмя оглушителният изстрел от оръжието.
	Яновски гледаше през това, което изглеждаше да е съзнанието му, бавното движение и как след изстрела Спирос се подпря на най-близката стена, а от гърдите и раменете му шуртеше кръв, и продължаваше да се взира като хипнотизиран, когато очите на Спирос се извърнаха, докато той ръмжеше болезнено и се плъзгаше надолу по стената. После зареди.
	С периферията на съзнанието си Яновски чу Дани Валитано да скимти:
	— Не стреляйте! В името на Богородица, недейте…
	С края на ръката си — сякаш тя имаше собствена воля, отделна от неговата — Яновски усети как пръстите му се свиват един по един, после дясното рамо, гърдите, челюстта под ухото, преди да даде втория изстрел, довършвайки Спирос, и оставяйки Валитано да скимти:
	— Исусе! Исусе! Откъде знаете?
	Като поемаше въздух на бързи и кратки вдишвания, запъхтян и разтреперан от шока, Яновски се обърна бавно към Валитано и го прониза с поглед.
	— Откъде сме знаели какво?
	— Нищо — отвърна Валитано. — Проклето нищо! — Ръцете му бяха високо над главата, празни, треперещи.
	Един от инспекторите каза:
	— Тук ще стане голяма каша.
	А Яновски отсече:
	— Да се махаме. Отведете Валитано.
	Докато се изнасяха в ужасния студ, Яновски се радваше, че постъпи по този начин, доволен, че това бе най-ефективният, ако не най-законният начин да намерят Джейни Гранвил, и уверен — сега, когато вече бяха хванали Дани Валитано, че скоро ще научат къде е неговата жертва. Пресконференцията можеше да почака до утре, но Дебра Серафикос вече можеше да си отиде у дома. Планът на Халек никога нямаше да свърши работа. Единствената причина, поради която тръгна по него, бе да успокои семейство Гранвил и да предпази собствената си персона от проблеми. Сега нямаше причина да се безпокои за това. До няколко часа щяха да вземат дъщерята, а после идваха само хубави неща, куп похвали за сержант Ед Яновски.


	Той беше длъжен пред себе си да установи безспорния факт, че докато Лу Сканън и неговите технократи от ФБР стояха неподвижно като Халек, играейки си с бази данни и компютърни симулации, той бе обобщил всичко точно там, където му бе мястото — именно на улицата. Чувстваше се добре, даже чудесно, и се чудеше на кого да се обади най-напред. На вестник „Трибюн“? На някоя радиостанция? На кого? Някой трябваше да научи. Какво би навредило, ако само веднъж се заобиколеше Отделът за връзки с обществеността?


>	Дванайсета глава

	Минаваше пет часа, когато Брайън Гранвил каза:
	— Почти се стъмни. По небето си личи, че ще вали сняг.
	— Каква е прогнозата?
	— За десет сантиметра, може би и повече.
	Дебра Серафикос си отключи вратата и влезе.
	— Къде беше? — попита тревожно Брайън.
	— Чакай да си поема дъх. Много е студено — каза тя.
	— Изхитри ли Яновски? — поинтересува се Халек, седнал на дивана.
	— Направо му разгоних фамилията — изрече тя запъхтяна. — Почакай. — Нужна й бе минута, докато уравновеси дишането си, после продължи разказа си с подробности как го е измамила.
	— Как мина пускането?
	— За малко да загубим Джейни — каза Брайън.
	— Какво? — изуми се Дебра.
	Брайън разказа историята, която вече бе споделил с Халек.
	— Пусна ли го във водата? — попита Деб, след като той свърши. Независимо че Халек щеше да чуе историята за втори път, явно бе, че Брайън трябваше да повтори разказа си, отново да изживее страха от онова, което би могло да се случи и да убеди себе си, че все пак всичко е минало наред.
	— А мехури? Имаше ли? — поинтересува се тя.
	— Не се застоях, не се загледах, но не, не забелязах.
	— Значи е нямало никой — заключи тя.
	— Липсата на доказателство не е доказателство, че не е имало някой — намеси се Халек. — Като страшилището на Били Гоут в „Грубо“ водолазът може да е бил под моста, висял е на пилоните и е чакал да види, че го пускаш, за да се гмурне.
	— Течението повлече буркана надолу, към езерото.
	— Колко бързо?
	— Може би с няколко километра в час, със скорост на пешеходец.
	— Би могъл да го достигне.
	Брайън потрепери видимо, че дори Халек го чу.
	— Така измръзнах на моста, че не мога да си представя какво ли е било във водата.
	— По-топло, отколкото си мислиш — каза Халек. — Между неопреновия костюм и кожата се събира тънък слой вода, който служи за изолация. Водата се движи, не е замръзнала, така че не е възможно да е била много по-студена от нула градуса. А ако костюмът на този човек е бил още сух, било му е топло.
	— Това говори за много пари — заяви Дебра. — Искам да кажа за костюм, за леководолазен апарат и за всичко останало. Има ли смисъл да похарчиш пет хиляди долара, за да получиш същата сума?
	— Защо не, ако си сигурен, че на другия ден ще получиш двеста хиляди долара? — каза Халек.
	— По какво ще разберем, че са ги взели? — попита Брайън.
	— Това не е наш проблем — отговори той. — Направихме, каквото бяхме обещали. Дори и да не ги вземат, Брайън. Може да са наблюдавали през прозореца на някоя сграда и са видели, че пускаш пет хиляди долара в реката, ей така, но все пак знаят, че си изпълнил онова, което са ти казали. Понеже приемам, че тези хора знаят какво очакваме, от километър разстояние биха могли да забележат дали не им слагаме капан. Прав ли съм, Дебра?
	— Прав си. Професионалист веднага би подушил дали го лъжат. И би разбрал, ако няма капан.
	— Мислиш ли, че само това искаха, Спайк? — попита тъжно Брайън.
	— Може би. Не знам какво мислят. Трябва да признаеш, че примамката от пет хиляди долара изглежда като нещо, което полицията би предложила.
	— Точно така — каза Дебра, сваляйки скиорското си яке. — Затова трябваше да отведем Яновски по-далеч, защото според него всяка възможност си остава единствена. Този човек няма никакво търпение.
	— Търпението е луксът на времето, а разполагаме със съвсем малко — каза Брайън.
	— Брайън, търпението също е луксът на успеха, с който разполагаме в голямо количество — добави Халек.
	— Очевидно — съгласи се Брайън.
	— Има още нещо — каза Халек.
	— Хайде, кажи. Нещо от записа ли?
	— Докато ви нямаше — започна той.
	Освен гласа на Брайън чу тракането на тенджери и чинии, после Дебра се обади:
	— Вечерята скоро ще бъде готова. Не знам как се чувствате вие двамата, но аз съм гладна.
	— Съгласен — каза Халек. — Остани да вечеряш с нас, Брайън.
	— По-добре да си вървя.
	— Днес говорил ли си с Ели? — попита Дебра.
	— Да, обадих й се след като пуснах буркана, казах й, че ще трябва да поговоря с теб и че след това ще се прибера.
	— Между другото — вметна Дебра, — за да отговоря на въпроса ти защо съм се забавила толкова, опитай да караш в най-натовареното движение. Навън лудницата продължава, както сам ще откриеш.
	— А за онова на лентата… — настоя Брайън.
	— Пак чуваме пневматичния чук, вятърната дрънкалка, шума от гарата, наситеността на звуците е същата. Не мога да си представя начин да създадат едни и същи шумове, но на друго място, Брайън, затова съм готов да се обзаложа на каквото поискаш, че не са се преместили. При последното прослушване открих нещо ново, което би могло да се окаже важно. Така че в общи линии работата се състои в това — да отсеем неизвестното и постепенно да се доближим до тях. По дяволите, наистина сме близо! Вижте докъде стигнахме и колко малко ни остава да извървим. Сигурен съм, че все още са на същото място.
	— До следващото обаждане — въздъхна Брайън. — Може пък и след пускането на буркана да станат по-нервни и да променят всичко.
	— Няма да стане, ако действат логично. В такъв случай в момента са се отпуснали. Имат намерение да проведат още един разговор и после са свободни, с двеста хиляди долара по-богати — каза Халек.
	— Независимо дали върнат Джейни, или не — заключи Брайън.
	— Правилно или погрешно.
	— Какво искаш да кажеш?
	— Правилно — обясни Халек, — защото би било по-безопасно и лесно, ако Джейни не им се пречка. — Халек спести на Брайън по-груб израз за опасението си относно живота на дъщеря му и продължи: — Погрешно — както се съгласихме — имаме бизнес споразумение. Толкова — нито повече, нито по-малко. На външен вид полицията не е замесена и им направихме подарък, меко казано, като много скъпа демонстрация, че не сме им подготвили капан. Изразихме желанието си да им сътрудничим в пълна степен изключително според техните условия и изпълняваме това споразумение.
	— Но те няма да го разберат, ако не вземат буркана. В случай че не го направят — разсъждаваше на глас Брайън, — значи смятат, че е бил пълен с изпражнения.
	Халек сплете пръстите на ръцете си и се наведе напред заслушан, тъй като гласът на Брайън изведнъж го накара да застане нащрек. При последните му две реплики той се промени от познатия улегнал разговорен тон до глух, монотонен, почти неразбираем шепот, а после избухна в неудържими ридания.
	— Н-не исках да кажа това — заекна той, гласът му прекъсваше. — Почти изпуснах тоя проклет буркан, боже мой. — Напрежението най-после го срази и той се отпусна. Халек застина, не беше в състояние да реагира. Чу Дебра да казва:
	— Няма нищо. Само седни. Ето тук. Седни. Ще ти донеса нещо за пиене, искаш ли? Моля те, седни.
	— Ако искаш, остани — каза Халек. — Ако смяташ, че тук ще свършиш повече работа.
	— Не — отговори той. — Ели ме чака вкъщи. Има нужда от мен.
	— Нали не е сама? — попита Дебра.
	— Майка й е при нея. Все пак…
	— Върни се с такси — предложи Халек.
	— Нека Харолд да ти извика такси — каза Дебра. — Ще работим цяла нощ, Брайън, обещавам ти.
	Халек чу как ледът пука в чаша, чу го да изпращява пак, след като бе сипана течността, а секунда по-късно във въздуха долови мириса на бърбън, предположи, че Брайън е вдигнал чашата, чу го как изпива съдържанието и оставя чашата, изричайки тихо:
	— Благодаря — после добави, докато се изправяше: — Ще се обадите, ако има нещо…
	Халек вдигна ръка и каза:
	— Обещавам.
	— Спомена нещо за лентата, че нещо ново изникнало.
	— Да — отвърна Халек. — Може да е незначително, но го чух. Би могло да бъде от полза. Нямам представа точно до каква степен. На последната лента като фон се долавя тих шум, идващ от разстояние една пресечка или може би по-голямо, но е съвсем реален, долавям гласовете на играещи деца, а щом деца играят наблизо, това означава, че там е безопасно. Отново казвам, че идва вероятно от един блок разстояние, но звукът беше от скейтборд…
	— Не от ролкови кънки, така ли? — попита Брайън.
	— Не, при ролковите кънки шумът се редува — плъзгане на единия крак, после на другия крак, редуват се едно след друго. Докато скейтбордът издава постоянен звук, понякога се отклонява, друг път дращи. Точно такъв бе и този. Но има още нещо. Едно име.
	— Име ли? — учуди се Брайън. — Не е Джейни, нали?
	— Не е. Името, което долавям, е Реджи — каза го по начина, по който го бе чул от лентата. — Така че онова, от което ще имаме нужда, Брайън, е някой да влезе във връзка с всички председатели на родителско-учителски комитети в училищата на квартала, да намери дете на име Реджи или пък дете, чиито приятели го наричат така. Трябва да го намерим колкото се може по-бързо. Необходимо ни е не само детето, но и къде е било онзи следобед — дали си е било вкъщи, или на гости на някое приятелче. Брайън, не бих доверил това на Яновски, особено след днешния ден. Разбираш ли?
	Изведнъж гласът на Брайън прозвуча силно и ясно, отново си пролича, че е човек, който обича да ръководи.
	— Спайк, Ели е в родителско-учителския комитет на Голямо Чикаго. Тя познава всички председатели на тези комитети в града. _Всички._ Можем да го направим. Можем. Нека да се обадя на…
	Халек го спря.
	— Тръгвай си у вас. Не съм сигурен дали Яновски не е сложил подслушвателно устройство на телефоните.
	— Спайк! — възрази Дебра.
	— Няма да е първото незаконно подслушване, за което си чувала, че става без знанието на ФБР — каза Халек, — нали, Дебра? Честно.
	— Не.
	— Но е незаконно! — изрази протест Брайън.
	— Което означава само, че не би могло да послужи като доказателство по време на процес, нито пък да стесни разследването. Само ще ги заболи, ако ги хванат — каза той.
	— Цъка ли, издава ли някакъв звук, когато говориш? — попита Брайън.
	— Това, за което говориш, е съоръжение от каменната ера — обясни Халек. — Такова не можеш да продадеш вече и на африканско племе. Докато при новите по нищо не можеш да познаеш дали те подслушват, или не. Можем да прегледаме телефоните, да претърсим стаята, но това не значи, че не могат да го използват от дистанция — независимо дали в пощата, или в някоя разпределителна станция.
	— Но защо? — каза Брайън.
	— За да свършим неговата работа — каза Халек. — За да бъде там, когато дойде моментът, да бъде сигурен, че ако оплескаме това, което той нарича аматьорско споразумение, той да извади горещите кестени от огъня.
	— Но аз му казах да не…
	— Днес видяхме колко добре е разбрал — подхвърли Халек.
	— Ще поддържаме връзка — каза Брайън.
	— Само звънни и кажи, че вече си научил нещо.
	— Добре.
	— Защото тук чакаме важен телефонен разговор. Но искаме да узнаем кой е Реджи и къде е бил онзи следобед, защото когато го научим, тогава ще бъдем на разстояние сто и четирийсет метра от Джейни.
	— Ще го открия. Ако се наложи да работя и цяла нощ…
	Спайк Халек поклати глава.
	— Никакви късни телефонни разговори с любезни молби. По-добре съчини някаква история.
	— Каква например?
	— Като загубено шише с лекарство, опасно за всекиго, с изключение на болното дете. Това винаги влудява родителите. Кажи им го и след половин час ще ти сервират Реджи.
	Брайън се засмя, смехът му прозвуча приятно, после замълча.
	— Тръгвам. Ще се чуем по-късно.
	— По-добре по-скоро — настоя Халек.
	Вратата се затвори и Халек пренесе вниманието си към кухнята.
	— Имаме шунка, броколи, може би картофи… как ги обичаш?
	— Имам ли избор?
	— Зададох ти въпрос, нали?
	— На пюре.
	— Това ще отнеме известно време.
	— Не бързаме.
	Халек се заслуша, докато тя вадеше неща от шкафчетата, тракаше с тенджери върху печката, включи фурната.
	— Дали ще успеем? — попита тя.
	— Не знам. Близо сме.
	— Дали информацията на Ковалски ще помогне?
	— Така ми се струва.
	Вратата на фурната се отвори и затвори.
	— Салата?
	— Какво?
	— Искаш ли да направя салата?
	— Ако не ти създава много главоболия.
	— Колко главоболия може да създаде една салата?
	— Това подвеждащ въпрос ли е?
	— Някой да ти е казвал, че си голям умник, Халек?
	— Разбира се. Непрекъснато ми го казваха преди да ослепея. Така разбрах, че нещата наистина са се променили. Не защото не можех да виждам вече, а защото тази огромна вълна от шока като че се отдалечава от мен и промени хората, които смятах, че познавам. Като че ли повярваха, че съм се променил основно и дълбоко просто защото не мога да виждам вече.
	— А така ли е? — Въпросът й дойде непринудено, затова на Халек не му бе трудно да отговори.
	— Може би.
	— Огорчен ли си?
	— До известна степен.
	— Отбраняваш се?
	— Вероятно.
	— Самосъжаляваш ли се?
	— В началото.
	— А сега?
	— Сега разбирам или започвам да разбирам чрез този лекар… — като че ли думата го препъна, но все пак продължи… — Отидох при…
	— В Лос Анджелис ли?
	— В Чикаго.
	— Продължаваш ли да ходиш?
	— От време на време.
	— Аз също.
	— Така ли?
	— Да. Защо?
	— Ами просто ми се струва, е, така… — Той сви рамене. — Не ми изглежда да имаш нужда…
	— От терапия ли?
	— Ами да.
	— Нито пък ти, Спайк, когато се държиш естествено.
	— Искаш да кажеш, че за слепец съм добре.
	— Не се шегувай, Халек.
	— Добре, трябва да се съгласиш, че ти имаш предимство, когато възприемаш света такъв, какъвто е.
	— Спайк, докато очакваш хората да одобряват постъпките ти, докато ти липсва самочувствие, за да можеш да кажеш на всички да си гледат работата, понеже това е твоят живот, няма значение дали си красив… — тя сложи шумно една тенджера върху плота, — … умен — тръсна глава броколи, — смешен — започна да я реже с нож, — или дори богат. — Пусна чешмата и започна да пълни тенджерата с вода. Задъха се. — Докато правиш всичко, за да получиш одобрение, ти си едно нищо. Когато казваш, че това, което правиш, е добро и че си добре, наистина няма никакво значение дали можеш да прескочиш небостъргач с един скок, всички ще продължават да те смятат за мекушав репортер от голям столичен вестник.
	— Я, каква реч — каза той.
	— Извинявай.
	— Няма нужда. Права си.
	— Разбира се. Но още не съм готова.
	— Сигурно. Но скоро ще бъдеш.
	— Остават ми още четирийсет и пет минути. Надявам се, че ще можеш да изчакаш — каза тя, като промени темата или искаше да я избегне дали защото се чувстваше неудобно, или просто усещаше, че разговорът бе приключил и не искаше да му досажда с проблемите си или пък да му се стори непригодна за задачата, понеже би помислил, че е погълната от нещо, което някои продължават да наричат женски проблеми? Затова Халек направо излъга, когато каза:
	— Не съм чак толкова гладен, за да не мога да изчакам.
	Но беше гладен.
	За нея.


>	Тринайсета глава

	Апартаментът на Халек влудяващо се изпълни с нея, с нейния мирис, с бързите й движения, с ритъма на дишането и с кратките докосвания на ръцете й, с нейния смешен, прям коментар, с който понякога се подценяваше, с изостреното й любопитство, с непрекъснатата й нервна суетня, с изкусителната й откровеност. Интересно, че нито едно от тези качества не разсейваше Халек, който вече не се чувстваше самотен. Внезапно и най-неочаквано, също като някакво Богоявление, тя внесе блясък в неговия свят, стопи вътрешния мрак, който се бе натрупал от наслоената тъмнина около него. Той се трудеше интензивно, сега лишеното му от зрение тяло, възбудено от страх, химически процеси и тайнствено вълнение, отстъпи пред ума му, който все повече синтезираше визуални образи, за да предаде анализа на това какво точно се криеше зад звуците, записани в разговора с похитителите.
	Щеше да му бъде трудно да убеди Яновски, което времето щеше да го принуди да направи. От време на време вдигаше ръце от объркване и отчаяние. Разсъждаваше върху тези проблеми, а не върху вкусната миризма, която идваше от кухнята, когато телефонът иззвъня. Това го нервира, обърка го, започна да пипа около себе си, докато едва на третия звън установи, че не бе линията Гранвил. _Не бе ли твърде рано за Брайън?_ помисли той, когато каза:
	— Халек.
	— Името ми е Ковалски — чу се провлачен глас, който сякаш всмукваше слюнката в гърлото си, после додаде: — Дебра Серафикос при вас ли е?
	— Да. Ей сега ще се обади — извика към кухнята: — На телефона.
	— Ще се обадя оттук, Спайк.
	Той постави слушалката върху вилката, върна се на дивана, настани се и се заслуша в разговора.
	— Да, добре, чудесно. Почакай. Добре ли разбрах? Чакай… да извадя молив от чантата си. Казвай.
	Мълчание, слуша.
	— Не, няма смисъл по-надолу от Норт Сайд. Забрави за това.
	Кратка пауза.
	— Точно отгоре. Всъщност търсим нещо, което се намира може би на седем пресечки от езерото, близо до железопътната линия, която върви на север към предградията, но не чак толкова далече. Не, почакай. Това е много далече. Нека остане за резерва. Добре. Карай.
	Още една пауза, скърцащи звуци от писане. Халек имаше автоматичен молив с графити. Звукът, който издава, почти не може да се сбърка.
	— Значи само тези две? Не, не ме интересува Трайстейт. Забрави.
	Нова пауза, после:
	— Значи тези двете.
	За какво ли говори тя?
	— Какво ще кажеш за предприемачи — нали викат външни предприемачи? Това включва предприемачи. Добре. За тези две в района се разбрахме. Да, имам го. Благодаря, Убиецо.
	Убиец ли? По дяволите, какво е това име _Убиец_?
	— Знам, че задникът ти се е смръзнал на железопътната гара. Оценявам го. — Вик. — Хайде, не го оценявам чак толкова високо, Ковалски. — Прекъсващ смях — гърлен, емоционално наситен. — Не те видях на малката ловна акция на Яновски следобед. Разбирам. Прав си, не те бива да следиш. Малко ти е трудно да скриеш двуметровия си ръст, нали? Добре. Защо до осем часа не се прибереш вкъщи и не затоплиш замръзналия си задник до огъня? Тогава ще се видим. Много поздрави на Гладис. Благодаря ти.
	Затвори.
	— За какво беше всичко това? — попита Халек, опитвайки се гласът му да звучи безучастно.
	— Още едно парченце от пъзела — каза тя.
	— Какво е то?
	— Звук от пневматичен чук — обясни тя.
	— Тази следа вече я изстискахме докрай. Сигурен съм, че е същият пневматичен чук, дори знам, че докато записвахме, той режеше асфалт, а не бетон, след като го сравних с образеца от фонотеката. Според мен не е частен строеж, защото се образува ехо от фасадите на околните сгради, тъй като шумът идва от средата или близо до средата на улицата. Това ме кара да смятам при отсъствие на шум от улично движение, че улицата е затворена.
	— Как можеш да го докажеш?
	Точно същият въпрос би задал и Яновски. Нямаше никакви доказателства. Търсеше слепешката, напипвайки.
	— Не знам — отвърна той. — Как бих могъл да го докажа?
	— Ковалски се бе заровил в писмена работа, което той мрази, а откакто го изкарахме от железопътната гара, започна да издава заповеди за разкопки, опъват жълтата лента, работят по улици, в канали, за да види дали не може да открие нещо. Вследствие на всичко това той е открил две във или близо до нашия кръг.
	— Продължавай — каза Халек, наведе се напред от интерес, сякаш като се приближеше, щеше да чува по-добре. Нямаше. Чуваше я много добре. Просто искаше да се доближи до нея.
	— Едната от тях е много близо до „Втория град“, където Брайън каза, че свири онзи Майк Джарид, но заведението излиза на изток извън кръга — откъм страната на езерото. Другата е в кръга на Норт Парк авеню, на около пресечка и половина от „Втория град“ и на изток от гарата, където Ковалски беше около обяд. Когато довечера обхожда района, ще види колко близо е до вятърните дрънкалки.
	— Следователно — каза Халек. — Една точка.
	— Най-близо е до дрънкалката на Норт Парк авеню 1547. Сега да погледнем по-внимателно към „Втория град“. Ти твърдиш, че жената била обута с високи токчета, така ли?
	— Сигурен съм деветдесет процента.
	— Всъщност защо тя е на токове? Вероятно има среща, нали? Вечер в града. Може би първо на ресторант, после ще импровизират. Сега да видим как процедират? Представи си, Халек. Когато караше кола, на какво разстояние от театъра я паркираше?
	— На две пресечки, най-много на три.
	— Ти го каза. Най-много на три. Ако ме питаш мен, никога не бих паркирала чак на три пресечки, вярно че разсъждавам като жена, но пък и той е бил с жена, нали? Така че би предпочел да паркира по-близо до мястото, където ще бъдат, отколкото по-далеч.
	— Очевидно — каза Халек.
	— Избрали са добър квартал, освен ако не искат да паркират на главна улица, което не е вероятно, поне не тук.
	— Това също е вярно.
	— Ако провериш на картата, когато тръгнеш от „Втория град“ и вървиш към кръга, който ние сме начертали, най-близката улица — Дебра почука по стената — е Норт Парк авеню. То върви от север на юг, Спайк, така че ако тръгнеш от „Втория град“ и влезеш в кръга, трябва да пресечеш Норт Парк авеню.
	— Ами ако са тръгнали към гарата? — попита Халек.
	— Тогава пак ще са на три и половина пресечки от „Втория град“, което е възможно, но да стигнеш до гарата от театъра без да пресичаш Норт Парк авеню, значи или да прелетиш, или да направиш огромна обиколка.
	— В такъв случай е така — прошепна Халек.
	— Искаш ли да провериш?
	— Не. Още не.
	— Защо? — попита тя.
	— Нека от Ковалски научим повече за другите места, преди да стесним кръга. Не желая да прибързвам и да подмина нещо, върху което е трябвало да помислим повече.
	Халек бе сигурен, а знаеше и от опит, че главното доказателство, с каквото разполагаха, логично водеше до заключение, без да се изключват и други варианти. В подобни случаи единственото, което би довело до бързо заключение, би била друга разновидност на слепотата, наречена предразсъдък, или пък подтик да се вземе решение вместо да се изчака, гневът — в каквато и да е форма, унищожава нерешителността в името на привидно добро заключение. Един от главните недостатъци на човешкия ум е склонността му да търси и бързо да намира познати образци, независимо дали съществуват, или не. Но причината винаги е била неуморното тиктакане на часовника. Той съзнаваше по-добре от всички, че трябва да действат бързо, но все пак им оставаше някакво време. Последният телефонен разговор все още предстоеше, когато трябваше да преговарят справедливо и разумно и да стигнат до условия, които да удовлетворяват и двете страни. Каквото и да се решеше тогава, от този момент нататък щеше да започне да тече крайният срок. Дотогава единственото, което и двете страни разбираха, бе, че парите трябваше да бъдат готови за следващия ден. Освен ако, хрумна му изведнъж, целият град неочаквано бъде скован от сняг. Тогава какво щеше да стане?
	Той реши, че ще се тревожи, когато му дойде времето. Не можеше да предотврати снежна виелица.
	— Слушай какво — каза Дебра, — от сутринта нямаме почти никакъв напредък. Имам и друго предположение. Готов ли си да го чуеш?
	— Кажи го.
	— Казахме две, може би три пресечки от паркинга.
	— Съгласен.
	— Повярвай ми по този въпрос — каза Дебра, — тази двойка е излязла, за да прекара приятно вечерта. Всичко доказва това, Халек. Свидетелството, както ти казваш. Хайде да сглобим всичко. Вървят по улицата и просто минават покрай мястото, където държат Джейни, жена на високи токове и този, с когото има среща, вероятно съпругът й, смеят се след представлението. Забавлявали са се. Как ти се струва тази версия?
	— Не знам. Доста неиздържана ми се струва — каза той.
	— Повярвай ми. Аз съм жена. Така стават нещата. Всичко се връзва. Във всеки случай е била с високи токове, дори се обзалагам, че може би е носила къса пола до коленете, не по-дълга, не че модата е такава, но ако има хубави крака, би искала всички да ги видят, защото не всяка жена има хубави крака. Искала е да се изфука, а също и да покаже какъв добър вкус има нейният мъж. Проблемът, Халек, е, че невинаги е удобно да се върви с високи токове в нашия голям град и то не защото трябва да бягаш от крадци — разбира се, би могло да се случи, но не това имам предвид, ала ако си жена, ще знаеш, че не желаеш да вървиш дълго с високите токове. Не че обувките с високи токове са неудобни, напротив, удобни са, но това е цената, която трябва да платиш, ако искаш да покажеш красивите си сексапилни крака в най-добрата им светлина. Всеки го прави, няма как и ти да не го направиш. Освен неудобството обаче, съществува и риск. По улиците има пукнатини и разстояние между бетонните плоскости, може да са начупени, да има мръсотия и кал, има и решетки, където може да пропадне токът ти, преди да преместиш тежестта си напред. Жена на токове не би искала да върви три пресечки. И половин не е малко. Ако харесва мъжа, гледа да му угоди. Е, може би ще повърви няколко пресечки. Но очите й се въртят като на сокол, не защото толкова иска да му помогне да намери свободно място, а защото където и да паркира колата, ще трябва да се мъкне до театъра и обратно с тези обувки, които я инквизират. Но това не е всичко. Нали знаеш каква е температурата навън?
	— Излизах — каза Халек.
	— Така че тази прекрасна дама излиза при близо минус седемнайсет градуса по къса пола и чувства как арктическият вятър едва не я отнася. Колко дълго смяташ, че ще желае да върви по леда? Ако и това не е достатъчно, вятърът те брули на пориви със скорост почти петдесет километра в час, разваля ти и прическата, за която си дала цели петдесет долара. Така че колкото повече вървиш, толкова по-голяма е възможността да останеш без ток, да изкълчиш глезен, косата ти да се разроши, бедрата ти да измръзнат и да залепнат така, че после и поялник да не може да ги раздели. Това ли е твоята представа за хубаво прекарване?
	— В какъв смисъл ни помага това? — настоя Халек.
	— Помолих те да ми повярваш. За да определим мястото, позволи ми да очертая кръг около „Втория град“, който ще обхване два квартала и половина в диаметър, защото съм готова да се хванем на бас, че тая мацка не би издържала повече. Обзалагам се и че е подсказала на мъжа, че ако държи да получи полагаемите му се ласки, не бива да позволява тялото й да замръзне толкова. Ако иска да я има за себе си, трябва да паркира наблизо.
	— Откъде знаеш? — предизвика я Халек малко ревниво, защото тя разви цяла теория от нещо, което му бе убягнало. — Може жената да е дебела, да има грозни крака, но да се смее сексапилно. Много често сме използвали такива жени при озвучаване. Имаха страхотен дрезгав смях. Иначе бяха като прасета. Особеното при дебелите е, че имат подплата, която им държи топло, обикновено краката им са космати и не са хубави, обличат се с широки дълги поли, които ги топлят още повече. Може би такава жена не би имала нищо против да повърви три пресечки, понеже се радва, че въобще е хванала мъж.
	— Слушай, Халек — отвърна тя решително и самоуверено. — Дебелите жени, които познавам, хленчат много повече от жената мечта, понеже се самосъжаляват. Те едва имат сили да държат огромните си туловища докато прекосят фоайето до тоалетната, без да пухтят и да изпитат желание да седнат. Дебелите дами, Халек, изпращат кльощавите си мъже до подземния гараж, така че да извървят само няколко крачки от топлото фоайе на театъра до колата.
	— Нямаше да се сетя за това — призна той.
	— И още нещо — отнася се за човек, който се предполага, че умее да слуша добре, Спайк — дебела жена не върви с такава походка, както се чува на записа. Заслушай се за колко време токчетата удрят едно след друго. Това е походка. Нито една дебела жена не върви по този начин. Дебела жена на токове стъпва така _трак-трак-трак-трак_, с дребни стъпчици като че ли я е страх да не би да си разтегне някой мускул. Искам да ти кажа и още нещо, Халек, аз съм се заслушвала, честна дума, слушала съм и съм се учила, и ако ще продължаваме да работим заедно, не може професор Халек непрекъснато да ми се заканва с пръст, защото, Спайк, ти също можеш да научиш едно, а и аз бих могла да допринеса друго и не бих искала да намеря тялото на друго малко момиченце върху някоя забутана замръзнала кофа за боклук надолу по Лууп само защото искаш да докажеш, че си най-страхотният сляп мъж, че в някои отношения си по-добър от нас, зрящите, че си бил достатъчно заслепен, твърде горд и високомерен, за да приемеш помощ, когато ти е била предложена.
	— Права си — изрече той тихо и изведнъж му стана отрезвяващо ясно, че е играел роля или поне до известна степен, нещо като блъф на слепеца, като въображаема видеоигра, наречена „Намери изгубеното дете“, в която се използват улики, които те приближават все повече към целта, набирал си все повече точки и си ставал все по-самоуверен, че непременно ще спечелиш и не си изпитвал съмнение, абсолютно никакво при това, но докато си играл, си си създавал фалшиво самочувствие, сякаш когато пропаднеш, когато времето привърши, а ти не си достигнал целта, като че би могъл да пуснеш нова монета и да започнеш да играеш отново.
	— Абсолютно права си — изрече той отново тихо.
	— По дяволите, разбира се, че съм права. — Тя плачеше, забави се, докато сподави риданието си и после продължи: — Виж какво, казвам ти, повярвай ми, тази жена няма, никога няма да се съгласи да излезе нагласена и затоплена, а после да се нервира, да се разроши и да замръзне, защото някакъв си никаквец се скъпи толкова, че да не плати за паркинг в гаража и е толкова глупав, че да не намери място по-близо от три и половина пресечки.
	— Изпускаш гарата — каза Халек.
	— Значи да остави колата на две пресечки и половина. Затова ще нарисуваме кръг с този размер, в който център ще бъде „Вторият град“. Той пресича другия кръг около гарата. — Халек чу скърцането на химикалката докато го маркираше.
	— Постига се нещо с форма на футболно игрище — каза той, — в което трябва да се намира Джейни. Колко е голямо? Колко дълго? Колкото квартал ли?
	— По половин квартал от двете страни на Норт авеню.
	— Включва ли Норт Парк авеню? — попита той.
	— Почти нищо друго не включва — въздъхна тя. — Единствената вятърна дрънкалка е на номер 1547. Поне единствената, за която знаем, Спайк. Всъщност наблизо има още една, която заслужава да й обърнем внимание. Но до нея има цял полукръг на запад от гарата, което е твърде далеч от „Втория град“, за да се стигне дотам пеша. Другите четири дрънкалки са ето там. Тях ги остави. Те не влизат в играта.
	— Съгласен съм — каза той. — Но все пак би трябвало да изчакаме Ковалски. Ако си права, онова, което той открие, ще подкрепи теорията ти. Аз обаче имам своя собствена теория.
	— Каква е? — попита тя и започна да крачи край стената.
	— За да може всичко това да има някакъв смисъл, кварталът трябва да има известна атмосфера. Ако погледнеш къде се намира, с „Втория град“ близо до езерото, недалеч от центъра, имотите трябва да са скъпи. Ако погледнеш към къщите далеч на север, ще забележиш, че повечето са ниски, на два или на три етажа, понякога и на седем, но все пак не са чудовищата по протежение на Лейк Шор Драйв близо до Лууп. Всъщност какво очаквам аз? Никога не съм виждал това място в кръга и никога няма да го видя. Няма начин да видя снимки в книга и да го позная. Но се обзалагам на сто долара, че когато минаваме с кола през него…
	— Което се надявам, че ще бъде скоро — подхвърли тя.
	— … ще успеем да открием някой търговски и жилищен квартал някъде нагоре. Предполагам, че ще открием стари кръчми, стари обществени перални, остатъци от стария квартал, както и признаци на доходни инвестиции, обновление и подем, на нови сгради, които заемат местата на старите. Ремонт на фасади, току-що съборени къщи. Появяват се нови комунални услуги за новата клиентела — новобогаташи и парвенюта. Затова ще видиш скъпи деликатесни магазини и лъскави офиси от стъкло и тухла, готови да бъдат отдадени под наем. Засадени дървета по улиците. По това време на годината те са голи, затова не чувам шума на листата, колкото и да се заслушвам, няма и вятър, който да разклаща малките голи клони на фиданките, но съм сигурен, че ти ще ги видиш. В основни линии ще видиш как западналият квартал се обновява. Тук-таме ще забележиш някоя стара сграда на петдесет или повече години, вече съвсем не на място сред онова, което се извършва около нея — собственост на някой хазаин на бордей, който се разкъсва между желанието да скъта последния цент от повишаване на наемите или да продаде къщата на предприемачите. В някоя подобна къща със стени като на кутия за обувки има може би два, три, дори четири апартамента, наети от студенти, скитници, артисти, които едва свързват двата края, келнерки, пенсионери, хора, които не могат да си позволят да си намерят квартира някъде другаде. Точно на такова място е Джейни сега.
	— Ще видим — каза Дебра и го докосна леко. Това го подлуди.
	— Вечерята скоро ще бъде готова — каза тя. — Имаш ли нещо против, ако пусна новините?
	— Радиото е до сухарника — каза той и чу, че тя го включва.
	„В местните новини днес можем да ви съобщим само това: Щатската полиция на Индиана бе принудена да открие огън срещу нарушител на обществения ред в бар в Уайтинг, който извадил нож и оказал съпротива при ареста. Ник Спирос…“
	— По дяволите — възкликна Дебра.
	„… бе застрелян и убит от полицаи, след като му било наредено да пусне оръжието и да се предаде. Полицаите, сред които имало и капитан, били изпратени на рутинно разследване. Спирос, който неотдавна бе освободен от затвора Съдърн Мичиган в Джаксън след излежаване на петгодишна присъда за сексуално насилие, бе търсен във връзка с разследване, водещо се в момента, за което не се дават подробности. Ще продължим да ви осведомяваме за развитието на тази история.
	Какво ще бъде времето, Джон?“
	Дебра рязко изключи радиото.
	— Какво има? — попита Халек.
	— Трябваше да ти кажа.
	— Какво да ми кажеш?
	— Яновски разработва случая от друг ъгъл.
	— Какъв?
	— Няма значение, не знам — въздъхна тя. — Ако и ти си имал същата цел, представям си, че щеше да се доближиш и да ги заклещиш.
	— Добре, кажи, озадачен съм — каза Халек.
	— Яновски сондирал надзирателите на местните затвори дали напоследък не са пускани на свобода затворници, за които отвличането би представлявало бърз начин за забогатяване. Те се допитали до своите доносници и след това посочили имената на Ник Спирос, вече покойният Ник Спирос и Дани Валитано. Та Яновски правел разработка за тях. Очевидно е получил заповед за ареста му, може би е имал вероятна причина или пък е искал да го прибере за разпит.
	— Почакай малко — каза Халек. — Яновски предполага…
	— Единият е мъртъв — припомни тя.
	— Къде е другият?
	Телефонът иззвъня и двамата подскочиха, после си отдъхнаха, когато разбраха, че звъни личният телефон на Халек. Той вдигна слушалката и попита:
	— Брайън?
	— Яновски — отговори гласът. — Може ли да говоря с Деб?
	— За теб е — подаде й слушалката. — Яновски.
	— Серафикос — отговори тя.
	— Вече можеш да се прибереш вкъщи — каза й Яновски.
	— Какво?
	— Залових Дани Валитано в центъра.
	— Ник Спирос е мъртъв, чух. Валитано каза ли ти къде е момичето?
	— Твърди, че не знае нищо.
	— Прочете ли му правата, Яно? Кажи ми, че си му ги прочел.
	— Задържан е, бъди спокойна. Отрича.
	— Какво?
	— Отрича, по дяволите. Не желае адвокат. Нищо. Крещи, че е неправилно арестуван. Твърди, че не знае нищо за нищо.
	— Откри ли парите, Яно? Някоя банкнота не се ли появи? Би трябвало да са мокри.
	— Никакви пари. Сигурно са ги прибрали.
	— Нещо за момичето, Яно? Има ли готовност да се предаде момичето?
	Халек, който чуваше само думите на Дебра, разбираше накъде клони и това не му хареса. Облегна се назад и усети как сърцето му бие лудо. Какво ли е направил Яновски?
	— Нищо за момичето. Все пак отнася се за живота му, Деб.
	— Не можеш ли да се свържеш със стария си приятел Лу Сканън от ФБР и да ги накараш да поискат намаление на обвинението?
	— Работят по това. Идеята не им се нрави особено.
	Проблемът, на Дебра Серафикос й беше известно, се състоеше в това, че според закона Линдбърг отвличането се смяташе за федерално престъпление. Независимо от законите на отделните щати, федералните можеха да осъдят някого, ако пожелаят. Всяко признаване на вина за по-малко престъпление трябваше да се постигне със съгласието на двете юрисдикции.
	— Трябва да намериш момичето, Яно.
	— Работим по въпроса.
	— Студено е. Дори и да си прав, тези мъже са били нейни пазители. Хранили са я, държали са я на топло, водили са я до банята. Без тях тя ще…
	С периферното си зрение забеляза израза на лицето на Халек и не довърши онова, което би се случило. Яновски може да е изпуснал случая. Спирос, ако беше жив, както и Валитано, биха желали да се дистанцират колкото е възможно повече от Джейни, а също и от доказателството. След като Спирос беше мъртъв, Валитано нямаше нужда да се тревожи дали ще има сходна на неговата версия. Можеше да измисли каквото поиска, както и да ги предизвика да докажат, че е виновен. Играта бе в неговите ръце.
	— Яно, искаш ли да дойда до града и да ти помогна?
	— Прибери се вкъщи, Деб. Всичко свърши. Ще се обадя на Брайън Гранвил.
	— Недей.
	— Какво?
	— Докато момичето не е в безопасност в ръцете ти, не съобщавай на семейство Гранвил нищо. Тях не ги интересуват тези подробности.
	— Тогава довечера ще притисна Валитано здравата. Ще каже всичко за момичето.
	— Яно, той ли е наистина?
	— За какво говориш?
	— Сигурен ли си, че той е похитителят? Призна ли?
	— Разбира се, че не. Твърди, че Спирос ги е организирал утре да направят удар върху Фърст Нешънъл Тръст в Елкхарт.
	— Възможно ли е?
	— Деб, той е.
	— Яно, говориш за дребни гангстери.
	— Деб, прибери се вкъщи — след тези думи той затвори.
	Халек каза:
	— Яновски смята, че случаят му се е изплъзнал ли?
	— Така мисли.
	— Но ти не смяташ така — предположи Халек.
	— Твърде лесно е.
	— За онзи мъж, за когото съобщиха по новините, ли става дума?
	— Да и за Дани Валитано, прибрали са го в града, големи приказки, много лъжи. Нищо не може да се разбере.
	— Нещо за Джейни?
	— Нищо — отвърна тя. — Те… той, Валитано, отрича.
	— Страхотно.
	— Боя се, че ще прекратят подкрепата, Спайк.
	— Значи тръгваш?
	— Официално да. Вече съм тръгнала.
	— Остани — каза той.
	— Това, което имаме, достатъчно ли е? — попита тя.
	— Може би.
	— Вероятно ще трябва да се справим с това, с което разполагаме, и да не разчитаме на нищо повече.
	— Не съвсем.
	— Какво?
	— Те пазят записите с разпитите, нали?
	— Да — отвърна тя.
	— Можеш ли да отидеш до града, да вземеш една лента и да ми я донесеш?
	— Спайк, това е намеса в разследването, противоречи на закона.
	Халек поклати глава.
	— Не. Ние не се бъркаме никому, тъй като няма да променим нищо. Не противоречи и на закона, тъй като още не е предявено обвинение, нали?
	— Възможно е да ме уволнят… да ме пратят в затвора…
	— Добре — каза Халек. — Не биваше да те моля.
	— Дяволите да те вземат, Халек — каза тя и облече якето си. — Ще се върна преди да е дошъл Ковалски.
	Вратата се хлопна. Тя се ядоса, но разбра. Ако гласът на Валитано не съвпадаше с този на похитителя, тогава Яновски трябваше да се откаже.
	Дали щеше да го направи?


>	Четиринайсета глава

	Прекрасната честота 104 FM осведомяваше Халек за времето, докато той се ровеше в лентите за звуци, каквито и да е, които биха му помогнали да открие местонахождението на Джейни. Не споменаха нищо повече за стрелбата по Ник Спирос, само повтаряха предишните съобщения и обещаваха още. Това и сведения за времето — че щяло леко да се затопли — с около десетина градуса, както и новата прогноза, според която зимната буря, която затрупа улиците на Чикаго с четирисантиметрова снежна покривка нямало да утихне, щяло да навали още петнайсетина сантиметра сняг. Сняг или не, „Еър Джордан“ и „Булс“ щяха да играят вечерта на другия ден, „Мечките“ щяха да бъдат домакини на „Каубойс“ в събота на „Солджър Фийлд“. Дебра вече два часа не се бе обадила и Халек трябваше да допусне, че работи бързо според възможностите си. Брайън Гранвил също не позвъни и тъй като линията на Гранвил бе прехвърлена при него, не можеше да му позвъни, тъй като щеше да позвъни в собствения си апартамент. Килър Ковалски, привиканото ченге, което беше официално в почивка, се трепеше някъде навън в реалния живот, прикован в територията в границите на кръга около жп гарата на Норт авеню. Вероятно проклинаше студа, но трябваше да направи шест спирки на адресите на вятърните камбани, плюс това да напише пълен доклад, за да може да се получи една обща картина.
	Тъй като не му бе възможно да мисли по-далеч от това, изтръпнал от умора, със сковани мускули, Халек продължаваше да дълбае дали нямаше да изскочи нещо. Последната лента му подсказа нещо любопитно, докато компютърът търсеше периодично повтарящи се звуци като тракане на токчета на обувки, а един от похитителите крачеше из стаята, която не можеше да бъде по-дълга от пет метра, нито пък много по-къса. Докато прослушваше лентата само на шега, Халек откри някакъв перкусивен звук като дълбок бас, който не се поддаваше на точен периодичен анализ. Проявяваше се в серия от звуци — много ниско съскащо струпване на ударни звуци, ритмично бумтене като _бум, бум, бум-бум-бум-бум_, бавни тежки удари, после по-леки, забързващи, които се повтаряха по време на триминутния разговор. От началото до края звуците се чуваха — сякаш наблизо имаше парти или пък свиреше грамофон.
	Грамофон ли? За това не бе помислял.
	Какво свиреше тогава?
	Халек пусна отново лентата и си сложи слушалки, за да не се намесва шумът от движението по Мичиган авеню. Имаше предвид риска, че когато използваш изкуствен интелект винаги съществува известна степен на проява на въображение, което не е напълно аналитично. След като му се възложи да търси образец, той ще търси като роб, за да намери такъв, независимо какъв е произходът му, значението или понякога и какво представлява.
	Все пак Халек се бе убедил, че образецът бе реален, не бе случайно съпоставяне на звуци от фона. Но какви бяха те и какво всъщност означаваха?
	Халек получи много силна болка в главата, докато търсеше отговора на този въпрос, защото в голямата фонотека в Лос Анджелис не успяха да открият подобен записан звук.
	Но той си беше там, преследваше го и го плашеше, не му даваше покой. Нервиран той спря, изправи се, сипа си чаша кафе и го затопли в микровълновата печка, утешаваше се като студент, срещнал труден въпрос за изпит, че никой не би могъл да го разгадае и вероятно не беше чак толкова важен. Дали ако отговори на въпроса, това би го приближило до Джейни? Възможно ли е да е толкова важно?
	Може би не.
	Обзет от тази мисъл, той пренесе кафето до работното си място и отново прослуша лентата. Радиото зад гърба му все още бе включено, когато свали слушалките и потърка чело, осъзнавайки, че единственото, което му остана от преди да загуби зрението си, бе главоболието.
	Говорителката — жена с повече ентусиазъм, отколкото разсъдък, продължаваше да бъбри: „… впуснаха се да изпълняват своята композиция — парче в стил хеви метъл, наречено «Далас за вечеря», посветено на съботния мач“. От радиото прозвучаха звуци, от които Халек застина. Сега удрянето на барабани се чуваше ясно, сякаш на лентата, която току-що бе прослушал някой бе сринал разделителната стена. Чу се и неистовият крясък на електрическа китара, по-лекото и по-сложно звучене на клавишните, но над всичко оставаше звукът, който не позволяваше на обитателите на апартаментите да заспят — пулсирането на ударни, тътенът на барабаните, който сякаш събаряше стени като тежка артилерия. Китарата, клавишните и вокалите престанаха да се чуват, остана само тежкият оглушителен бумтеж на барабаните. Ето, това беше.
	Рок музика по обяд — време, през което децата освен кръшкачите са на училище, означаваше, че безработни, двайсет и няколко годишни, вероятно живеят с родителите си и имат приятелка или приятел. Хеви метъл означаваше, че са бели, защото ако беше музиката бе соул, щяха да са цветнокожи. Все пак нещо.
	Когато телефонът иззвъня, Халек подскочи.
	Звънна отново с характерния звън на неговия телефон. Обърна се рязко, прекоси стаята, седна и отговори:
	— Халек.
	— Спайк, Брайън е. Имам добра новина.
	Каква ли? Дали онзи маниак Яновски се е обадил и е съобщил на Брайън, че похитителите са заловени? Сърцето му застина, докато слушаше. Промълви само:
	— Казвай.
	— Онова дете, за което се интересуваше, помниш ли?
	— Реджи?
	— Точно това.
	— Е?
	— Ели го откри.
	— Имаш ли адресът му?
	— Доста се лутахме. Откакто съм се прибрал все едно че седим на ръба на скала. Проверихме основните и средни училища в района, дори гимназиите, за да сме сигурни, макар че на мен гласът ми звучеше като на по-малко момче.
	— Правилно — каза Халек.
	— Наистина използвахме твоята история за шише с лекарство, чието съдържание е било сбъркано и опасността, която произхожда от това. Та те попитаха направо учителите. Един от тях спомена за дете на име Пърсивал…
	— Кой по дяволите в днешно време кръщава детето си Пърсивал?
	— Независимо дали ще ми повярваш, или не, но името му е Пърсивал Реджиналд Мактавиш.
	— Реджи.
	— Така мислим… той държи скейтборда си в шкафчето.
	— Щом има шкафче, означава, че поне е в прогимназията.
	— В прогимназията е. Живее с майка си на Норт Парк авеню 1522.
	— Бинго.
	— Това ще помогне ли, Спайк?
	— Според мен не бива да казваме на никого за това.
	— Да се обадя ли на Яновски?
	— Не — каза Халек, надявайки се, че гласът му не е прозвучал прекалено рязко. Последното, което желаеше, бе Брайън да разисква с Яновски теорията за заговор между Спирос и Валитано и по този начин да унищожи най-добрата възможност да се спаси животът на Джейни.
	— Сега какво? Не остава много време.
	— Близо сме. Много близо. Така смятам. На половин пресечка разстояние или нещо такова.
	— Тогава какво, по дяволите, чакаме?
	— Свободното от наряд ченге Ковалски проверява всичките шест адреса в нашия район. Искам да ми каже какво е открил, за да съм сигурен, че не изпускам нещо, което е очебийно.
	— Кога?
	— След три часа. Може и по-малко.
	— Искаш ли да дойда?
	— Не. Но има нещо, което би могъл да направиш.
	— Кажи.
	— Виж дали не можеш да разбереш кога е завършило шоуто на Майк Джаред снощи във „Втория град“, за да проверим на лентата.
	— Готово. Ще ти се обадя.
	Затвориха едновременно. Халек се върна към кафето си. Беше изстинало. Изправи се, за да отиде да го притопли, когато Дебра Серафикос отключи вратата, влезе задъхана и изпълни въздуха с парфюма си.
	— Навън е още студено, Халек.
	— Чух. Как се справи?
	Чу остри звуци на тракане.
	— Ти как мислиш?
	— Какво е това?
	— Ленти. Двайсет и пет сантиметрови ролки.
	Сърцето на Халек едва не спря.
	— Не използват ли касети?
	— Да си виждал какъв е полицейският бюджет напоследък?
	Тогава му хрумна нещо. Каза го, без да мисли.
	— В задния шкаф в спалнята. Там има магнетофон Акай/Робъртс с различни скорости, който по погрешка дойде от Лос Анджелис при преместването. Ще трябва да свържем кабелите с жакове, за да получим анализ от компютъра.
	— Ако ми покажеш, бих могла да го направя — каза тя.
	— Няма проблем. Аз съм почти като моряк, който разглобява оръжие. Бях свикнал да ги свързвам, без да гледам, докато четях сценарии, представях си какви звуци ще използвам. С каква сила, с каква продължителност, такива неща.
	— Това не е състезание, Спайк.
	Струваше му се, че разбира, усети, че тонът й омеква, не искаше да я изгуби, да я дразни, да я накара да си тръгне. Затова каза:
	— Добре, ще ти покажа.
	— Съгласна съм — каза тя. — Научи ме на някакво ново умение, което мога да практикувам, след като платя дълга си към обществото, че съм попречила на закона.
	— Да не си ги откраднала?
	Почти чу как тя свива рамене.
	— Не. Просто казах на Яновски, че ще ги отнеса в склада вместо него. Бяха се задълбочили върху случая Валитано.
	— Предявили ли са обвинение вече?
	— Не. Няма да пропуснат да направят това до утре. Може би след прочитане на обвинението. Дотогава вече ще съм там.
	— Хайде сега да видим какво имаме тук. — Халек издърпа лентата и каза на Дебра как да я свърже с компютъра за анализ.
	— Просто я пусни — каза й той. — Натисни „Плей“.
	Тя го послуша и чуха Дани Валитано да казва:
C>
	Казах ви и преди, двамата със Спирос мислехме да ударим оная малка банка в Елкхарт. Казах ви, но вие не слушате, колкото за детето, не знам за никакво дете…
C$
	— Ето, това е — каза Халек и спря магнетофона. — Прехвърляме думата _дете_ от лентата на Валитано в сравнителната касета, после пускаме същата дума, която похитителят използва на първата лента.
	Дебра действаше бързо.
	— Ето първата лента.
	— Постави я и натисни „Лок“.
	Тя го изпълни.
	— Сега направи същото със сравнителната лента и натисни „Лок“.
	Тя отново го направи.
	— Сега върни лентата на полицията, където и да е малко преди думата _дете_.
	Спайк чу стържещия фучащ звук при връщане на лента, после Дебра пусна звука и я спря преди Валитано да изрече думата „дете“.
	— Сега да натисна „Рекърд“ под сравнителната — предположи тя.
	— Точно така.
	— Пусни Акай на просвирване.
	— Така.
	Двамата чуха думата „дете“ и Дебра каза:
	— Да изключа.
	— Добре.
	— Сега какво? — Странен въпрос. Тя знаеше или смяташе, че знае как действа сравнителя. Вече го беше правила във фонотеката. Все пак той й показваше всичко по ред. Седна до него. Спайк усети топлината й, чу дишането й, прииска му се да я докосне.
	— Иди в менюто. Използвай мишката за сравнение. Сега да го покрием с дисплея. Когато го пуснем, на екрана ще се появят сравнителните записи на звука. В горната част ще видиш как върви гласът на Дани Валитано, когато изрича „дете“, ще се отбележи точната комбинация и сила на различните честоти на звуците, които той издава. Под него ще видиш начина, по който похитителят произнася думата „дете“. Ако говори един и същи човек, графиките ще бъдат еднакви.
	Компютърът автоматично цъкна и забръмча, търсейки от първият разговор с похитителите звук на лентата, когато се употребява думата „дете“ подобна на казаната от Дани Валитано, после той автоматично анализира разпределението, силата и честотата на съдържащите се звуци и записа резултатите от двата гласа.
	— Какво виждаш? — попита Халек.
	— Подобни са — отговори тя.
	— Всички изричат думата „дете“ по подобен начин, иначе тя нямаше да означава същото. Ако някой от тези двамата има испански акцент, тя ще звучи по-провлачено и графиките ще изглеждат съвсем различни.
	— Благодаря, професоре — каза Дебра с леко раздразнение в гласа. — Какъв е истинският урок за деня?
	— Натисни „Инпут“ — нареди той.
	Тя го направи, тогава и двете графики се насложиха една върху друга. За онова, което видя, тя каза:
	— Ниските и високите стойности са различни. Искам да кажа не на различни места, но имат различна форма. Ниските на Валитано са по-широки, по-плоски, по-плитки, докато високите стойности на похитителя повече приличат на планини — по-високи, с по-остри ъгли като скали.
	— Значи не се покриват — заключи Халек.
	— Дори не се приближават — каза Дебра.
	— В такъв случай не е Валитано. Яновски не е заловил когото трябва.
	— Сигурен ли си?
	— Абсолютно.
	— Тогава какво ще правим?
	— Ще чакаме Ковалски.
	— Това може да отнеме два часа.
	— Направихме всичко, което е по силите ни.
	— Не сме — отговори тя. Промяна на тона, Халек веднага го схвана. Разговорен. Подхождаше на момента и едновременно не съвсем. Остана като закован, идеше му да забоде ноктите си в плота на бюрото, боеше се да се надява.
	— Гладна ли си? — изправи се и тръгна към кухнята, твърде уморен, за да смени темата.
	Тя също се изправи, последва го, хвана ръката му, вплете пръсти в неговите.
	— Да, гладна съм. Ти гладен ли си?
	Допря устните си до неговите, разтопи се от меката топлина, която излъчваше дъхът му.
	Нямаше защо да пита какво върши тя. Не беше глупав. Не беше импотентен, не беше и безразличен към нея. След ослепяването не му се беше случвало. Тя сигурно усети как той застива от смущение и затова каза, сякаш бръкна и взе въпроса от главата му.
	— Защото си много сексуален мъж и ми харесваш. Но не само за това. Все пак не знам на какво да се надявам.
	Тя го поведе натам, където той очакваше, дърпаше го, ръцете й бяха настоятелни, с решителни движения, опитни и убедителни. А Халек нямаше нужда от убеждение, абсолютно никаква.


	Изведнъж му просветна, стегнатите плавни гънки от плът опозна с пипане, тайните открития — по мириса и вкуса, магията как двама души образуват едно цяло, движени от един и същи ритъм — пулс на вселената, заобикаляше го безкрайна тъмнина като нощното небе над Чилийските Анди. От време на време тя издаваше по някой звук, който избухваше и трептеше като гравирана звезда на фона на чернотата. Цялото чудо и вълшебство от заслепяващи светлинки и заглъхващи тонове проблясваха в съзнанието му, когато притегли напрегнатите й бедра към себе си, облегна се на издутата възглавница на гърдите й, неговите гърди се приковаха към втвърдените корони на зърната й. Изведнъж бе повлечен и зашеметен, хвърлен в спиралата на желанието от простичката и покоряваща молба в гласа й, когато тя изрече „да“, зарови лице в меката, разбъркана, ухаеща коса, изуми се, изплаши се от силните й настойчиви ръце, от пръстите й, които го галеха. Устните й бяха влажни и прекрасни, езикът й неотразим, но колкото и да се наслаждаваше на тази предварителна игра, най-много искаше да бъде в нея. Отначало с трескави пръсти, а по-късно и мъжествеността му проникна много дълбоко, той не пожела да заглуши дългия стон, но не можеше да прецени дали всичко това и ритмичните удари не са въображаеми, както много пъти си беше представял невероятно убедително силен сексуален екстаз, също и звуците, с които са пълни сънищата. Този стон му прозвуча като най-силният звук на оргазъм, който бе чувал и му напомни за петдесет и седем годишната Ла Донна Перес от Пало Алто, щата Калифорния — два пъти оперирана от рак на гърдите, едната вече й бе отстранена, спомни си последния път, когато разговаря с нея — сляпа, баба на осемнайсет внуци, два пъти разведена, страстна пушачка, пиячка, сама се описваше като много пръдлива, болна от емфизем, която можеше да симулира вик на сексуален екстаз, щом издърпаше от устата си мундщука на кислородната бутилка, пробягваше десетина стъпала и после започваше да крещи буквално сякаш някой я гонеше и за всеки вик, изсумтяване или въздишка й плащаха по хиляда и двеста долара. Халек разбираше кога човек се преструва и така познаваше по-добре реалността. А онова, което мразеше от действителността, бе същото, от което се боеше — смразяващата, дълбока, неотменима истина, че си загубил контрол, че си бил повлечен от нещо, което има свой собствен живот, нещо, което е извън теб и твоята любима, нещо различно от възбудата, потта, мириса и соления вкус на секса, и което може да те уплаши така, че да побегнеш или да те притегли толкова здраво, че никога да не можеш да се откъснеш. Глупавото е, че човек никога не знае в коя посока щеше да избие. Това също е страшно.
	Халек изгуби чувство за времето поради дълбокото и настоятелно, космически ритмично, непрекъснато забързващо се движение на техния танц и нечуваната още от никого мелодия, която свиреше отвън в тишината и вътре между тях, това си оставаше тайна. Нямаше думи, които биха могли да изглеждат глупави, неудобни, недопустими, дори оскверняващи тайнството. Той чувстваше, че звуците на любовта са по-силни от думите, защото мислителите имат нужда от думи, изграждат около себе си черупки от думи, през които проникват само чувства, оставяйки нещо, неизразимо с думи, нещо по-жизнено, по-истинско.
	Тя се нагаждаше към него, знаейки, усещайки го в слепотата, в която любовниците трябва да се научат да действат като едно тяло, когато единият пита другия, който отговаря да, може би или не, или пък предлага да опитат нещо друго. Все пак тя беше тази, която усети, че приливът набира сили, взема връх, гребенът му се виждаше, издигна се нагоре и се впи в него с двете си ръце, пръстите й се забиха дълбоко в бедрата му, краката й бяха сключени над коленете му, придърпа го силно към себе си, докато той се освободи, притискаше го, докато той пулсираше, стискаше го невъзможно силно, силно.
	Освободиха се, бавно се отпускаха, отпадаха на различни страни, все още задъхани от усилието, тя се засмя с толкова женствен смях, който говореше сам за себе си „Какво направих? Има ли значение? Защо задавам този глупав въпрос? Беше прекрасно!“. Всичко това излезе сред дълбоките, бързи вдишвания само като „Ау“. Настана мълчание. Минута, две. Той не можеше да си даде сметка колко. Непрекъснато си казваше, че преценката за времето, което толкова жизнено изтичаше за Джейни Гранвил, не бе нещо, което слепците лесно научават, освен ако съзнателно не се търси и нарочно не се отброява. Колкото и дълго време да бе минало, той я чу да примърдва, като че ли се облегна на лакът, за да се взре в него и го попита:
	— Защо те наричат Спайк?
	Той се умълча замислен, зачуди се защо ли му задава този въпрос именно сега?
	— Откъде идва името ти, по-точно прякорът ти? — зададе тя въпроса по различен начин.
	— Откъде ти хрумна?
	— Просто ми е интересно.
	— Ами заради работата ми*. Понеже се занимавам със звуци. Като да прибавиш алкохол към напитка, да добавиш нещо, което подсилва градуса. За това става дума — да дадеш на публиката този акустичен градус. Също както когато виждат капка вода, която капе и образува локва в полузатъмнена стая, а някаква зловеща фигура застава с гръб към светлината и хвърля сянка. Можеш да вдигнеш градуса на усещанията, да накараш тези хора, седнали един до друг в уютния малък салон да изпитат по-силен страх, когато направиш този тих звук _плип_ и ги накараш да си представят, че собствените им глави лежат на пода и гледат към тази фигура, тогава чувството за страх е много по-силно, отколкото можеш да си представиш.
	[* Едно от значенията на глагола spike е прибавям алкохол към напитка. А като съществително означава острие, кол, прът. — Бел.пр.]
	— И така, значи Спайк?
	— Да-а — отвърна Спайк. — Така е, Спайк.
	— Добре. Но аз не затова те наричам Спайк — каза тя.
	— Какво?
	— Особено след това. — Тя се размърда, косата й също се раздвижи и се допря до лицето му, ухаеше на нещо екзотично, беше възбуждаща, устните й леко докоснаха бузата му, целуна го, отдръпна се и заговори толкова близо до брадичката му, че той усети дъха й, който миришеше на мед. — За мен ти си Спайк, защото си дълъг и твърд като железопътна релса. Така мисля, любими, защото имаш прекрасен член.
	— Мислиш?
	— Почувствах го. След това, което се случи, смятам, че трябва да престанеш да се смяташ за недъгав.
	Халек усети, че се изчервява. Тя наистина знаеше какво иска. Наистина ли знаеше? Все пак за какво беше всичко това? За прекъсване на напрежението? Усещаше тялото си странно. Освежено, но изтощено по особен начин, нещо средно между тръпка при победа на олимпийски игри и сизифовска мъка. Стана нещо, което бе желал, но все още не разбираше случилото се. Не можеше да си позволи да разсъждава върху него. Опита се да се съсредоточи като се раздалечи от нея и попита:
	— Колко е часът?
	— Защо, искаш да те впишат в книгата на Гинес за световните рекорди ли?
	Той се засмя слабо, вътрешно доволен от чувството й за хумор.
	— Не — отвърна, — очакваме посетител.
	— Боже мой, прав си! Почти бях забравила — каза тя, обърна се и грабна нещо. Часовника си ли? Вероятно. Халек нямаше други часовници освен задължителния, който бе вграден в радиото в кухнята. За какво му трябваха?
	Той изчака, докато тя каза:
	— Единайсет и десет — стана и забърза. — Слушай — започна, в стаята се чуваше как се облича. — Ще бъда готова след малко, ако можеш сам да се облечеш…
	— Правя го повече от година — отговори й той, стараейки се гласът му да не звучи саркастично.
	— Извинявай, просто… — беше объркана и нямаше да успее да се съвземе, тъй като в този момент на вратата се позвъни. — Той е. Ти ще се оправиш ли?
	— За три минути — каза той.
	— Идвам — извика тя, когато се звънна отново. — Не виждам всичките ти неща.
	— Ще си взема други от шкафа и гардероба. Върви.
	— Добре? Имаш ли четка за коса? — попита тя.
	— В банята — каза той, бързайки да се облече.
	— Идваме — извика тя, като подтичваше.
	Халек действаше съсредоточено — извади си бельо, чорапи, уверено стигна до гардероба, избра панталон от пресукан памук и пуловер. Удобно. За да няма място за неизвестни. Косата му бе подстригана така, че с пръсти можеше да я среши и пак щеше да изглежда добре. Нахлузи чехли и бе готов. В другата стая чуваше Дебра да говори. Гледаше да замаже смущението си, гласът й не звучеше много уверено. Пет минути по-рано бе уязвима както само една жена можеше да бъде — ранима, отзивчива. За минута-две трябваше да се преобрази напълно, да изглежда безпристрастна, професионалистка. Сега трябваше да се справя с един от нейните — мъж, за когото Халек знаеше, че е двуметров космат поляк с прякор Убиеца.
	Със съвсем уверена походка Халек влезе във всекидневната, където двамата вече разговаряха, надявайки се, че обонянието на Ковалски бе жертва на еволюцията и занемарено като на повечето зрящи хора. Ако наистина бе така, нямаше да подуши Халек, нито пък Дебра, а и двамата миришеха на едно и също. На секс.
	— Замръзнах навън цял ден и цяла вечер — оплака се Ковалски.
	— Какво откри, Килър? — попита Дебра.
	— Мистър Халек, радвам се да ви видя. Как сте? — Ръката на Ковалски щеше да пукне кокалчетата му, но Спайк също стисна здраво неговата.
	— Уморен е. Какво стана с онези вятърни дрънкалки?
	— Две от къщите бяха празни, никой не живее там.
	— Сигурен ли си? — попита Халек, седна и сплете ръце.
	— От къщата на Майкълс Стрийт е останала само фасада. Две стени стърчат, където са били прозорците, зеят дупки. Купчина тухли са струпани от едната страна. Но на рамката на прозореца на втория етаж, макар вече да го няма, отбележете, дрънкалката виси — като висулки с метални диаманти.
	— Продължавай — подкани го Халек.
	— Нямаше нужда да си водя бележки, направо отидох на следващата.
	— Какво ще кажеш за постройката? Би ли могъл някой да се подслони там?
	— Да се подслони! — изсумтя Ковалски и се разсмя като че излая. — Та там няма подове!
	— Продължавай — каза Халек. — Искаше да кажеш нещо за следващата?
	— Женски клуб в покрайнините на Чикаго — на Съливан Стрийт. Хубава дървена дрънкалка отпред, под верандата. Но вътре празно. Почувствах се като пълен идиот. Приближих се и тъкмо да почукам, когато видях знак „Премести се на нов адрес“.
	— Някакви признаци на живот? — попита Халек.
	— Никакви. Мъртва работа.
	— Стори ли ти се, че вътре би могло да има отопление? Прозорците изпотени ли бяха?
	— Нищо подобно.
	— А после?
	— Когато отидох при следващата къща, за малко не ме убиха. Там живеят хора и ми се прииска въобще да не бях ходил.
	Халек се наведе напред на стола и подкани Ковалски.
	— Продължавай. Какви са хората?
	— Беше малка сглобяема дървена къща — паянтова, като кибритена кутийка, не по-голяма. Може някога да е била хубава, но преди четирийсет години. Сега е занемарена. Има веранда. Отивам там, чукам. Казвам, че някой е извикал такси. А една огромна чернилка…
	— Негър — намеси се Дебра.
	Ковалски сви рамене.
	— Както казах, отвори черен. Веднага познавам, че е пиян. По очите, а пък дъхът му можеше да убие вол. Пита какво по дяволите искам като идвам през нощта? Да не би да съм луд? Тогава му разказвам историята, че някой се е обадил за такси на този адрес. Той се извърна и казва: „Верона, ти ли си викнала такси, кучко такава? Ще ми викаш такси? Значи пак се опитваш да бягаш. Ще те убия, кучко“. Постепенно се отдръпвам с думите, че е станала грешка. Той излиза навън и казва: „Как не, грешка? Като те ритна по белия задник, ще помета махалата с него!“. Аз пък не мога да стоя и да споря, нали разбирате, после ще трябва да обяснявам на Яновски какво съм правил. Особено, когато кучето…
	— Значи там има куче?
	— Немска овчарка.
	— Какъв беше адресът? — попита Дебра.
	— Съливан 1600, две пресечки западно от гарата.
	— Дори пиян черен, който има проблеми с жена си, е размислил преди да нападне двуметров поляк, Килър. Не си мъртъв, нито пък няколко души са те хванали и на другия ден се готвят да те убият, затова не ти съчувствам чак толкова. — Пое дълбоко въздух, издиша го бавно, после продължи тихо. — Това място, с черния… Опиши стаите.
	— Стаите ли?
	— Погледна ли вътре?
	— Разбира се, както се бяхме разбрали. Огледах добре, защото всички лампи светеха и горе, и долу.
	— Опиши ги — притисна го Дебра.
	— Малки стаи, нали разбираш. Във всекидневната няма защо да сядаш, защото ще счупиш коленете си в стената, ей такова място.
	— Не е квартал, в който нашата щастлива двойка би искала да се поразходи — предположи Халек.
	— Или пък майка би пуснала детето си да се пързаля със скейтборд — добави Дебра.
	— Какво стана на Бабкок Корт?
	— Там къщата е хубава. Ремонтирана или нещо такова. Наложи се да звъня извън висока порта, нали ги знаеш тези — направени от желязо. Чува се хубав женски глас, който казва: „Да, какво има?“ и аз започвам да й обяснявам, че таксито й е дошло, а тя пита: „Какво такси?“. Дали съм сигурен. Обяснявам й, че знам само онова, което диспечерът ми е наредил, а докато стоя отвън, толкова е студено, че топките ми замръзват, а тази прекрасна кучка, която не мога да видя, ми говори с акцент, не знае добре английски и казва: „Не вярвам Едуард да е поръчвал такси, но ще проверя“. На мен какво ми оставя да правя? Знам прекрасно, че Едуард не е викал проклетото такси, но стоя там, топките ми ще окапят от студ, чакам я да се върне и да ме попита дали съм сигурен? Отново повтарям: „Госпожо, знам само какво ми е казал диспечерът“. Вече искам да си тръгвам, само и само да се спася от студа. Надявах се, че този Едуард може да си спомни някое място, където се налага да отиде, така че да спра да треперя. Вместо това чувствам как охранителните камери се въртят, за да ме огледат добре, а тя казва: „Струва ми се, че сте сбъркали адреса“. Казах, че съжалявам и толкова.
	Халек почти чу как Дебра клати глава, докато изрече последния въпрос, само за проверка:
	— Имаше ли дрънкалка, Килър?
	— Разбира се, висеше отвън на тухлената колона под малко навесче, приличаше на пагода на някакъв ориенталски параклис. Тази вятърна дрънкалка беше направена от… нещо като син порцелан, може би сте ги виждали — истинска елегантна дрънкалка за жилище на богати хора.
	— Остават още два адреса — подсказа му Дебра.
	— Единият е точно на североизток от „Втория град“ до деликатесния магазин. Как му беше името?
	— „Доминикс“. Познавам мястото — каза Дебра. — Продължавай.
	— Многоетажна сграда. Отдолу има малки магазинчета. На втория етаж е прозорецът, на който е закачена вятърната дрънкалка. Точно над сандъче за цветя. Само че няма цветя, защото е зима. Само сняг, вече е навалял седем сантиметра и половина. Не мога да намеря място да паркирам. Някакви зад мен ми бибипкат. Както и да е, паркирам успоредно с една кола. Отивам до вратата, която се намира отстрани. Много апартаменти, може би общо дванайсет. Пощенските кутии са вътре. Отвън са звънците. Обаче не знам кой номер е апартаментът, освен че е на втория етаж. Какво да правя? В апартамента, където е вятърната дрънкалка, не свети, може би няма никой вкъщи. Какво ми остава? Да звъня на всички от втория етаж и те да ме изругаят? Дори и да попадна на верния апартамент, нали знаете, ако имам късмет и ми отговорят, какво да им кажа — какво мисля за гласовете им ли? — Ковалски въздъхна. — За какво по дяволите ми е да ги чувам, ако няма с какво да ги запиша? Така че това бе краят.
	Изпитващ неудобство от последния доклад, Халек каза:
	— Някакви зелени коли наоколо?
	— Много коли, но нито една стара и зелена. Там няма.
	— А при другите? — поинтересува се Халек.
	— Не мога да кажа, понеже беше тъмно. Зелените изглеждат черни, не по-различни от сините. Не мога да преценя, ако нямам фенерче. Може онази — хубавата къща, да има гараж. Единствената зелена кола, която наистина видях и съм сигурен, защото я проверих, бе на последното място.
	— Какво? — попитаха едновременно Халек и Дебра.
	— Ами — започна Ковалски, — карам по Норт Парк авеню и нали знаете, улицата е затворена оттам, откъдето искам да мина, затова трябва да направя кръг около квартала и да вляза от друга посока — откъм Норт авеню. Правя го и спирам, защото няма движение. На ъгъла — от другата страна на улицата има ограден паркинг и точно отпред е тази зелена кола. В началото ми се стори черна. Когато взех фенерчето, за да проверя, наистина се оказва зелена. Крайслер империал — стара. Може би от седемдесет и шеста. Или някъде по онова време, защото си спомням как ги правеха хромирани. Но иначе е трудно да се каже точно от коя година.
	— С регистрационен номер от Илинойс?
	Ковалски кимна.
	— ZLP 213.
	— Може би — каза Дебра. — Разкажи за това място.
	— Искаш да кажеш за номер 1547 ли?
	— Точно така — потвърди Халек и усети как сърцето му се разтуптя.
	— Имат куче — заяви Ковалски.
	— Сигурен ли си?
	— Абсолютно — заяви Ковалски. — Познах по лая и по тракането на веригата в двора. Малко дворче, стори ми се колкото половината от игрище за скуош. С верига, на която го връзват. Както и да е. Кучето лае вътре, аз не мога да вляза. Не мога да си намеря друг чифт топки, ако разбирате какво искам да ви кажа. Както и с кучето на негъра. Няма начин да вляза.
	— Значи не влезе? — попита Халек, без да издава разочарованието си.
	— Не съм казал това. Да не мислите, че за пръв път полицай отива до вратата, след като има куче в къщата. Връщам се в колата и взимам бурканчето с червен пипер. Пощаджийски номер. Зет ми е пощаджия и ми даде тази идея.
	— Значи влезе — поправи го Дебра.
	— Е, нещо такова — каза Ковалски.
	— Какво? — попита Халек, вече не можеше да скрие нетърпението си, умората го разяждаше като киселина отвътре.
	— Влязох през портата, минах по циментираната пътечка, отидох до верандата, но там имаше проблем.
	— Проблем за теб, Ковалски? — възкликна Дебра.
	— Видях наистина голяма стая с врата. Над прозореца отдясно висеше вятърната дрънкалка. Но отляво имаше и друга врата, значи къщата е разделена на малки апартаменти. От улицата изглежда като стара къща, ниска, нещо като етаж и половина, вероятно с високи тавани — там наоколо забелязах доста такива къщи. Открих, че има още една пътека отдясно, тръгвам по нея и знаете ли какво? Долу има още един апартамент — нещо като приземна стая или нещо подобно. Така че някой щастлив хазаин изстисква три наема от къщата, макар през последните десет години не е вложил и долар в нея.
	— Тогава какво направи? — попита Дебра.
	— Върнах се на верандата, за да почукам на една от вратите. Сега, в голямата стая — тази с вятърната дрънкалка е тъмно, щорите са спуснати — венециански щори, но забелязвам, че вътре свети екран на телевизор. Виждам го, че свети, чувам шум от бомби, нали разбирате — военен филм, нещо такова, но някак си призрачно, защото нищо друго не се чува. Може и да ви звучи глупаво, не го казвайте на Яновски, но ме полазиха тръпки не от студа, а защото беше особено тихо. Тъкмо се каня да натисна звънеца, а в това време от съседната врата направо избухва рок музика, от което за малко да направя нещо в гащите. Някога случвало ли ви се е? Когато целият си напрегнат — изведнъж някой те стряска. Е, аз веднага дърпам пръста си, защото бях изненадан и изведнъж не мога да преценя откъде, но се чува глас: „Какво искате?“, сякаш ако не мога да му отговоря, трябва да умра, поне на мен така ми прозвуча. Казвам: „Здрасти, човече. Спокойно. Някой е извикал такси на този адрес. Вие ли сте?“. Той само отговаря „не“ и изчезва. Нищо повече. Само „не“ и толкова. Направо ти става страшничко.
	— Нещо друго? — попита Халек. — Да поправят улицата случайно?
	— Ами да. Затова е затворена. Голяма дупка са изровили. Но плитка. Стори ми се като за телефонни кабели, така мисля.
	— Опиши околността — каза Халек.
	Ковалски въздъхна.
	— Да не би изведнъж да съм станал агент по недвижими имоти? — сви рамене и продължи: — Не всички са като тази къща. На ъгъла има нова сграда — цялата тухлена, с прозорци. Зад ъгъла има барове, ресторанти, магазини, видеотека, пералня. Нови служебни помещения и блок точно срещу Норт авеню. На две пресечки от „Втория град“. Големи промени. В широк мащаб. Единият паркинг е ликвидиран, има знак, че ще се строи нещо. Сигурно ще стане хубаво.
	— Благодаря ти — каза Халек.
	— Няма нищо — отвърна той така, че Халек разбра как крие прозявката си. — Трябва да вървя. Иначе Гладис ще си помисли, че пак й изневерявам.
	— Тогава тръгвай — каза Дебра, изпрати го и затвори вратата след него. — Сега какво ще правим? — попита тя.
	— Хайде да отидем да хвърлим едно око на тази къща — предложи Халек.
	— Вече е почти среднощ — изрече тя с прозявка.
	— Още по-добре. Сигурно няма да наблюдават много внимателно — предположи той.
	— Спайк… — Личеше, че е изтощена. И как не. Цял ден тичаше нагоре-надолу из града, открадна полицейска лента, люби се невероятно с него и всичко без малката червена помощница, която му бръмчеше. Какво повече би могъл да иска от нея? В известно отношение проблемът не беше неин. Но тя можеше да вижда.
	— Какво ще кажеш за малко амфетамин? Препоръчвам ти го.
	— Не, благодаря. Хайде да вървим — каза тя и изведнъж млъкна. — Нямаш кола.
	— Не можах да взема паралелното паркиране — отвърна й Халек.
	— Моята пък е в магазина. Да вземем такси?
	— Твърде очебийно е — каза Халек.
	— Дори и да можех, не бих посмяла да взема такси без отличителни знаци — каза тя. — Може да разберат.
	— Много ли е късно да се наеме? — попита той.
	— По това време дори на летището „О’Хеър“ не бихме могли.
	— Харолд — сети се Халек. — Днес е на работа от обяд до среднощ. Има нужда от пари. Май винаги му трябват пари.
	— Ще ни услужи с колата си?
	— Ще ни даде под наем колата си — поправи я Халек. — Би дал под наем и майка си.
	— Тогава къде е Харолд?


>	Петнайсета глава

	— Ами ако в това време се обадят? — попита Дебра.
	Халек бе мислил върху това, бе разсъждавал дълго по този въпрос и бе стигнал до извода, че това е една от онези добре пресметнати възможности, когато ставаш сутрин почти убеден, че някой метеор няма да те удари, докато отиваш на работа.
	— Колко е часът? — попита той.
	— Дванайсет и десет — отвърна тя.
	— Няма да се обадят — предположи с надежда.
	Седяха и трепереха в колата на портиера Харолд, взета под наем за петдесет долара на час и трябваше да я върнат в един. Колата също като тях потреперваше от студ, от мотора й капеше лепкаво масло, бореше се да оцелее като мечките на границата със Сибир, за да се сгреят, просто тичат на място. Колата подхождаше на Харолд, движеше се като собственика си с доловимо тракане — вероятно артритна трансмисия, породена от бедност, занемаряване или безразличие, някакъв механичен проблем, изразяващ се в повече шум и почти не й пречеше да се движи, както Харолд бе обещал: „След километър-два минава, а може би и три в студа. Това да не ви тревожи. Колата върви. Зет ми Анди имаше такава и казваше същото. Нали разбирате, малко е шумна, но утре щом слънцето изгрее, ще видите, че километражът на тая сладурана показва 120 000. Само няма много бензин. Така че ако отивате надалеч, напълнете я догоре, нали? Иначе като нищо би могла да стигне и до Грийн Бей“. Споделяйки загрижеността на Харолд, колата издаде силен скърцащ звук, когато Дебра обърна волана, за да я отлепи от бордюра, зъбите й тракаха, когато пак попита:
	— Откъде си сигурен, Спайк?
	— Не съм сигурен — отвърна той.
	— Но ако все пак се обадят?
	— Оставих телефонния секретар включен. — Бе проявил съобразителност и се сети да го вземе от Брайън и Ели, помъчи се да си представи, че двамата ще имат нужда от сън, дори и дъщеря им да е била отвлечена или именно поради мъчителното напрежение, след като дъщеря им е била отвлечена, резервите им щяха да се изчерпят много бързо. Похитителите дори биха предположили, че ако семейство Гранвил се е оплакало на семейния лекар не за отвличането, а че страдат от стрес, че той им е предписал нещо успокоително. Много лекари шарлатани работят в предградията и извличат печалби от успокоението, което дава химията.
	— Не смяташ ли, че ще се усъмнят, ако чуят секретар?
	— Вярвам, че не. Надявам се, ако оправданието, което сме измислили им се види правдоподобно, в случай че наистина се обадят, би трябвало да го приемат логично. Имаме бизнес споразумение и толкова. Утре ще вземем парите и ще уговорим условията. Тази вечер ни се полага да спим. Ще се грижат за Джейни до утре и ще ни накарат да повярваме, че ще има размяна.
	— Така ли мислиш? — Колата залитна наляво. Халек усети как скоростта се увеличава. Като беше сляп не означаваше, че е безчувствен. Усещаше, че се движат. Покрай краката му започна да лъха топъл въздух.
	— Забележително е, че досега играят ясно. Също както при бизнес споразумение.
	— Може би са се страхували да не оставят следи.
	— Надявам се.
	— Какво? — попита Дебра.
	— Искам да кажа, че ако ги е било страх да не оставят следи, това означава, че са искали да киснат на едно място, да не се местят. Човек не се бои да не остави следи, след като след всяко обаждане по телефона се мести. Всички техни обаждания и онова, което Ковалски ни каза, говори, че са се установили на едно място.
	— Смяташ, че ще можеш да убедиш Яновски? — Колата намали, за да мине по една гърбица на паважа и някаква метална плочка, забравена при поправката, изтрака.
	— Може би — каза той.
	— „Може би“ май не е достатъчно добре — въздъхна тя. — Той е толкова ужасно упорит, когато смята, че е прав.
	— Но Валиано няма да признае, че е отвлякъл дете — настоя Халек.
	— Няма ли? Валиано познава системата, Спайк. Ясно му е, че ако поискат, могат да му натресат това обвинение и да го убият. Само да поискат, ще се справят с него така, че нито един лекар да не може да познае какво се е случило, да използват гумени маркучи, такива неща.
	— Значи това продължава и до днес?
	— Най-убедителното средство на полицията при разпит — каза тя.
	— Така че Валиано би могъл…
	— Да признае вината си за престъпление, което не е извършил? Естествено, че може. Непрекъснато се прави. Нарича се Правосъдие в Америка.
	— Но Яновски не е открил Джейни — възрази Халек.
	— Джейни не му е нужна, Спайк. Ако получи признание, без нея дори ще му е по-лесно да го осъди. Не е необходимо да показва тялото й. Само трябва да изтъкне, че е имал мотив и възможност — каза тя.
	— Не би го направил…
	— Би го направил — прекъсна го тя. — Това е присъда. Знаеш ли колко души попадат в ареста, да не говорим за онези, обвинени в отвличане? Дори би се превърнал в герой в цялата тази трагедия. А обществеността, обзета от параноя, ще му е благодарна, защото е задържал този негодяй и той повече няма да краде _техните_ момченца и момиченца от улиците.
	— Боже мой — прошепна Халек.
	— Исусе Христе и Дева Мария — допълни Дебра. — Така стават нещата. Въпросът е в това — имаш ли желание да го докажеш?
	Тя направи остър завой наляво, отдалечавайки се от езерото. До слуха на Халек долетя сирена от далечината, която предупреждаваше корабите за мъглата, чуваше скърцането на снега под колелата, свистенето на чистачките. Преди да тръгне напред, колата се занесе и се подхлъзна.
	— Как? — попита той.
	— Имам една идея — каза тя, забави преди следващия светофар, обърна се към него и гласът й вече не се отразяваше от предното стъкло. — Засега правиш заключенията си, използвайки улики, всякакви шумове, логика. Дотук добре. Може би това е мястото, където я държат. Може и да не е. Почти няма значение дали Яновски ще повярва, или не, защото местната преса готви материали за стрелбата срещу Ник Спирос, а Лу Сканън и ФБР държат тази работа с отвличането да приключи по-бързо. Той вече няма търпение. Така че докато не му представим нещо по-добро и искам да кажа наистина убедително, утре ще пусне в действие онова, с което разполага.
	— Ще арестува ли Валитано?
	— Дори и да греши, той може да свали обвинението. Хем излиза от затруднението, хем се отървава от шефа си.
	Тя набра скорост след светофара, занасяйки се с изтърканите гуми на Харолд.
	— А ти ще използваш доказателството по този начин?
	— Това е само идея. Заслужава си да опитаме. Какво ще стане, ако запишеш звук, който ние контролираме и прозвучи на самото място, където предполагаме, че държат Джейни.
	— Не бива да се чува полицейско радио, нито пък диспечери — каза Халек.
	— Няма.
	— Каква е идеята ти? — попита той.
	— Моят съпруг, по-скоро бившият, Ал — започна тя, — сега управлява хеликоптер на една от местните радиостанции, развежда оня капитан Джак, който води предаването „Наблюдение на движението от въздуха“. Чувал си го. Само че го прави по време на най-натовареното движение. През останалата част от деня е свободен. Мислех си, че ако успее да намери площадка на няколко квартала разстояние, но не на повече от осемстотин метра от мястото, където смятаме, че държат Джейни, той би могъл да се вдигне във въздуха и да кръжи в продължение на минута и половина. Ако синхронизираме часовниците си, от неговите наблюдения бихме могли да установим точно кога минава над тях. Тогава шумът от хеликоптера ще е най-силен.
	— Не знам — отвърна Халек. — Да не ги подплашим.
	— Само ще мине. Високо над главите им. Няма да лети ниско и да се изявява толкова дръзко. Просто рекламен хеликоптер, насочил се към Лууп, за да вземе нещо или някого. Богатите и известните го правят много често. Това не е някакъв необичаен шум. По дяволите, Спайк, дори да погледнат през прозореца, какво ще видят? Хеликоптер, който минава над главите им без да спира и продължава по пътя си. Какво толкова подозрително има?
	— Разбирам какво искаш да кажеш — каза Халек, като най-после проумя мисълта й. Ако всъщност вмъкнат шум в телефонен разговор, Яновски ще повярва. Но този разговор трябва да се състои преди пресконференцията, която е обявил и все пак няма гаранция, че ще я отмени.
	— Ще опитаме ли?
	— Можеш ли да го уредиш?
	— Стига времето да се проясни, мисля, че мога.
	— С твоя бивш съпруг говорите ли си?
	Тя се засмя с топъл, мек смях.
	— Сега сме по-добри приятели, отколкото когато бяхме съпрузи. Разбира се, че си говорим. Защо не?
	— И си сигурна, че той ще го направи?
	— Но ще иска да знае защо.
	— Може ли да пази тайна?
	— Това може.
	— Тогава да се надяваме времето да се проясни.
	— Религиозен ли си?
	— Понякога човек се надява, че бог съществува. Просто му се иска да е така.
	— Не ми изглеждаш религиозен.
	— Религията предоставя нещата на шанса, на който иначе би могъл да повлияеш. Тя вдига ръце от отговорностите, очаквайки, че ако той съществува, само заради теб би променил правилата или реда. Това не е вяра, а безочие. Понякога, ако си направил всичко каквото трябва, но имаш нужда от малко повече късмет — от нещо, на което не си разчитал, но което да наклони леко везните в твоя полза, когато се клатиш от нерешителност, тогава ако молбата към господ помогне, защо не?
	Тя замълча. Той не разбра дали е съгласна, отхвърля тезата му или просто проявява безразличие. Колата съскаше в снега, пухтеше, устремена на север. Халек не можеше да прецени дали се движат натам, само знаеше, че трябва да отидат там и вярваше, че Дебра ще го откара именно там.
	Тя беше неговите очи.
	Скоро щеше да я накара да му опише картината.
	— Остават две пресечки — каза тя делово. — Трудно ще е да минем по това време, без да събудим подозрения.
	— Само мини покрай къщата — каза Халек.
	— Не мога, Спайк. Пътят е преграден. Обзалагам се, че има знак, който показва, че е затворена.
	Естествено. Нима е толкова уморен? На умора ли се дължеше? Или не успяваше да сглоби ребуса. Или пък толкова се вълнува да си вземат обратно Джейни и забравя, че за да успее, към края трябва да забави темпото, да внимава повече за подробностите отколкото преди. Все пак свърши толкова много за толкова малко време — в продължение на два дни буквално елиминира всичко с изключение на един градски квартал и вече му се струваше, че остава само да се качи по стъпалата, да позвъни на вратата и да каже: „Ето че дойдохме“.
	Все пак знаеше, че каквото и да прави, не би трябвало да ги накара сега да се преместят. Ако беше прав, а вярваше, че е, трябваше да измисли план, за да върне Джейни.
	— Ако докажем на Яновски, че това е мястото, бихме ли могли да разчитаме на съдействието му?
	— Искаш да кажеш да вземем Джейни ли?
	— Какво друго да искам да кажа?
	— Би могъл да имаш предвид онова, което предвижда законът — тоест лошите да бъдат заловени. Естествено опасността за потенциалните жертви ще бъде сведена до минимум, но методът е мястото да се обгради с кордон, да обявиш присъствието си, да се престориш, че ще преговаряш, а в същото време знаеш, че времето изтича. Сега няма да щурмуват къщата, но тези хора няма къде да отидат. Както каза, Спайк, те си свършиха работата. Предстои им смъртна или доживотна присъда в зависимост дали ще я убият, или не. Така че тях какво ги грее?
	— Яновски би могъл да им обещае намаляване на присъдата — предположи Халек.
	— Яновски изобщо нищо не може да направи. Няма тази власт. Да не мислиш, че ФБР или чикагската полиция ще проявят снизходителност? Освен това тези хора сигурно са хитри. Не може да не знаят, че обещание, направено по време на арест, не обвързва другата страна, така че не разчитат на никого, след като съдбата е срещу тях. Трудно е да се каже, Спайк. Наистина. Някои от тях по-скоро са готови да направят всичко, отколкото да отстъпят и после да проклинат живота си всеки ден, докато излежават присъдите си. Някои от тях по-скоро са готови да умрат, отколкото да лежат в затвора. Истина ти казвам.
	Халек се размисли по този въпрос, но никаква идея не му хрумна.
	— Стигнахме — каза Дебра. — Пресичам Норт авеню на запад от Норт Парк. Виждам желязната ограда. Къщата е третата южно от пресечката. Тъмно е, също и тихо. Не се чува рок музика. Вече е дванайсет и трийсет и пет. Какво искаш да направим?
	— Иди да огледаш къщата — каза Халек.
	— Ако изляза от колата, ще оставя следи по снега — отвърна тя.
	— Още ли вали?
	— Продължава — увери го тя.
	— Има ли вятър?
	— Това е Чикаго. Има ли нужда да питаш?
	— По-късно вятърът ще навее следите ти, те ще се заличат и никой няма да познае нищо. От теб искам да премериш горе-долу къщата. Да ми кажеш къде са вратите, изходите, прозорците. Нека да съпоставим с онова, което Ковалски ни докладва.
	— Дай ми пет минути — каза тя. — Но стой така. Свий се надолу. Това е полицейско наблюдение, Халек. Помни, че те могат да те забележат, дори и ти да не ги виждаш.
	Той се сви надолу и каза:
	— Добре. Върви.
	Тя затвори леко вратата на колата, не я затръшна и започна да крачи в бурята.
	Въпреки вятъра, той чуваше как снегът скрипти под краката й, как се хлъзга и затъва в образуваните преспи, как изчака, за да мине камион, пръскащ пясък по улиците, чу как моторът му слабо шуми, как дрънкат вериги. Седеше сам, но се чувстваше в безопасност. Някаква глупава еуфория започна да го обхваща заради онова, което бе извършил — постепенно сведе милионния град до един жилищен квартал, после до една къща, базирайки се на характерни звуци, доловени от фона на записа. Ако звуците бяха по-малко, пораждащи се един от друг, би могъл и да греши, да бъде неубедителен. Но когато броят им се увеличи, а те се появяваха на точно определени интервали и както съвпадаха със съответните звуци от фонотеката, възможността да греши при целия им сбор, съставящ локалната симфония на обикновена ежедневна музика, която звучи и е характерна за дадено място, много бързо приближава до нулата. Той доказа, че не Валитано се бе обаждал и че изобщо нямаше връзка с отвличането. Най-накрая единственото, което трябваше да се направи, за да бъде Джейни благополучно пренесена вкъщи, бе да се намери начин да бъде измъкната от това място, намиращо се съвсем наблизо, нужен бе подробен план, който имаше такава възможност за успех, каквато всъщност бе и вероятността тя да се намира там. А тя беше там. Той го знаеше. Не по начин, по който би могъл да го докаже с абсолютна сигурност, защото винаги би могъл да се намери някой заклет скептик да обори каквото и да е доказателство, дори това за земното притегляне. Но той разполагаше с достатъчно свидетелства, за да отхвърли всякакво съмнение. Почувства се щастлив. Не му се бе случвало още откакто двамата със Стан Блек спечелиха шестнайсет хиляди от блекджек в Рино, оттогава главата му не се бе замайвала от щастие така както тази вечер. Но той нямаше да позволи това да попречи на преценката му. Имаше нужда от нещо повече от късмет, за да спаси Джейни. Въпреки цялата невероятна детективска работа, или може би тъкмо поради нея, не можеше да разчита на Яновски.
	След около пет минути Дебра се върна, пухтейки и затъвайки в снега. Отвори скърцащата врата на колата на Харолд, влезе заедно с порива на бурята и изохка от студ.
	— Разгледах я, обиколих я веднъж, разринах снега така, че да не останат следи. Няма никой буден. Никакъв шум, по нищо не се познава дали някой не спи. — Замълча за малко като осъзна, че за Халек това би могло да означава, че вътре няма никой — нещо, от което и те се страхуваха, че похитителите заедно с Джейни са заминали и петте хиляди долара са се оказали достатъчни. Постара се да отхвърли тази мисъл и попита: — Какво искаш да знаеш?
	— Колко врати има?
	— Три. Две откъм верандата, за които Ковалски спомена, и една към мазето, може би сутеренен апартамент. Има противопожарна стълба отстрани, идваща от горния етаж от страната на двора точно под прозореца на наклонения покрив на север.
	— Куче?
	— Не.
	— Странно — отбеляза Халек.
	— Не чак толкова. Някои хора вечер дават успокоителни на кучетата си. Иначе ще нарушат наредбата за тишина през нощта и биха ги накарали да се разделят с тях. Така че стопаните им леко ги упояват, за да не вдигат шум.
	— Струва ми се, че е вредно.
	— Те не са кучета пазачи, а домашни любимци.
	— Вятърна дрънкалка?
	— На верандата, както каза Ковалски.
	— Кола?
	— Стои на същото място на отсрещната страна на Норт Парк. Покрита е с десет сантиметра сняг. Минал е снегорин и я е затрупал отстрани. Така че и да поискат, тази вечер не могат да излязат лесно.
	— Прозорци?
	— Шестнайсет на първия етаж, шест на тавана.
	— Към мазето?
	— Четири отзад, два от всяка страна близо до равнището на земята, на които, мисля, пантите са отдолу. На нито един от тях пердетата не са спуснати, навсякъде има подове, особено на приземния етаж. Там е доста плътен. За удобство, според мен.
	— Има ли стъпала към приземния етаж, отзад?
	— Четири, както и перило, също и водосборна яма с дренаж. Вратата е с две заключалки. Има резе.
	— Електромер?
	— Отзад, до вратата. Дори три. По един за всеки апартамент. Същото е и с газта. Водата изглежда е с общ водомер, тъй като е само един. Нещо друго?
	— План.
	— Не мога да виждам през стените, Халек.
	— Кажи нещо, все едно че си данъчен оценител.
	— Стара къща — каза тя. — Данъчните оценители правят предположения, базиращи се по-скоро на квартала и как е изградена. Рядко гледат вътре. Няма нужда да го правят, освен ако нещо не ги предизвика, което почти никога не се случва. Може би архитектът или фирмата имат планове, но те са в архива. Архитектът вероятно е мъртъв, а фирмата отдавна не съществува. Според мен собствениците отдавна са се сменили. Този квартал ту се е разраствал, ту е западал, в момента пак се застроява. По този начин стабилността се унищожава.
	— Пожарната? Нали има противопожарно стълбище. Не са го сложили от филантропия.
	— Прав си. Когато са разделили къщата на апартаменти, хазаинът вероятно е изпълнил изискването, попълнил е формуляр за това, че е съгласен, но то не означава, че е предоставил план, освен може би на горния етаж. Ти мислиш, че Джейни е там?
	— Никой не може да каже. Трябва да открием хазаина. Ако той не знае, тогава трябва да получим плана от някой от другите квартиранти, като се предполага, че са живели достатъчно дълго там, че да поискат от съседите си чаша захар.
	— Ти си луд, да влизаме при квартирантите?
	— Защо не? Така и така Яновски би настоял да ги измъкнем, нали, ако се опитаме да освободим Джейни?
	— Правилно.
	— Утре сутринта първото, което трябва да се направи, е по данъчните сметки да се открие собственикът. Ще разберем кои са квартирантите му, ще помислим дали апартаментът може да бъде изолиран, което вероятно би могло да стане, ако се съди по размера му. Горният изглежда твърде малък, а приземният е далеч от вятърната дрънкалка. Обзалагам се, че е в средния, отдясно на верандата.
	— Има прозорци от двете страни — каза тя. — Това означава, че могат да следят какво става и от двете страни, само на видимостта на север пречи стената на реставрираната сграда. Минах и отзад, дори се подхлъзнах на пътеката. Има пътека. От задната страна има двор, дори имаше кучешко изпражнение и без да искам…
	— Нямаше нужда да го споменаваш — каза й той.
	— Помислих дори, че го помириса от обувките ми.
	— Замръзнало е — оправда се той.
	— Почакай докато колата се затопли. Както и да е, видимостта на юг е по-ясна, но все пак пречи съседната къща. Отпред директно нищо не пречи, тъй като другият апартамент с врата в дъното на верандата гледа към улицата, сигурно вътре има стълби, които водят към втория етаж. Искам да кажа, че има начини да се проникне вътре без да забележат, особено ако решиш да тръгнеш по пътеката отзад. Възможно е да се направи, Халек. Може да се проникне в къщата. Какъв е планът?
	Халек мислеше по този въпрос още откакто тя излезе от колата. Дотук бе лесно. Трябваше да се намери къщата, да се изолира и най-накрая да се провери. Всичко съвпадаше. Помисли си, че повече от това сам не би могъл да направи.
	— Да продадем информацията на Яновски? — предложи той.
	— Възможно е — съгласи се тя. — Но ако той не поеме?
	— Ще търсим друг начин — отвърна той.
	— Слушам.
	— Ако можехме да оставим някой да пази тук, някой, с когото да поддържаме връзка, бихме могли да узнаем кога ще излязат, за да вземат парите.
	— И ще чакаме да се обадят — каза тя.
	— Това е най-добрият начин да заловим единия извън къщата, ще имаме по-голям шанс — каза той.
	— Кой ще остави парите?
	— Брайън.
	— Той ще поеме ли риска?
	— Детето е негово — напомни й той.
	— Кой ще нахлуе да вземе Джейни?
	— Аз — заяви Халек.
	— Няма да стане — каза тя.
	Халек знаеше, че го казва, понеже не можеше да вижда.
	— Предложи друг.
	— Аз влизам — каза тя.
	— Не става — отвърна й той.
	— Защо? Защото съм жена ли?
	— Не. Защото не искам да рискуваш — отговори й той. В загрижеността му имаше много повече от кавалерство.
	— Това ми е работата — настоя тя. — Тренирана съм.
	— Ако е през деня — каза той, — влизаш ти. Ако е нощем, ще развъртим бушоните и тогава аз влизам.
	— Така може — каза тя. — Само че ако е нощем, влизаме заедно. Двама срещу един. Сега какво да направим, за да сме сигурни?
	— Трябва ни още някой — предложи той. — Може би Ели.
	— Остави това — каза Дебра. — По-добре да извикам Ковалски. Той ще го свърши.
	— Защо?
	— По същата причина, поради която тази вечер взе таксито. Защото може да прави всичко. Малко е луд, но това не пречи. Както ти казах, готов е да прави всичко, само да не се занимава с писмена работа, ако може да избира. От години не му възлагат наблюдение, защото е висок два метра. Той с удоволствие ще го свърши. За него ще бъде мечта.
	— Най-добре, ако той свърши работата — заключи Халек. — Първо трябва да имаме потвърждение, че единият е излязъл, а след това да открием къде е другият.
	— Как да го открием?
	— С лазерен микрофон. Насочваш го към прозореца и можеш да кажеш дали в стаята има хора и дори какво си говорят. Ако предположим, че Джейни не е в предната стая — тази с телевизора, би било добре той да е там, когато нахлуем.
	— Съгласна съм.
	— Лошото е това, че лазерният микрофон изглежда ужасно подозрително. Само някой да погледне през прозореца, веднага ще разбере какво им се готви.
	— Няма начин — каза тя. — Нарко има малък фургон, като на телевизионна станция, съоръжен специално за звуково наблюдение, с насочена антена. Просто го паркира на отсрещната страна на улицата зад другата кола, така че ако те се опитат да пренесат Джейни някъде, той ще залови и двамата.
	— Рисковано е — прошепна Халек.
	— Ти ще трябва да я вземеш — каза тя и запали мотора. Таратайката на Харолд се събуди към живот. Тя я подкара. — Ако все още са тук, Спайк.
	Халек не искаше да мисли за това, но знаеше, че трябва.
	Дебра бе тази, която отново заговори първа.
	— Ти всъщност смяташ ли, че са взели петте хиляди?
	— Възможно е — каза той.
	— Това означава, че определено търсим човек, тренирал с леководолазен апарат.
	— Точно така — съгласи се Халек. — Би било интересно въпросът да се постави по отношение на Ник Спирос и Дани Валитано. Ако никой от тях не е леководолаз, а и двамата са били толкова отчаяни, за да намерят пари, защо ще искат пет хиляди, които да бъдат хвърлени в канала, откъдето са почти сигурни, че не могат да ги извадят?
	— Трудно ще е да убедим Яно.
	— Ще му бъде трудно да отрече аргумента.
	— Майната му на аргумента — каза тя. — Познавам този негодник. Разполага със заподозрян и смята, че случаят вече му е вързан в кърпа, затова утре нищо няма да му попречи да запали дебела пура, да изпие голяма бира и да изиграе една игра в кръчмата.
	— Не ми се вярва — каза Халек.
	— Повярвай ми — изрече рязко тя, направи остър завой надясно и се насочи на юг. — Яно е като всеки друг, на когото предстои пенсиониране — малко е мързелив, малко предпазлив, много уморен и не е вероятно да допусне нещо да му попречи да вземе скъпоценната си пенсия заради процесуална грешка. Не казвам, че това е правилно и съм съвсем сигурна, че не от това имаме нужда, Халек. Но ще бъдем пълни глупаци, ако не обърнем внимание на очевидното.
	— Кой тогава?
	— Както ти каза, ние.
	— Тогава да вървим вкъщи — каза Халек. — До телефона, ще чакаме.
	Откъм мястото на шофьора последва дълго мълчание, запълнено от поривите на бурята, от шума на гумите, от време на време се чуваше клаксон, после нищо, само дишането й. Най-накрая тя каза:
	— Искаш ли да остана?
	— Риторичен въпрос — измърмори той усмихнат.
	На следващия светофар тя се наведе към него и го целуна продължително по устните, когато се откъсна от него, каза:
	— Надявах се, че ще го кажеш.
	Когато светлината явно премина в зелена, той изпита необясним страх, че всичко това е измислица, поддържана от драмата на отвличането на Джейни и че след като всичко свърши, Дебра щеше да изчезне завинаги. Затова му се прииска, дори някак си перверзно, да не намерят Джейни толкова скоро, макар в същото време да знаеше, че не е прав. Налагаше се да приеме какво представляваше. Каквото и да означаваше това, независимо как щеше да се отрази върху по-нататъшния му живот, трябваше да му бъде ясно. Повече не можеше да бяга от реалността, както и не можеше да забави часовника и да спечели време за Джейни.
	Боеше се и от двата въпроса, но имаше решение и на двата. Нито в едното, нито в другото беше сигурен. Скоро щеше да разбере.


>	Шестнайсета глава

	Телефонът иззвъня три пъти, преди Яновски да отговори със сънен глас, дълбок и дрезгав, недопил още първото си сутрешно кафе. По гласа, по интонацията и разговорния тон Халек си го представяше като морж, с дълги, щръкнали, извити нагоре мустаци, с отпуснати надолу очи, с голо теме, с мозък, в който са отпечатани полицейските разпореждания, предсказуем, механичен, упорит чиновник, чиято бюрократична нравственост отразяваше неразвитото му въображение. Халек никога нямаше да види Яновски, разбира се, но образът му подхождаше и се потвърждаваше от следващите звуци — тежкият тропот на стъпала, облягане на повредения плот на бюрото, облегалката на стола до бюрото изскърцва, когато моржът се изпъва в очакване на отговора.
	— Сержант Яновски, Спайк Халек е на телефона. Разполагам с информация, която ви е необходима. Трябва да бързам, защото може да прекъснем, ако се обадят за откупа. Ако стане така, ще ви позвъня отново.
	— Според мен няма нужда да очаквате, че ще ви се обадят за откупа, господин Халек.
	— Имате предвид Дани Валитано ли?
	— От Деб ли го знаете?
	— Да.
	— Снощи й казах да си върви у тях, по дяволите.
	— Все пак остана.
	— Защо?
	Би могло да има и други причини. Халек се надяваше, че съществуват, но каза:
	— Защото бе много развълнувана от доказателството и защото все още не сте намерили мястото, където държат Джейни Гранвил.
	Мълчанието на Яновски позволи на Халек да го притисне.
	— Валитано не е похитител.
	— Според мен е единият от похитителите. Насрочил съм пресконференция…
	— Отменете я.
	— Да не сте луди? Той направи признание.
	Изумен, Халек се поколеба. Но рязко отвърна:
	— Колко време го пържихте на огън, Яновски?
	— Защо?
	— Признание, направено по принуда, а умората се смята за принуда, не е валидно. Проверете го чрез вашия прокурор.
	— По дяволите, та той призна, Халек. Разбирате ли?
	— Признание на книга, Яновски. Спяло му се е.
	— Нещо друго да имате?
	Заради тона на гласа му — нетърпелив, висок, сърдит, Халек се страхуваше Яновски да не затвори.
	— Някой от двамата — починалият Ник Спирос или Дани Валитано да са имали налчета на токовете?
	— Не знам такова нещо.
	— Странно, защото поне един от похитителите е имал налчета на токовете. Понеже Дани Валитано е бил мозъкът на операцията, значи той се е обадил. В такъв случай какво е направил — сменил си е обущата, за да излезе ли?
	Яновски избухна.
	— По дяволите, Халек! Проявих търпение и ви осигурих всякаква възможна помощ. Знаете го много добре. Но този анализ на звуците е недопустим.
	— Недопустим ли? — Халек се засмя, защото Яновски толкова очевидно грешеше относно неща, които Халек знаеше много добре. — Какво ще кажете за подслушване, Яновски? Виждали ли сте някога специалист по гласове, който чрез подслушване да докаже кой говори? Какво ще кажете за нарочно поставени микрофони за подслушване? Какво бихте казали за най-неточното акустично свидетелство в криминалистиката, сержант? Какво ще кажете за свидетелски показания при прослушване? Присъствали ли сте на съдебен процес, на който не се явява нито един свидетел, за да докладва какво е казал някой? Хайде, моля ви, засягате интелигентността ми. Това, което имам аз, е най-съвършеният и научно обоснован акустичен анализ, който можете да получите, така че ме изслушайте.
	Мълчание от другата страна, но Яновски не затвори.
	— Нещо да кажете за леководолазни апарати? Кой от двамата — Спирос или Валитано плуват под вода с леководолазни апарати?
	— Какво значение има това?
	— Странно, че двама бедняци ще искат да хвърлим пет хиляди долара на близо пет метра дълбока мръсна вода, ако не могат да се гмурнат, за да ги извадят.
	— Хвърлили сте парите във вода?
	— Така поискаха.
	— По дяволите, та аз дори не знам дали някой от двамата може да плува — каза Яновски.
	— Така ли? — каза Халек.
	— Все още не е достатъчно, Халек. Ами ако те са искали само да бъдат сигурни, че не им поставяте капан? Това също е възможно, нали? Може да са си казали, че пет хиляди не са нищо за семейство Гранвил, но ще стигне, за да се застраховат срещу капан. Може дори да са го направили само засега, да имат с какво да се защитят, ако ги хванат, както и стана. Адвокатът им ще каже, дори си го представям вече: „Моите клиенти, Ваша чест, не знаят да плуват! Защо ще искат първата част от откупа да се пусне на място, откъдето не биха могли да я приберат?“.
	— Взели ли са парите?
	— Какво?
	— Мокрите стотачки, намерихте ли ги?
	— Не, но вече съм покрил това. Най-лошото би било преди голямото разплащане да ги хванат с нещо уличаващо.
	Халек разклати главата си, за да я проясни, страхувайки се, че ако продължава да слуша ще започне за мисли като Яновски, което в известна степен бе особен, вдъхновен от дявола начин да се заобиколи правия път, сочен от доказателството, опит да се обясни нещо логично и почти очевидно с друго, изобретателно намерено, дори изкривено тълкуване. Нещо по-лошо, той атакуваше всеки отделен елемент, когато се появеше, забравяйки, че всички заедно образуват едно цяло, което бе по-убедително от всеки от тях поотделно. Яновски се опитваше да накара Халек да повярва, че липсата на каквото и да било акустично доказателство срещу Валитано или Спирос не бе от значение. Но Халек не се хвана на въдицата му.
	— Прослушахме записа на гласа на похитителя, също и на Валитано при изговарянето на една и съща дума.
	— Откъде взехте запис на гласа на Валитано? — Яновски говореше тихо, но тонът му беше неумолим.
	— Теоретично — каза Халек.
	— Тези не на мен и не на прокурора — отвърна Яновски. — Бих могъл да ви арестувам за това, че пречите на съдопроизводството. Известно ли ви е?
	— Прокурорът разполага с доказателството — отвърна му той. — Тя може да прави каквото пожелае с него.
	— Какво? — въпросът на Яновски прозвуча студено като лед.
	— Отнесен бе от куриер в кабинета й в осем и половина тази сутрин. Беше подписано. Показва ясно идентифицираният глас на Дани Валитано, сравнен с гласа на онзи, който се обади за откупа. Те въобще не съвпадат.
	— Може да съвпада с гласа на Ник Спирос — предположи Яновски. — Но никога няма да го разберем.
	За миг на Халек му се стори сякаш Яновски го прониза с ледено острие право в сърцето и го накара да се разтрепери. Полицаят си бе представил вероятно погрешно, че тъкмо мозъкът на операцията — Дани Валитано се е обадил. Може би Валитано да е седял на дивана отзад и да е шепнел инструкции на Спирос, който пък е крачел нервно напред-назад. Колебливо започна отново:
	— Може и да разберем. Пазят ли се видеозаписите от разпитите на всички заподозрени, за да се използват по-късно като свидетелство при съдебния процес? Няма ли да се намери лента с гласа на Ник Спирос?
	Яновски се изсмя.
	— Какво? Това да не са ви руснаците? Лентата се прослушва, взима се свидетелството. Може съдията да разреши, но може и да не разреши. А лентата се изтрива за ново ползване. Така по-добре се използват парите на данъкоплатците според счетоводството.
	Халек изведнъж си спомни нещо, мина му през ума като мълния.
	— Но при нашия разговор имахме два гласа, Яновски. Неговият не съвпада с нито един от тях.
	— Може да има и трети — предположи Яновски.
	— И Валитано няма да го издаде, за да се оправдае?
	— Почтеност между крадци може би.
	— Вижте какво — настоя Халек, възприемайки нова тактика. — Открихте ли къде са били Спирос и Валитано?
	— В един порутен бордей на чичото на Спирос, Анджело, който върти нелегална търговия в Сисеро.
	— И там няма вятърна дрънкалка?
	— Може да са я свалили. Откъде знаете?
	— А на улицата да правят някакъв ремонт и да работи пневматичен чук?
	— Не съм видял. Откъде знаете, че е бил пневматичен чук? Искам да кажа, можете ли да убедите някой скептик, че е било пневматичен чук?
	— Съвсем сигурно не е тъпан — възрази му Халек, осъзнавайки, че не можеш да убедиш скептик, че съществува гравитация, ако счупиш крака си с тухла. За да убедиш някого, той трябва да е готов да приеме логични доводи, както и доказателства.
	— Имаше ли куче там или наблизо?
	— Никакво куче, никакъв лай. Там не се разрешават домашни любимци.
	— Мястото намира ли се под трасето на пристигащите самолети?
	— Не мога да кажа. — Яновски се прозина.
	— Улицата затворена ли беше? Спомнете си, защото в записите не се чува никакъв шум от улично движение или близо до мястото.
	Халек искаше да знае каква е вероятността в четири телефонни разговора, проведени от центъра на Чикаго, да не се чуе шум от улично движение в един интервал от три минути. Затова си каза, че ако улицата е затворена, тази вероятност клони към нула.
	— Какво ще кажете за колата, за зелената кола, която минала покрай къщата на Брайън и Ели, за да се уверят похитителите, че на полицията не е съобщено? Какво ще кажете за нея? Видяхте ли я някъде? Тайнствената зелена кола да е собственост на Ник или Дани?
	— Между другото кой казва, че колата има нещо общо с това? Може да не е било нищо. Компания пънкари са сметнали, че за известно време няма да се чувстват бедни, като се разходят край къщите на богаташите. Така става в Холивуд, нали? Хората зяпат къщите на богатите и прочутите. Защо да не го направят и тук?
	— Колко далеч е мястото от „Солджър Фийлд“?
	— Каква връзка има това с каквото и да било?
	— Колко влака минават през Сисеро, Яновски?
	— Кого го интересува?
	— Защото всички парченца трябва да съвпаднат.
	— Работите по грешен пъзел, Халек. Разберете го.
	— Тогава къде е Джейни Гранвил? За това също ли ще ми отговорите „кого го е грижа“?
	— Ей, почакайте. Ние разработваме Валитано, знаем, че е направил признание, остава да ни каже къде е момичето, нали?
	— А ако не знае?
	— Искате да кажете, ако е забравил, защото не иска да ни даде свидетелството, от което се нуждаем, за да го осъдим?
	Халек бе мислил по този въпрос, по случая, който Яновски и прокурорът биха могли да съставят без да са намерили Джейни и по ирония на съдбата, той би бил по-силен, отколкото ако имаха случай с жива Джейни. Ако Джейни не бъде намерена и се предположи, че е мъртва, това може да се използва, за да се създаде отмъстително настроение у съдебните заседатели. Бивш затворник, заговорничил в престъплението, всъщност е могъл да го извърши, после, докато наблюдават как Валитано се поти и се гърчи, как очите му шарят, докато го затискат с унищожителното доказателство и адамовата му ябълка подскача нагоре-надолу, ще започнат в негово лице да виждат похитителя, а после и убиец, независимо дали е вярно, или не. Ако Джейни липсва или е мъртва, биха осъдили и екзекутирали Дани Валитано по-бързо, отколкото ако намерят Джейни, чието съществуване, оцеляване и здраве по време на похищението би могло да се използва от защитата като проява на отговорно хуманно отношение. И Халек започна да се убеждава, че в края на краищата, ако не се вземат предвид утешителните му изявления, на Яновски му е безразлично дали Джейни ще бъде спасена. Ако я намереха, Валитано би трябвало да получи по-лека присъда. А Яновски не желаеше това.
	Обвинението бе възбудено поради предстоящото унищожение на Валитано. Ако той се отречеше от момичето като си признаеше вината за по-малко престъпление, за да избегне съдебното преследване за по-голямо, обвинението нямаше да получи главата му. Ако Джейни се появеше и покажеше, че полицията е направила грешка или нещо по-лошо, че е изфабрикувала случая, тогава Валитано би бил освободен. Тогава спектакълът на общественото обвинение и вой, както и искане на отмъщение, би бил осуетен. Според разбирането на институциите реалното съществуване на Джейни Гранвил бе сведено до символика. Това принуди Халек да предприеме последната и най-отчаяна стъпка.
	— Свидетелството е съвсем ясно — каза твърдо Халек. — Не сте заловили когото трябва.
	— Според мен не е така — отвърна Яновски.
	— В това се различаваме. Смятам, че прокурорката не хапе.
	— Тя може да отрече значението на вашата информация.
	— Възможно е, но информацията вече е достояние на обществеността, което означава, че при пълното й разкриване защитата ще има правото да я види. Помнете, че той има нужда само да се появят съществени съмнения, за да подаде молба за освобождаване. Аз съм свидетел експерт и ще свидетелствам.
	— Но той направи признание. Твърде късно е.
	— Торкемада* би се гордял с вас. Разполагате с признание, изтръгнато по насилствен начин. Към него не е предявено обвинение и той не е подал молба. Признанието няма никакво значение.
	[* Торкемада, Томас (1420–1498) — Генерален инквизитор на Испания, от ордена на доминиканците. — Бел.пр.]
	— Почакайте до пресконференцията. Гледайте я в дванайсет и половина.
	— Няма начин. Имам един плик, който съдържа същата информация, която изпратих до прокурора. Само че той е адресиран до главния редактор на „Чикаго Трибюн“. Това би могло да породи някои интересни въпроси на вашата пресконференция.
	— Какво искате, Халек?
	— Задръжте Валитано. Но не му предявявайте обвинение.
	— Той напира към горните етажи и иска да стигне до кабинета на кмета. Това ме кара да мисля, че бащата на детето проявява нетърпение от вашата игра. Така че какво искате да направя?
	— Измислете нещо.
	— Вече става напечено, разбирате.
	— Не ме интересува. Имам нужда от дванайсет часа.
	— Може би и от повече — подхвърли Яновски.
	— Какво?
	— Навалял е четирийсет сантиметра сняг, а някъде вятърът е навял и повече. Има и силен вятър. Продължава да вали. Нищо не се движи.
	— Разписанието…
	— Изчакайте — каза Яновски. — Някой ме търси.
	Стори му се, че мина минута, докато Яновски му се обади отново. Забързан, сякаш се мъчеше да облече палтото си, той каза:
	— Обадиха се от кабинета на следователя при смъртни случаи. Тялото на малко момиче е било изхвърлено на брега на Оук Стрийт. Според доклада то е бяло, с руса коса, шест-седем годишно, мъртво е от около двайсет часа. Изглежда петте хиляди са били достатъчни.


>	Седемнайсета глава

	Преди Яновски да позвъни, Брайън Гранвил стана, облече се и излезе от дома си в Лейк Форест. Почти сам по тихите крайградски улици, той караше исузу джипа на съседа си Уоли Прат в снега, триеше яростно с ръкавиците си запотяващото се стъкло, чудеше се колко ли от струпания сняг по улицата бе навят, под колко ли от огромните купчини бяха останали закъсали коли. Дори джипът, който бе с четворно предаване се хлъзгаше и танцуваше, понеже снегът се набиваше в грайферите на гумите, полепваше върху студеното шаси, покриваше като с одеяло покрива. Рязко включи радиото, за да чуе новините.
C>
	Добро утро, жители на Чикаго. Ако сте отворили очите си, знаете какво е навън. Така че предлагаме ви „Бели ветрове“ на Андреас Воленуайдър, днешният лайтмотив за града. Има четирийсет сантиметра сняг, затрупал е всичко, а преспите на места стигат до метър. Навсякъде, в това число и над езерото Мичиган, бушуват снежни бури, вятърът връхлита със скорост седемнайсет метра в секунда върху снегорините, приятели. Да ви кажа право, денят не е като за плажа Оук Стрийт. Според Националната метеорологична служба преди полунощ ще навали още дванайсет сантиметра, а температурите нощес ще стигнат до под минус двайсет градуса. Хубави условия, за да посрещнем в събота тук отбора на Далас. Така че пазете билетите си, пригответе си шапките, изглежда ни предстои голяма битка.
C$
	Брайън изключи станцията, съсредоточи се да не излезе от пътя, покрит със сняг, погледна часовника си. Беше девет и петнайсет. В десет часа, в кабинета си в центъра трябваше да се срещне със Сид Ейбрамс. Документите щяха да бъдат подписани и да получи парите. Щеше да ги сложи в куфарче, после да отиде до Спайк и да чака да позвънят.
	Времето го изнервяше. То бе причината повечето учреждения в града да са затворени, включително и банката. Дали похитителите ще действат логично и ще се съгласят да се отложи предаването на парите, да направят нещо разумно, като бизнесмени? Или пък са напрегнати, нервни, нетърпеливи, усещат, че времето им изтича и трябва да наваксат, ако въобще имат някакъв шанс да се измъкнат с парите? Какво ли прави Джейни? Как ли е в действителност? Спайк му каза, че е говорил с нея и предложи да му пусне лентите с отговорите й, но Брайън всъщност не желаеше да ги чуе, гласовете да започнат да го преследват и да го налегне още по-силно безсъние. Така и така вече сякаш живееше в ада. Изтощението бе притъпило острото му чувство за преценка и сега играеше по рефлексите му докато гледаше бялото одеяло, леко набраздено само при банкета на пътя, а той се намираше в средата му — единствената кола, която се движеше на зимната сцена, очевидно управлявана от смахнат, на когото не му достигаше здрав разум да си остане вкъщи. На някой непознат би се сторил като човек, отхвърлил всякаква предпазливост, рискуващ живота си или желаещ да замръзне заради едно пътуване, което може да се отложи. Но така трябваше да бъде, за да остане Джейни жива при двамата мъже, да не би някой неочаквано да съобщи по радиото, вдигайки на крак обществеността поради неотдавнашното изчезване на Джейни Гранвил, седемгодишна, ученичка в училището „Брайтън Монтесори“ в Лейк Форест. Всяко подозрение в този момент би било катастрофално. Дори Уоли Прат, чието исузу Брайън използваше, с колела, затънали в сняг и кал, не можеше да научи истината, каза му само, че трябва да спази „неотменим срок за сключване на многонационална сделка за милиони, чийто срок изтича този ден“. Това бе достатъчно. Уоли също бе бизнесмен и знаеше какво е някой да го притиска.
	Когато разговаряха за последен път, Яновски го запозна с идеите си, които не бяха нито убедителни, нито успокоителни, дори малко плашещи и които се отнасяха до заподозрения, но не засягаха Джейни. Това не се хареса на Гранвил, почувства, че Яновски, дори и да бе прав, протакаше работата. Затова се бе обърнал към кмета да настоява пред шефа на полицията за „зониране на проблема, представен пред мен от Брайън Гранвил“. Спайк бе по-близо до изживяванията му, точно и обективно подредени. За другите нямаше нужда някой бързо да бъде осъден сега или когато и да било. Ако намереха Джейни, а похитителите изчезнеха, наистина нямаше да бъде справедливо, но всъщност колко често животът бе справедлив? Що се отнасяше до непосредствен натиск и евентуална отговорност, сержант Яновски имаше съвсем различни приоритетни задачи. Трябваше да извърши арест, да организира процес, да подготви всичко така, че арестуваният да бъде осъден. Той можеше да направи това и без Джейни. Всъщност за да се получи максимална присъда, най-добре би било да се вкара тялото на Джейни върху количка, с която превозват щайгите с бира, за да се вбесят съдебните заседатели. В такъв случай Брайън щеше да прати Яновски по дяволите.
	Обаче Яновски не можеше да се отнася пренебрежително с Брайън. Като банкер той имаше много солидни връзки с началниците на Яновски, за да му позволи лукса да го върти на малкия си пръст. Освен ако Лу Сканън от ФБР по някакъв начин не бе заплашил Яновски, че пречи на правосъдието. Оставен пред алтернативата да остане безработен или да попадне в затвора, Яновски би направил предполагаемия избор. За да се стигне до това, наложи се Брайън да се обади по телефона на човек, на когото някога бе направил услуга — на сенатор от щата Илинойс, да го помоли да упражни натиск върху министъра на правосъдието чикагският отдел на ФБР да се оттегли от разследването на този случай поне за една седмица. Обаче той нямаше представа колко бързо щеше да задейства веригата от заповеди. Във всеки случай не разполагаше с лост, за да действа директно.
	Тъй като му бе невъзможно да се тревожи и да шофира, той започна да се занимава с най-насъщното — да чисти стъклата, да внимава плъзгащият се джип да не се отклонява от пътя или онова, което си представяше, че е път. Не можеше да вижда дори на три метра пред себе си в падащия сняг. В известно отношение бе като Спайк Халек — усещаше заснежения път с гумите, бе заслепен от снега с изключение на това, че зърна познатите очертания на къщи.
	Вероятно Ейбрамс ще се справи по-добре. Сутринта му бе позвънил, той вече бе станал и бе бодър, пиеше втората си чаша декофеинизирано кафе, готов да излезе навън и каза със смях: „Това трябва да е важно, Брайън“, убеден, че бе точно така. Рядко се срещаха хора като Ейбрамс, които разбираха на кого могат да се доверят, заемаха твърда позиция срещу тиранията на установените порядки, поддържаха приятелите си и със същата сила отблъсваха опонентите си. Ако не беше Ейбрамс, той не би могъл да изтегли двеста хиляди без оправдание, без да отговори на обичайния и обикновено предпазлив въпрос как възнамерява вложителят да използва сумата. При Ейбрамс всичко това отпадаше. Оставаше му длъжен за това, но за човек като Ейбрамс, имаше чувството, че винаги щеше да му бъде длъжен.
	Пътуването до „Фърст Чикаго Нешънъл Банк“ беше мъчително, вятърът брулеше джипа, сняг го навяваше, топлината бе минимална, той караше почти като на слалом, налагаше се да маневрира край заседнали превозни средства, които техните пръхтящи шофьори със зачервени лица бутаха и пара излизаше от устата им. Брайън караше, забравил всичко, само една мисъл занимаваше ума му, грижите на околните едва ли стигаха до съзнанието му, тъй като те изпитваха само временни неудобства и ако положението им наистина се окажеше лошо, не като на Брайън, можеха да разчитат на полицията, която щеше да разреши проблемите им. Пристигна за петдесет минути, три пъти по-бавно отколкото нормално, спря джипа, разтреперан прескочи купчина сняг, натрупана от снегорините, хвана здраво палтото си, наведе глава и се втурна през свирещия вятър към предната врата, която едва отключи и влезе вътре.
	Фоайето бе студено, оставено на нощна температура за пестене на топлоенергия, без никаква надежда да се стопли, топло бе само при дежурния екип. Термостатите бяха пломбирани, за да не може никой да ги променя.
	Той се отърси от снега и тръгна към асансьора. Макар по нищо да не личеше Ейбрамс да е пристигнал, не забеляза следи от сняг, каквито той остави, Брайън си каза, че сигурно вече е дошъл. Живееше само на пет километра разстояние. Влизайки в асансьора, вкочанените пръсти на Брайън отпуснаха шала, докато замръзналите му дробове поемаха дълбоко въздух, не топъл, но поне по-мек от външния. Без да иска потрепери, но не от студ, а от страх. Асансьорът се стрелна до десетия етаж, където излезе и тръгна към кабинета на Ейбрамс.
	Още бе тъмно.
	Върна се назад, измина половината коридор и отвори своя кабинет, приближи се до бюрото и без да включва лампите, набра домашния номер на Ейбрамс, за да съобщи, че вече е пристигнал. Волвото на Ейбрамс винаги вярно му бе служило в силните снеговалежи в Чикаго, но ако бе закъсал някъде, Брайън би могъл да отиде и да му помогне.
	Три пъти чу сигнала, докато му отговорят. Веднага позна разтреперания глас на Рейчъл Ейбрамс и каза:
	— Рейчъл, тук е Брайън Гранвил. Какво става? Нещо случило ли се е?
	Чу ридания, последвани от:
	— Ринеше сняг сутринта и просто падна. Докато го намеря, той беше… Боже мой, не мога да повярвам, че е мъртъв…
	Брайън направо онемя, едва успя механично, въпреки ужаса, който го бе обхванал, да изрече:
	— Съжалявам, много съжалявам — после затвори. Трябваше да й предложи помощ, да я успокои, би трябвало веднага да тръгне натам, но не можеше. С нищо не можеше да помогне на Сид Ейбрамс. Както вече и на Джейни.
	Механично набра номера на Спайк.
	— Халек — чу отговора.
	— Парите пропаднаха. — Брайън се задави, почти не можеше да диша, чувстваше се замаян и му се повдигаше, когато го изговори.
	— Какво?
	— Чиновникът, който трябваше да даде одобрението си, умря сутринта. Сърдечен удар или нещо подобно, докато ринел снега да си направи пътека и да дойде на срещата. Още не знам подробности. Така че няма пари. Поне не днес.
	— Кога ще ги има?
	— Трябва да се обадя на някои места, може би ще отнеме два или три дни. Ако побързаме, ще стане в петък. Обаче вече ще трябва да дам обяснение. Не се съмнявам, че банката би ми дала парите, ако знаеха колко е важно. Въобще не се съмнявам. Но такъв е редът — трябва да знаят. Дори това да се прикрие с друго обяснение, все някой ще каже на някой друг. Тайната ще се разкрие преди да вземем парите.
	Халек схвана. Мълчанието му подсказа на Брайън, че е разбрал. След цяла вечност Халек изрече:
	— Остави парите. Ела тук. Имам нужда от теб. Джейни има нужда от теб, защото не е мъртва.
	— Мъртва ли?
	— При Яновски са докарали някакво тяло. Преди да успея да хвана Ели, мисля, че той се е свързал с нея и я е завлякъл да идентифицира тялото.
	— Не.
	— Обзалагам се на живота си, че не е тя.
	— Може би аз би трябвало…
	— Не. Не искам да се месиш в това. Нищо не се е променило. Почти сме накрая. Имам нужда от теб тук.
	— Защо?
	— Защото все пак ще се обадят и то скоро.
	— Дори Джейни да е мъртва?
	— Не е мъртва.
	След дълго мълчание Брайън само въздъхна и каза:
	— Тръгвам.


	Въоръжен с информацията от централния архив, която Ковалски току-що му предаде по телефона, Спайк Халек вдигна слушалката и се заслуша, докато набираше номера, както го бе чул. Изчака седем позвънявания. Готвеше се да затвори, когато сънлив глас се прецеди през статичния шум и каза:
	— Да?
	— Господин Ибн-Фахд?
	— Точно така. — Гласът напомняше за минарета и пазари, идеален за филм, посветен на ислямския тероризъм. Според архива, господин Ибн-Фахд съвсем не беше такъв, единственото му зловещо качество се свързваше с безмилостно купуване на загубили стойността си имоти, ремонтираше ги оскъдно до условия за живеене, изнудването, което той наричаше наем и нехайството, което представяше като поддръжка. Напоследък парвенюто имигрант се бе превърнал в легенда, на която много чикагски богаташи, които се занимаваха с недвижими имоти, се възхищаваха, независимо от продължаващите спорове по статуса на зелената му карта. Дали вече имаше такава, или не, но няколко месеца по-късно сигурно щеше да разполага с достатъчен подкуп, за да я получи.
	— Господин Ибн-Фахд, името ми е Съливан, Луис Съливан от Столичния борд на районирането на Чикаго. Подготвяме нова наредба на районирането, в която попада един от вашите имоти — отделна жилищна сграда на Норт Парк 1547. Познавате имота, нали, господине?
	— Какво е това? — чу се възбуденият глас. — Искате да вдигнете данъците ми ли? Ще се оплача!
	— Господин Ибн-Фахд, ние не сме от Данъчната служба. Нямаме никакво намерение, всъщност и власт, за да вдигнем данъците ви.
	— Тогава какво?
	— Вашият имот попада в списъка на щатската данъчна служба като търговски обект, даван под наем…
	— Значи следите данъците ми? Това е намеса в личния ми живот! Ще ви съдя!
	— Слушайте. — Халек се опита гласът му да прозвучи като на чиновник, пълен с досада и търпение. — Опитвам се само да си свърша работата. Разбрахте ли? В списъка трябва да попълним броя на наемателите, които имате на Норт Парк 1547, за да подготвим икономическата оценка на новото райониране на квартала. Такъв е законът. Така че колко души би се наложило да се преместят, ако бъде разрешено това ново райниране?
	— Искате да съборите моя имот? Пак ви казвам, че ще ви съдя!
	— Господин Ибн-Фахд, оставете това. Вашият адвокат също ще ви каже, че трябва да дадете информацията или да отговорите на въпросите ми. Ако не желаете да ви издам призовка и да изпратя полицейска кола, която да ви доведе тук, най-добре дайте информацията, по дяволите!
	— Добре, състои се от три апартамента — отвърна Ибн-Фахд.
	Халек го чу да разгръща страници, сякаш проверяваше в архива си.
	Ибн-Фахд въздъхна дълбоко сякаш дори раят на Аллаха никога нямаше да компенсира този ад на земята.
	— В предния апартамент, този към улицата живее госпожа Уелингтън и синът й, който е младеж, двамата са безработни. Тя е вдовица пенсионерка, синът й не е никакъв. Ще ги изхвърлите ли на улицата?
	— Продължавайте.
	— В приземния етаж е Чин Ло Нинг, който се занимава с изследователска работа в областта на рака в университетската болница Нортуестърн. Много добър изследовател, получава малка заплата. Вие какво искате? Хората да умират от рак заради новото райониране ли? Къде ще живее този човек, ако дръпнете чергата изпод краката му?
	— А третият?
	— Третият е проблем. Госпожа Макдугъл от Скоки работи като инспекторка в „Зенит“, непрекъснато е в движение, наема го от месец на месец. Когато не може да плати, пуска свои наематели. От две седмици има някакви мъже. Не ги познавам. Те плащат. Мен само това ме интересува.
	— Да направим сметка колко души живеят там, господин Ибн-Фахд. Общо са пет тела, нали?
	— Говорите за тела сякаш тези хора са мъртви, господин Съливан. Те са живи! Живи и бедни! Те имат права! Трябва да живеят някъде! Какво ще стане, ако ги изкарате оттам? Какво ще стане с моята инвестиция? Ще ви съдя! Чувате ли, ще ви съдя!
	— Добре, това си е ваша работа, но градските закони им дават минимални права, които вие трябва да спазвате. Минимум три стаи. Стая за спане, отходно място, където могат да се мият и място за готвене. Такъв е законът.
	— Какво искате да кажете?
	— Трите апартамента отговарят ли на тези условия?
	— Да, освен приземния етаж, за който имам бележка, че господин Нинг се отказва от това си право.
	— Не може да се отказва от гарантирани му от закона права.
	— Но това е Америка, страната на възможностите!
	— Затова хората имат права. Сега какво правите, за да защитите правата на тези пренаематели? Докажете ми, че тези пренаематели разполагат с всички стаи, които им се полагат, и с това ще завършим.
	— Но тези мъже, те, те имат… — Ибн-Фахд, за когото Халек бе сигурен, че няма зелена карта, се потеше, гласът му прекъсваше, не се държеше като легален имигрант, имаше склонността да изпада в излияния, — … отпред има всекидневна, отзад — спалня и много, много голяма кухня, плюс както казвате баня и килер, който гледа към задния двор.
	— Животни имат ли, господине? Направили ли сте нещо, с което да осигурите защита на домашни любимци?
	— Ограда с верига, която защитава териера на сина на госпожа Уелингтън, наречен Чин като обида за наемателя на сутерена. Това момче е пънк, разбирате ли? През цялото време се държи ужасно, пуска силно музика.
	— Дворът достатъчно голям ли е, за да тича кучето?
	— Почакайте малко, господин Луис Съливан. Днес има дълбок сняг. Градският съвет е затворен. По радиото чух.
	— Някои от нас носят вкъщи купища работа, хаджийо! Никога ли не сте чували, че има предани градски чиновници? Приятен ден, господин Ибн-Фахд. — Халек затръшна слушалката, леко пребледнял от изтощение и изведнъж съжали, че бе толкова настоятелен. Изненада се, когато откри, че се е изпотил обилно.
	— Е — каза Дебра, крачеща зад него, — имаме всекидневна, спалня, кухня, баня и килер.
	Но Халек не искаше да се задълбочава много по този въпрос. Не и за килера — вероятно е тъмен и неотопляван, надяваше се, че не държат Джейни там, нито пък да мисли за спалнята, бе сигурен, че там спят похитителите и разбираше, че ако не възнамеряваха да я пуснат, биха могли да направят какво ли не с нея. Като оставим всекидневната (там Ковалски бе видял телевизор), която гледаше към верандата, оставаха банята и кухнята, „много голямата кухня“. Според описанието на Ибн-Фахд имаше врата може би и към килера, както и прозорци на всяка стая. Ченге би могло да влезе през всеки от тях, ако знаеше къде е вторият похитител — пазач. Умът на Халек работеше на бързи обороти, съставяйки сигурен план за отвличане, пред очите си го виждаше като кулминационен момент от филм, представяше си как се чупи стъкло, кучета лаят, чуват се викове, как Джени крещи, после не се осмели да си представи нищо друго.
	Точно тогава звънна телефонът на Гранвил. Чу как машината се включва и Дебра казва:
	— Това са те. — Меката й длан докосна рамото му за малко, после чу: — Не вдигай още. Ще позвъня на Ал от апарата в спалнята!
	Брайън влетя в стаята и каза:
	— Какво става? Те ли са? — Халек му направи знак да мълчи, почувства как сърцето му бие силно, главата му бучи, чернотата пред очите му се върти, осеяна със звезди, чу, че телефонът звъни за трети път, когато Деби извика от другата стая:
	— Той тръгва. Давай — тогава той вдигна слушалката и каза само:
	— Халек.
	— Имате ли парите?
	— Да — отвърна Халек, като реши, че ще си дава вид на достатъчно сигурен за всичко, което носи риск. Парите не бяха важни. _Знаеха_ къде са похитителите и какво трябваше да направят. Дори Яноски да не се съгласи да им помогне, биха могли и сами да се справят. Дебра и Ковалски щяха да стрелят, а Брайтън и самият той щяха да бъдат като допълнителна помощ. Работата беше в това — да разделят хората — един да остане с Джейни, докато другият отива за откупа, тогава трябваше да действат не от едно място, а от няколко страни едновременно, така че да парализират самотния похитител за секунда, в която той да прояви нерешителност, да го изолират от Джейни, а после да го заловят. Добра идея.
	— Ето инструкциите — изрече гласът.
	Изостреният слух на Халек долови слабия потракващ звук от налчетата на обувките му докато крачеше, както и дрънченето на вятърната дрънкалка, която сякаш едва се полюшваше от лек ветрец.
	Стараейки се да печели време, опитвайки се да проточи разговора, докато чуе приближаващия хеликоптер, Халек започна да импровизира.
	— Взехте ли петте хиляди?
	Мълчание.
	— Да, макар и мокри.
	— Тогава сте разбрали, че играем честно.
	— За препоръчване е.
	— Да говорим по работа. Относно споразумението. Искам да изследвам стоката.
	— Какво?
	— Да говоря с пакета — нуждаеше се от този миг, за да докаже на Яновски, че Джейни не лежи на дисекционна маса в центъра на града, а е жива и дори знае къде точно се намира откакто започна това мъчение.
	— Почакайте малко. — Слушалката изтрака, поставена върху твърдо дърво или гетинакс, върху нещо солидно. Дочуваше се глухия тътен на ударните от „Тих бунт“ и лая на териера Чин. Твърде много неща, за да има съвпадение. На Халек не му трябваше хеликоптера, за да се увери, че е прав. Сега, в този сняг нямаше да се чуе пневматичен чук.
	След това се чу гласа на Джейни — слаб, разтреперан, надебелен, носов.
	— Чичо Спайк?
	Халек се напрегна и заостри вниманието си дали няма да усети някой номер. Искаше да разбере дали Джейни не бе мъртва и тези мъже предварително бяха записали гласа й, но не желаеше и да ги плаши, да ги накара да помислят, че иска да получи от Джейни някаква информация, да издаде нещо, с което да му подскаже къде я държат. Нещо подобно би било особено опасно сега, когато бяха толкова близо до размяната. Би било направо глупаво, след като той бе сигурен, че знае къде се намира тя.
	— Джейни, как си, сладка?
	— Страх ме е.
	— Хранят ли те?
	— Но не с хубава храна.
	— Спиш ли достатъчно?
	— Май да. — Халек я чу как се прозина, а после подсмръкна.
	— Джейни, кое се движи във формата на буквата L?
	— Какво?
	— Помниш ли нашата игра?
	— Шаха ли?
	— Да. Кое се движи във формата на буквата L?
	— Конят, Спайк. — Още едно подсмъркване, после тя се изкашля.
	— Как наричам коня, Джейни?
	— Наричаш го рицар, Спайк.
	— Дръж се, Джейни, ще се прибереш вкъщи след няколко часа.
	— Наистина?
	Халек никога не я бе лъгал, сега също не искаше да го прави, нямаше време за философски разсъждения върху невъзможността добрата мотивация да постигне желания ефект, затова се замисли върху мрачната ирония, че те или щяха да я освободят, или по всяка вероятност щяха да я убият още същия ден, трета възможност нямаше, нямаше да има дълги пътувания из страната, защото ако не я освободяха или ако похитителите не получеха парите, а в случая вече и не можеха да ги получат, тогава междущатската полиция щеше да започне да ги преследва. Нито един от тези мъже не би могъл да се измъкне от доказателството срещу тях или да се спаси. Отчаян, с желание гласът му да прозвучи успокоително, Халек й каза:
	— Скоро всичко ще свърши.
	В този момент чу бръмченето на хеликоптера, слабо, но се усилваше. От другия край на линията слушалката попадна в други ръце. Чу се гласът на похитителя, който каза:
	— Добре. Тук е…
	Шумът от хеликоптера се чуваше все по-близо.
	— Какво е това? — попита обаждащият се.
	— Кое? — отвърна Халек, изричайки въпроса със смущаваща невинност, молейки се общото объркване да разсее подозренията, че полицейски хеликоптер е открил скривалището им и е готов да ги вдигне.
	— Почакайте — каза той, слагайки длан върху слушалката.
	Халек си го представи как отива до прозореца, наблюдава как хеликоптерът минава над главите им, а инициалите на радиостанцията са изписани с ясни големи букви, мисията е ясна: репортаж за движението.
	Гласът отново се чу запъхтян.
	— Още ли сте там, Халек?
	— Тук съм.
	— Парите?
	— Да.
	— Двеста хиляди?
	— Знаем колко.
	— Искаме ги в обикновено кожено куфарче.
	— Дадено.
	— По стотачки, немаркирани.
	— Направено е, вече ги имаме. Искате ли стотачките обвити или в свободно състояние?
	Миг на мълчание.
	— Обвити ли?
	— На пачки с книжна лента.
	— На пачки.
	— Къде?
	— Има една пощенска кутия — метална пощенска кутия на една пресечка на север от моста Мичиган авеню над река Чикаго. Намира се на „Хъбърд“. Записвате ли?
	— Да. — Умът на Халек заработи бързо. Кой казва „Записвате ли?“ Военен. Бивш военен. След като бяха взели петте хиляди от река Чикаго, бе логично. Дори беше още по-логично. Двеста хиляди долара не бяха чак толкова много, не можеха да се сравняват с вестника на Гранвил, който струваше милион и триста хиляди. Тогава защо не са поискали повече? Понеже сумата е по-достъпна ли? Толкова ли бяха умни? Известно ли им е, че колкото повече искат, толкова по-дълго ще трябва да чакат? Това си беше казал Халек още в началото, че искаха парите бързо, така че ако полицията се намеси, да няма време да приближи до тях. Все пак как се издадоха те? Според тях съвсем не се бяха издали. Всички телефонни разговори траеха по-малко от три минути, всичко бе чисто, нямаше следи от тревоги, нямаше наблюдение, нищо, докато се появи хеликоптер, но и той отразяваше движението. Внезапно, почти като просветление, му хрумна, че имаше нещо друго. Не бяха парите или поне те не бяха всичко. Мисията. Работата трябваше да върви като по часовник. Беше нещо като мъжки удар, който не оставя никакви следи, като удар на командос. Дали записва? Разбира се, че го прави. За първи път една страна на отвличането се оформи почти визуално в съзнанието му, сякаш очите му отново бяха дарени със зрение.
	— На „Хъбърд“ между „Уобаш“ и „Ръш“, на две пресечки южно от „Гранд“. Записвате ли?
	— На „Хъбърд“ между „Уобаш“ и „Ръш“. Записвам.
	— На южната страна на улицата.
	Ясно, че това го бяха планирали внимателно, искаха да го съобщят точно, за да няма объркване, важно бе да се изразяват ясно — да се появят и изчезнат за миг, всичко да е изчислено до стотна от секундата. Халек получи почти осезаемо усещане, че и преди бяха правили нещо подобно. Беше твърде добре научено, за да идва от вдъхновение или пък да е мечтано, плод на фантазията в затворническа килия, само да се разсее скуката. Всичко беше невероятно добре подредено.
	— Куфарчето оставяте под пощенската кутия в четири и двайсет следобед.
	— Можем да го направим.
	— Точно така. После си тръгвате.
	— Моля?
	— Тръгвате си. Оставяте куфарчето.
	— Сега за стоката — каза Халек. Беше споразумение, размяна. Те знаеха условията. Беше поверително.
	— След като получим парите и ги преброим, ще ви уведомим за мястото, откъдето можете да вземете стоката.
	— Няма споразумение — отвърна му Халек. Изненада и себе си с пламенния си отговор, почувства, че му се вие свят, че онова, което казва, би могло да осъди Джейни, но също така бе сигурен, че ако не заемеше по-добра позиция в договарянето, би загубил жизненоважното постигане на целта. Дори при бизнес споразумение не би трябвало да го допуска. Отнасяше се за живот, за живота на едно прекрасно дете.
	— Не смятам, че сте в положение да се пазарите — заплашително изрече гласът.
	Халек помисли върху това. Военен. Дали не е бил в специалните служби? Какво? Имаше ли значение? Ако се окаже прав, нищо нямаше да спре тези мъже да прережат гърлото на някой друг, умение, което бяха обучени да изпълняват превъзходно.
	— Показахме добрата си воля с петте хиляди — каза Халек. — Съгласни сме, че искате да вземете полагаемото ви се за обслужването. Но обещанията са си обещания. Хайде да обсъдим размяната.
	— Какво желаете?
	— Има ли телефон там, където искате да оставим парите?
	— На ъгъла на „Хъбърд“ и „Уобаш“, точно до машината за размяна на монети.
	— Тогава ще изпратим нашия агент…
	— Почакайте. Агент ли?
	— За бога, бащата на детето.
	— Как ще разберем, че е той?
	— По снимката. Във финансовия раздел на днешния „Чикаго Трибюн“ я има.
	— Ще ви се обадим отново.
	— Почакайте!
	Линията прекъсна, главата на Халек бучеше. Стресна се, когато Брайън Гранвил го вдигна от стола, гласът му беше гневен и сърдит.
	— Глупак такъв! Невероятен глупак! Трябваше да ги оставиш да довършат, трябваше…
	— Успокойте се — каза Дебра и ги раздели. — Какво стана с хеликоптера, Спайк?
	— Точно навреме — прошепна той.
	— Знаем къде е — каза Дебра.
	— Не — отвърна Брайън. — Знаем къде са _те_. Знаем откъде се обаждат…
	— Разговарях с Джейни — обади се Халек.
	— Може да я водят там само за да я чуеш по телефона, а после да я отвеждат някъде другаде. _Не знаеш_ къде е!
	— Вярно е, че не знаем — призна Халек, осъзнавайки, че има риск, винаги съществува риск. — Но знам със сигурност, че Дани Валитано не е отвлякъл Джейни и ако не убедим Яновски, след около час ще съобщи на пресата, че той я е отвлякъл и че мъртвото момиче е Джейни. Ако някой не го спре, най-късно до вечерта ще се разчуе. По радиото може да го съобщят и по-рано. Така че един от тях — онзи, който обича да гледа телевизия, ще го чуе най-късно в шест часа.
	— Трябва да спрем Яновски да не го разгласи — каза Брайън.
	— Поддържам — обади се Дебра.
	— А похитителите? — попита Брайън.
	— Разговорът надхвърли три минути, Спайк — каза Дебра. — Не стиснах раменете ти, за да не разбереш. Но точно така беше. Може би се страхуват да не ги открием.
	— Може би — призна Халек.
	Всички подскочиха, когато иззвъня линията на Гранвил. Той вдигна слушалката и каза:
	— Халек.
	— Къде да докараме стоката?
	Дебра беше права. Бяха прекъснали, за да не бъде проследен разговорът. Халек заговори ясно.
	— Предлагаме вторият ни агент да прибере стоката от някое открито място близо до телефон, да позвъни на първия агент, за да ви предаде парите. После си тръгва.
	— Как ще разберем за парите?
	— Хвърлихме пет хиляди долара в река Чикаго. Ей така, за нищо. Искаме стоката.
	— Ще направим така — каза гласът. — Оставяме момичето, стоката, на това открито място, после вашият агент я проверява, но вие я оставяте там и отивате до телефона и през цялото време ще може да я вижда, тогава ще каже на вашия агент да остави парите. Ние ги взимаме, проверяваме, обаждаме се отново. Тогава можете да вземете момичето и да си тръгнете.
	— Съгласен.
	— Къде искате да доставим момичето?
	Халек отговори веднага.
	— Нямаме предвид никакво място, защото не сме заложили капан. Вие го определете.
	— Ще помислим по този въпрос и ще ви позвъним.
	— Имаме парите, очакваме позвъняването ви.
	— Ако работата е нагласена, ще избием всички.
	— Ние искаме само… — започна Халек, после чу изщракване и звукът на свободно, тогава довърши шепнешком: — … момичето.
	— Какво следва? — попита Брайън.
	— Ще се обадим на Яновски — заяви Халек.
	— Нека аз да разговарям с него — настоя Дебра, взе телефона на Халек и набра номера.
	Те слушаха, докато Дебра обясняваше.
	— Яно, Халек е прав. Току-що се обадиха отново, така че не е Валитано.
	Мълчание, докато Яновски й отговаряше.
	— Не, Яно, не може да е така. Майката греши, не е огледала достатъчно внимателно.
	Нова пауза.
	— Кой би могъл да каже?
	Дебра пак замълча.
	— Не, Яно. Имаме само два гласа, дори зад тях нищо не се чува. Няма признаци за повече лица. И това е глупавото. Колкото повече са, толкова по-голяма е възможността някой да изиграе друг. Няма начин.
	Пак замълча. Въздъхна нетърпеливо.
	— Яно — започна тя по-силно. — Нали си спомняш бившия ми мъж Ал? Направи ни голяма услуга. Когато ни се обадиха, той тръгна с хеликоптера и прелетя над мястото, където Халек твърди, че се крият. Знаеш ли какво? Да, точно така. Чухме шума на хеликоптера точно по разписание. _Сигурни_ сме, че детето не е мъртво, защото Халек разговаря с него. Чух ги.
	Последва пауза.
	— Значи си съгласен? Какво, трябва ли Моисей да слезе от планината, за да повярваш? Добре, няма да правиш пресконференция. И толкова? Не, не сме измислили място, откъдето да приберем детето. Все още очакваме да ни се обадят. Сигурно, Яно, ще те държим в течение.
	Халек чу как линията прекъсна.
	— Ще отмени пресконференцията. Но само толкова.
	— Значи няма да ни помогне да превземем квартирата? — извика Брайън извън себе си от яд.
	— Не. Яно е старо муле. Придържа се към наредбите.
	— Можем ли сами да нахлуем? — попита Халек. Последва най-дългата пауза досега, последвана от още по-дълга въздишка.
	Без да говорят като че ли всички разбираха, че ако сега не вземат нещата в свои ръце, просто щяха да изпуснат Джейни.
	— Имате ли план? — попита Брайън.
	— По дяволите, имам — каза тя.
	— Да го чуем — предложи Халек.
	— Ето такъв е… — започна тя.


>	Осемнайсета глава

	Деветдесет минути след обаждането за откупа, тримата се събраха в магазина „Доминик“ на отсрещната страна на улицата, на половин пресечка от кръстовището на Норт авеню и Норт Парк, проверявайки последните подробности на плана.
	— Ковалски? — обърна се към него Дебра. — Съгласен ли си?
	— На Яно няма да му хареса.
	— Не помниш ли думите на Яно за инициативата?
	Всички, които работеха при него, помнеха. Беше им казал да не седят със скръстени ръце, освен ако не искаха да получат рани от залежаване или пък той да ги разгони. От друга страна, щом станат, би трябвало да правят нещо. А докато правят каквото и да било, да не позволят задникът им, този, който току-що са отлепили от седалката, да бъде хванат от зъбчато колело и да очакват, че той или някой друг полицай ще ги измъкне.
	Ковалски сви рамене.
	— Помня специално онази част за зъбчатото колело.
	— Ковалски — каза тя, — не се глези.
	— Добре, ама като не знаем колко са…
	— Да речем двама — каза тя.
	— Двама, трима, четирима, колкото и да са. Ами ако изникнат още?
	— На лентата имаме записани само два гласа.
	Той сви рамене.
	— Нямаме и представа с какво са въоръжени. С какво ще ни посрещнат? С плюкала? С ръчно направени пищови? С малки пистолети? С магнуми? С рязани вълчи двуцевки? Какво ни очаква? Базуки ли? — Пак сви рамене. — Признавам, че съм малко нервен, но си представям, че и онези са напрегнати. Искам да кажа, че няма да изглеждаме точно като Свидетели на Йехова, нали?
	Дебра се обърна към Брайън.
	— Вие няма да правите нищо — заяви тя, — ако не желаете.
	— Точно затова трябва да участвам във всичко — отвърна той.
	Тя забеляза, че гласът му трепери, но реши, че ще се мобилизира.
	— Знаете ли какво да правите?
	— Ако има изстрели и те излязат, ще отидат до колата, ще се опитат да избягат.
	— Ние ще ги последваме — каза тя.
	— А останалите? — попита той.
	— Китаецът е в лабораторията — обясни Ковалски. — Ще закъснее. Той не представлява проблем. Деб ще накара Уелингтънови да излязат. Тогава започваме да действаме.
	Брайън кимна, преглътна, нямаше сили да говори.
	Дебра Серафикос пъхна стандартен „Смит и Уесън“ 38-ми калибър, подходящ да пръсне главата на някого отблизо, в кобур под мишницата си, дълбоко пое дъх и каза:
	— Готово.
	Ковалски вдигна ръка да почакат и каза:
	— Преместили са колата. Не я виждам.
	— Може да е малко по-напред или в оградения паркинг надолу по улицата. От другата страна не могат да излязат. След като е навалял сняг, улицата изглежда отворена, но ровът е много дълбок, а отстрани пространството не е достатъчно, за да мине кола. — Ковалски не отделяше очите си от нея. — Слушай. Знаем, че детето е там. Време е да предприемем нещо, преди те да са променили правилата.
	— Дебра? — обърна се към нея Брайън.
	— Да?
	— Сляп или не, Спайк ще остане тук, за да чака на телефона.
	— Знам — отвърна тя. — Знам.
	— Тогава да вървим — каза Ковалски и потупа пистолета, скрит под мишницата му.
	Тримата излязоха заедно, Брайън се отдели от тях и тръгна в снега към колата си. Продължаваше да вали слабо на дребни ледени зрънца, които биеха в очите. Върху натрупаната пухкава пелена падащите зрънца съскаха като скрита змия.
	Малко коли се бяха осмелили да тръгнат в бурята и пъплеха по вече почистеното Норт авеню на включени светлини, гумите им мачкаха навалелия сняг и образуваха бразди, а когато се опитваха да спрат, се хлъзгаха и така въобще никой не спираше.
	Двамата полицаи тръгнаха напред, Ковалски се спря до барчето на ъгъла, влезе и провери часовника си.
	Вече сама, навела глава, за да се предпази от хапещия вятър, Дебра Серафикос зави шала около лицето си, прикри носа си, отвори якето си и затъкна краищата на шала навътре, докато вървеше из дълбокия до коленете сняг, отвори вратата, влезе в тихия двор и се отправи към верандата на Норт Парк авеню 1547. Бавно изкачи стъпалата, пъхнала ръце в джобовете си, без никакво намерение да вади пистолета си, щом стигна площадката, рязко се обърна наляво и почука на вратата на госпожа Уелингтън. Вратата се отвори и я посрещна озадаченото лице на жена с подозрителен поглед, който показваше, че не очаква никого или поне нищо добро.
	— Госпожа Уелингтън?
	— Да? — отвърна тя, като не знаеше какво да очаква.
	— Аз съм Линда Севънс от Радио WVCR…
	— За нещо, свързано с Джош ли? Лентите от прослушването ли?
	— Не, всъщност Джош спечели безплатно пътуване до Хавайските острови…
	Очите отсреща я изгледаха недоумяващо.
	— За две…
	Погледът се промени — в него пролича желание да повярва.
	— Може ли да вляза и да ви кажа какви са условията?
	— Разбира се — прошепна. Вратата се отвори по-широко, Дебра влезе, усещайки как по гърба й, обърнат към апартамента отсреща, където сигурно държаха Джейни, я полазиха тръпки страх.
	Щом влезе, тя последва госпожа Уелингтън и седна на диван с избеляла дамаска, продължи да се усмихва и каза:
	— Ясно ми е, че не можете да го повярвате — бръкна за кожения калъф със значката, извади го и бавно го отвори с думите: — Искам да запазите пълно спокойствие докато ви обясня…
	— За Джош, нали?
	— Не. Всъщност не.
	— Тогава за какво? — Пръстите й се движеха тревожно по закопчаната яка, а челото й се набразди от бръчки.
	— Имам нужда от вашата помощ и от тази на Джош.
	Почти веднага, щом спомена името му, откъм стълбите, които водеха към тавана, избумтя музика на хеви метъл.
	— Това е той — каза госпожа Уелингтън и трепна.
	— Сега двамата ще трябва да напуснете къщата.
	— Какво?
	— Доктор Нинг вече е излязъл, вие трябва да направите същото. След няколко минути ще арестуваме мъжете, които живеят в съседния апартамент.
	— Нищо не знам за тях. Тук са от една седмица или нещо такова. Аз…
	— Никой не ви обвинява вас, госпожо Уелингтън.
	— Джош никога не е разговарял с тях, нищо не е направил, само веднъж те му чукаха по стената и той им отговори със същото.
	— Вярвам ви.
	— Ще го извикам — излезе и закуцука нагоре по стълбата. Размениха си няколко думи със сина си. Джош говореше високо. _Не бива така_, помисли си тя. Това би могло да доведе до усложнения.
	Джош изтрополи надолу по стъпалата, прокара пръсти през косата си в цветовете на дъгата и изръмжа:
	— Какво искате?
	Дебра вдигна значката си.
	— Двамата трябва да напуснете къщата — заяви тя.
	— Арестуван ли съм или какво?
	— Не сте арестуван.
	— Тогава си гледайте работата.
	— Добре, с майка ви ще излезем след две минути — каза Дебра. — Можете да останете или да тръгнете. Не ме интересува. Но по-добре да легнете на пода и да не издавате звук, защото когато се върна с един много едър офицер, ще стреляме по всичко, което се движи, говори или прави каквото и да е, вместо да лежи с ръце на тила си. Включително и по вас. Оставате или тръгвате?
	Лицето на Джош стана по-бяло от падащия сняг. Измърмори:
	— Ще взема палтото си. По дяволите. Ей, почакайте.


	След три минути, преодолявайки снега, влязоха в барчето, където ги очакваше Ковалски. Той изгледа продължително Джош, отмести очи и каза:
	— Достатъчно голям ли си да пиеш бира, момче?
	— Да.
	— Тогава да ти купя една.
	— Добре.
	— Пий я бавно.
	— Добре.
	— Наистина бавно.
	— Добре.
	— Не ставай от мястото си. Не излизай. Не се обаждай на никого.
	— Добре.
	— А вие, госпожо?
	Тя поклати глава.
	— Искате ли горещ чай или нещо друго?
	— Би било чудесно.
	— Вие също го пийте наистина бавно. Разбирате ли?
	— Естествено.
	— Не се прибирайте вкъщи, докато не ви кажем.
	— Добре.
	— Извинявайте за неудобството.
	— Господин полицай — обърна се към него обърканата жена, — не трябва ли да имате разрешение или нещо подобно?
	— За тях да, имаме. Но искахме да ви изкараме, преди да сме си послужили с разрешението, госпожо. Това е в случай на неочаквана стрелба. Разбира се… — Ковалски сви рамене, — … права сте. Не можем да ви принудим да излезете. Искате да се върнете преди да сме ви съобщили ли?
	Мисис Уелингтън пребледня също като сина си.
	— Не — отвърна тя просто. — Ще чакаме.
	— Добре — каза Ковалски. — Скоро ще се върнем.
	Двамата полицаи излязоха, с ръце, пъхнати под якетата, хванали дръжките на пистолетите, готови.
	Тръгнаха от задната страна към предната.
	Такъв беше планът.
	Ако имаха късмет и всичко протечеше гладко, похитителите нямаше да се усетят. Ако стигнеха до първите набелязани пунктове без стрелба, щяха да имат няколко минути преднина, щяха да се движат като един човек за определеното време. Но съществуваше едно голямо „ако“. Първо трябваше да проникнат вътре.
	По пътеката, на север от къщата се снишиха.
	Два прозореца от апартамента на заподозрените гледаха към нея. Всъщност отсрещната стена на ремонтирано административно здание бе близо, така че между двете сгради имаше разстояние от около метър и двайсет.
	Ковалски трябваше да влезе през първия прозорец, който предполагаха, че е на спалня. Вторият — по-надолу по пътеката, бе матиран и затова решиха, че е на баня.
	Деб бе начертала плана.
	Тя имаше някои основания.
	Телефонните разговори се водеха от всекидневната, където дрънкалката непрекъснато дрънкаше. Един от тях бе телевизионен маниак, а телефонът, както Ковалски знаеше, се намираше в стаята до самата веранда. Оставаше голямата кухня, която Ибн Фахд бе описал на Спайк, бе съединена или пък водеща към всекидневната, но кухнята и всекидневната бяха достатъчно близо, за да се чува, за да може микрофон да улови вятърната дрънкалка, шумове от телевизора и от двора, където териерът Чин на Джош Уелингтън би тичал.
	Тогава изведнъж тя се сети.
	Къде беше Чин? Къде, по дяволите, беше Чин?
	— А кучето? — прошепна тя на Ковалски.
	Той сви рамене и поклати глава.
	— Не мога да се върна заради него — прошепна тя отново.
	Той кимна, усмихна се леко и й отговори с обичайната си фраза:
	— Какво, по дяволите, те интересува? — опря се на водосточната тръба и се издигна нагоре. Какъвто беше висок, не му бе трудно да достигне до перваза. Бутна силно прозореца, чу слаб крясък и се дръпна назад. Дебра извади своя пистолет, прицели се в средата на рамката и зачака. Ковалски се спусна бавно надолу и също зачака.
	Мина една минута. Никой не се появи.
	Мина още една минута, докато снегът валеше, трупаше се върху веждите му, с устни той изговори „две“, имайки предвид, че след две минути ще се втурне вътре.
	Дебра разрита снега, докато тичаше към задната страна на къщата, откри три малки стъпала, водещи към заключена врата, зад която може би се намираше килер. Когато се изкачи, не се изненада, че има малък катинар. Дори и в добри квартали се взимаха подобни предохранителни мерки. Но полицаите знаеха хитрините на крадците, много често тъкмо така ги залавяха. Сръчно извади връзка ключове и бързо се справи с него.
	Провери часовника си и разбра, че е подранила с минута. Дишаше бързо, устата й бе пресъхнала, очите й се пълнеха със сълзи. По рефлекс преглътна трудно. _Почакай. По-бавно. Спокойно._ Застана на най-горното стъпало, изчаквайки да мине време и да е готова да влезе заедно с Ковалски. Ако никой от тях не вдигнеше шум, добре. Ако и двамата направеха някакъв шум, също бе добре, защото онези вътре нямаше да знаят на коя страна да се обърнат. Ако само един от тях вдигнеше шум, тогава щеше да бъде лошо.
	Времето изтече бързо и тя влезе вътре.
	Ковалски сигурно влизаше през прозореца.
	Кракът й хлътна в тъмнината и тя се заклати. Хвана се за една дъска, за да се закрепи. Все още не бе стъпила стабилно. Сведе очи и се напрегна да види какво има, но преходът от белотата на снега към тъмнината я заслепи временно и тя се почувства като Халек.
	Какво може да е?
	Бавно в тъмнината започнаха да се очертават форми, от светлината, която се процеждаше откъм кухнята се виждаха по-скоро линии и сенки, силуети. Светещият циферблат на часовника й показваше, че й остава само още една минута, докато трябва да отвори вратата към кухнята. Погледна надолу, после нагоре и видя скоба. Какво ли бе това? Лост. Ръчка, зъбно колело. Косачка за трева! Намираше се в килера на някакъв проклет косач на трева. Пак се закрепи на дъската, пристъпи. Както повечето килери и този бе превърнат в склад на нежелани, неизползвани неща. Алуминиево фолио изшумоля в краката й. Дали го чуха? Или просто защото е била с Халек, бе станала толкова чувствителна към различни шумове и те я караха да наостря уши. Вероятно за разлика от нея останалата част от зрящия свят, включително и похитителите, бяха глухи. Докато минаваше, закачи едно гребло и то издрънча. Спря и се заслуша. Нищо.
	Дали са чули и са се смълчали, направили са си знак един на друг да мълчат и са тръгнали тихо към нея? Дали отвъд тази тънка и ярка ивица светлина я чакаха с насочени пистолети?
	Или при първия знак, че някой влиза, също тъй тихо са прерязали гърлото на Джейни Гранвил и са избягали. Не знаеше. Просто трябваше да продължи по план.
	Сърцето биеше като пневматичен чук в гърдите й, със същия ритъм и звук, които Халек бе записал на лентата. Навън, в снежната виелица вятърната дрънкулка звънеше със своя издайнически звук. Точно това бе мястото. Точно тук бяха те.
	Още една крачка, този път без никакъв шум.
	Приближаваше.
	Часовникът й го казваше.
	Стрелката стопяваше последните петнайсет секунди преди удара. Никакъв шум, нито пък стрелба от страна на Ковалски. Дали не е бил гаротиран, докато е минавал през отворения прозорец, хванат в капан от собствената си теория, че след като няма реакция, това означава, че не са ги усетили? Страховете я биеха от всички страни, докато светещата стрелка изяждаше последните секунди и уреченият миг приближаваше.
	Приведе се, пое дълбоко дъх и го издиша остро, наведе силното си рамо и отвори внезапно паянтовата врата, легна на пода, прицели се с револвера, огледа кухнята до банята отдясно, вратата беше затворена и извика:
	— Полиция! Долу оръжието! — В този момент чу, че вратата на всекидневната се разбива и Ковалски — дълбокият му бас прогърмя така, че стените се разклатиха:
	— Полиция! Долу оръжието!
	Последва гробовно мълчание, не се чу абсолютно нищо като гърмеж от оръжие или избухване на пластична граната, крясъци от болка и смърт, вместо тях тихото, едва доловимо съскане на снега, биещ в прозореца, тиктакането на стар часовник, закачен на жълтата стена, ритмичното _кап-кап-кап_ на стара батерия, всичко това изчезна, когато Ковалски се провикна:
	— Деб! Хей, Деб? Добре ли си?
	— Да.
	— Тук има едно голямо нищо. Ти какво откри?
	— Прикривай ме — каза тя.
	Ковалски се обърна към коридора, невероятно бърз за мъж с неговата фигура, държеше пистолета с две ръце, насочен напред.
	— Къде? — попита той, поемайки дъх на малки, бързи глътки.
	Тя кимна към затворената врата на банята.
	— Искаш ли ти да свършиш това? — попита той.
	Тя направи знак с ръце, че ако има някой зад вратата, ще ги чуе и ако е разбрал, че са полицаи, всичко щеше да му стане ясно.
	— Добре — каза той.
	Дръжката на вратата бе от лявата страна, вратата се отваряше надясно. Крадешком тя се отмести наляво и спря. Стига да не стреляха през вратата, без да я виждат и без да успеят да се прицелят, тя беше в безопасност.
	Ковалски се извърна, за да прикрива другия ъгъл. Ако нещо се появеше пред дулото му, когато вратата се отвори, той щеше да го прочисти.
	Деб извъртя лявата си ръка и стисна револвера в дясната. Натисна дръжката на вратата, не беше заключена, отвори се лесно. Тя я бутна и вратата се отвори навътре.
	Крадешком хвърли поглед към Ковалски, прочете израза на напрегнатите му очи, забеляза как той поклати глава, наблюдава го как се отмести и бавно обходи с поглед помещението. Ковалски пак поклати глава, с което искаше да каже „не“.
	Ръцете й леко потрепериха, тя спря, почти й бе невъзможно да успокои бунта в стомаха си, силния страх, който я ядеше отвътре, безформения ужас, че тънката дървена плоскост не крие някой предвестник на смъртта. Когато пантите се разтвориха, тя видя, че в малкото пространство между вратата и рамката е празно.
	Какво беше казала на Ковалски? Да не се държи като глезльо? „Точно така“ — прошепна тя на себе си.
	Хвърли се срещу полуотворената врата и я блъсна с всичка сила, знаейки, че ако имаше някой, щеше да го залепи за стената и той щеше да падне преди да успее да стреля, щеше да загуби равновесие преди да се е съвзел, щеше да го намери паднал, преди първия си изстрел. Тя усети как вратата се връща назад и се блъсна в нея, изуми се от силата на удара, извърна се и здраво залепи пръста си върху спусъка.
	Примигна.
	Бе се задъхала.
	Дулото на пистолета й бавно се отпусна надолу.
	Ковалски влезе в банята, държейки пистолета си насочен, завъртя се вътре и тогава се отпусна. Поклати глава и заяви:
	— Няма никой.
	— Хайде да огледаме — предложи тя.
	— Не докосвай нищо — каза й той, — преди да са взели отпечатъци.
	Тя се извърна бавно и видя, че зад завесата на душа има нещо.
	— Позволи на мен — предложи Ковалски и пристъпи между нея и ваната.
	— Хайде — каза тя. — Не ми го спестявай…
	Той я изгледа, после сведе очи надолу и с дулото на пистолета си отмести завесата. Тя погледна, видя какво има и възкликна:
	— Слава богу — сгънат мокър неопренов костюм, леководолазен апарат, маркуч за подаване на сгъстен въздух, мундщук, регулатор, шнорхел, качулка, очила. — Бинго.
	— Може да ги използва във ваната — изграка Ковалски. — В северните градове някои го практикуват. — Прибра магнума си, после въздъхна с облекчение. — Нещо друго?
	Дебра вече бе излязла от банята, влезе в кухнята и забеляза нещо, което от напрежение преди бе пропуснала. Намираше се на плота, сякаш онзи, който го бе сложил, не го бе грижа дали някой ще го намери. Недоумяваща, само го посочи на Ковалски.
	— Това ли? — попита Ковалски. — Част първа от твоя план ли?
	Дебра поклати глава и се приближи да го огледа. Всичко беше тук с изключение на парите. Порцелановият буркан, тежките оловни топчета и луминесцентните лампички си стояха на място, вече изтощени обаче, химическата им реакция бе престанала и не светеха.
	— Халек наистина бе прав — прошепна тя.
	— Страхотно, Деб. Най-после издаде страха си! А ако е бил местният президент на Националната асоциация по оръжията?
	— В спалнята има ли нещо?
	— Кутии от чипс. Не огледах внимателно.
	— Хайде да проверим отново.
	Тръгнаха, минаха покрай телевизора и видеото към него, покрай диван, масичка, видяха телефонния апарат и шестметровата му жица. Тя премери стаята на око, откри, че има точно такива размери, каквито Халек бе описал.
	— Точно както той каза.
	Тя продължи към спалнята, видя матраците — два, поставени под ъгъл, японска рогозка, опъната в килера. Върху нея имаше чифт гащички.
	Тя ги взе, забеляза дълго кафяво петно, помириса го. Не беше кръв. Нещо й се е случило.
	— Изцапала е гащичките си — отбеляза Ковалски.
	— Уплашила се е! — извика Дебра.
	— И аз веднъж нацапах гащите. При домашна разправия. Пристигнах там с партньора си. Мой ред беше да вляза пръв, затова позвъних на звънеца. Вратата се отваря. Не го очаквам, затова застивам. Времето като че спря, сякаш целият ми живот изтече за няколко секунди. Другият насочи оръжието надолу. Онзи го допира до корема ми и слага пръст на спусъка. Представям си как вътрешностите ми се пръскат на десетина метра наоколо. И напълних гащите.
	— Ударили са те в корема с оръжие и доживя да разкажеш за случая? — каза Дебра.
	— Той не стреля. Повреден пълнител. Тогава дори успях да реагирам. Партньорът ми хвана цевта, преди отново да е натиснал спусъка, стреля и отнесе половината рамка на вратата. Така се случва, когато си уплашен. Замръзваш. Неспособен си да реагираш.
	— Май трябва да я намерим, нали?
	— Да — съгласи се той. — Трябва.
	— Време е да викнем Яновски — каза Дебра. — Те са били. Дори той ще бъде принуден да признае.
	— Да. Яно е упорит задник, но може да подуши нещо, когато му го натъркаш на носа.
	— Сега отново сме там, откъдето започнахме и пак толкова време ни остава. Неприятно ми е да го кажа, но може би ще имаме нужда от технологията, която Лу Сканън и ФБР могат да използват тук. И то бързо. Остава ни само да изтичаме до колата. Първо да проверим улицата — каза тя и прибра оръжието си.
	— Защо не накараме Яно да направи съобщение до всички патрулиращи?
	— И да останем тук в случай че се върнат?
	— Какво ще кажеш на Халек?
	— Че още не бива да се отказваме. Не трябва да се отчайва. В никакъв случай.
	С огромната си лапа Ковалски приглади назад разрошената си коса и поклати глава.
	— Изчезнали са. Пак сме наникъде. Остават няколко часа до предаване на парите, а ние сме наникъде, по дяволите. Какво ще правим?
	— Не знам. — Тя сви рамене, безмълвна от отчаяние. После се обърна и изрече първото, което й дойде наум. — Защо да не попитаме Халек?


>	Деветнайсета глава

	Халек подскочи, разля кафето си и изсъска „По дяволите!“, когато иззвъня линията на Гранвил и за първи път не знаеше какво да каже. Можеше да е нервната учителка от неделното училище. Остави телефона да звънне втори път, а в това време пусна нова касета. Хвана слушалката, изчака да звънне трети път с надеждата да накара онези от другата страна на линията да размислят относно обещанието за парите, когато Дебра и Ковалски нахлуят там. Според неговата преценка почти бе дошло времето, за да нанесат удара. Радиото от кухнята, чийто звук приемаше несъзнателно, преди малко му напомни, че бе три и петнайсет, облачно и ветровито.
	Вдигна слушалката и отговори както винаги:
	— Халек.
	— Групата от втория ешелон.
	От другата страна нещо не беше наред. Той се развълнува, застина и не можа да отговори. Халек толкова бе свикнал с познатите шумове — дрънченето на вятърната дрънкалка, тракането на лъжичката в порцелановата чаша, лая на териера, тътренето на краката на обаждащия се, глухото думкане на хеви метъл, звука от телевизора, че го обхвана ужас, когато не ги чу. Нито един от тези звуци. Вместо това се чуваше само фучене — шум от вятър.
	Бяха се преместили.
	За това бе сигурен. Сърцето му биеше силно, дланите му се изпотиха, гласът му заглъхна, докато най-после успя да изрече:
	— Какви са нарежданията?
	Последва ново мълчание, дълъг, ужасен интервал, когато чу, че слушалката изтрака като ударена с чук. Халек не разбра какво стана или какво те знаеха за случилото се и си представи, че биха могли евентуално да са се върнали, след като са излизали с Джейни — последно излизане преди размяната, когато се чувстваха особено несигурни дали няма да загубят златната си гъска и тогава са видели как двама души се разхождат из тяхното светилище. Или пък, както Дебра бе предположила, биха могли да са го планирали още от самото начало от страх, че невидимата примка се затяга, или пък най-после се бяха уплашили от нещо — от хеликоптера, вероятно, и това ги бе накарало да избягат. Не можеше да каже кое бе вярното. Сега пред него се изправяше една съвършено нова ситуация и оставаха часове, а не дни до размяната.
	— Това е — каза гласът, последван от звук на дращене, а после на продължително съскане.
	Кибрит. Пали кибрит. Значи пушач. Защо преди не го бе чул? Пропуск? Или пък може да ги е бил отказал и сега от нерви отново да е посегнал към цигарите? Наистина напрежението бе толкова силно, че би могло да пръсне диамант. Може би.
	— Съгласен съм с вашите условия — каза Халек, знаейки, че магнетофонът записва всичко, но дори сега не искаше да им даде повод да разберат, че събираха доказателства, които биха могли да бъдат представени в съда. — Момент да взема молива си. Добре.
	— Парите да бъдат оставени на същото място, на „Хъбърд“ на юг от „Уобаш“, на южната страна на улицата. Там има пощенска кутия. Сложете куфарчето под нея. Отдалечете се, но само до въртящата се врата на ъгъла. Ще я видите. Бащата да остане под навеса, докато вземете момичето, Халек. До това време парите ще бъдат при нас, ще сме ги проверили. Тогава вие взимате момичето и можете да се обадите на бащата. Точно на ъгъла има телефон. Номерът е 813–9010. Повторете.
	— 813–9010 — повтори Халек. Гласът на похитителя заглъхна от вятъра, както когато на човек му е студено. Значи са навън. Джейни също? Ако е така, как ли е облечена? В деня, в който бе отвлечена, времето бе според прогнозата на метеоролозите — от нула до към плюс пет градуса, с лек и променлив вятър. Ели я беше облякла с мисълта, че ще бъде навън само докато измине няколко пресечки и то за не повече от десет минути. В продължение на няколко дни времето се промени тъй жестоко, че Чикаго в днешния ден беше като от друга планета, небето бе засенчено от тежки сиви облаци, духаше непрекъснат, безжалостен вятър, който дори докато разговаряха биеше в прозореца му и той тракаше, температурата падаше към минус дванайсет-тринайсет градуса, а за нощта се очакваше, че ще бъде минус седемнайсет.
	— Искам да проверя стоката — каза Халек.
	— След малко — му отговориха.
	— Това е споразумението ни — отвърна той.
	Въздишка, която нямаше да рискува двеста хиляди долара за дребна разправия. Сега, когато и двете страни бяха толкова близо до края. Чу се гласът на Джейни:
	— Спайк? — зъбите й тракаха. Това не беше добре.
	— Как си?
	— Студено ми е.
	— Само няколко часа още.
	— Това го каза и последният път!
	— Все пак ще бъде скоро — каза й той. — Дай ми да говоря с мъжа.
	Гласът се чу отново.
	— Доволен ли сте?
	— Намерете й някакви топли дрехи — поиска Халек, изненада и себе си с настойчивостта си.
	— Остават само няколко часа още, Халек.
	— Не искаме да е мъртва и да е измръзнала, не желаем да е болна. Трябва да ни я върнете невредима. Помните ли условията?
	— Ще видим какво можем да направим.
	— Направете нещо.
	— Добре! — вече сърдит, усещайки, че губи контрол.
	— В колко часа?
	— Пет и половина?
	Халек бе изненадан от тона на мъжа. Прозвуча му не като нареждане, а като въпрос. Искаше одобрение на предложението си, а не налагаше условие. За Халек идеята остана висяща, отнесе се към нея безпристрастно, помъчи се да си представи какво би могло да означава това. Първо, според него, преди размяната са решили да се евакуират от скривалището на Норт Парк авеню и че вече няма да се връщат там. По гласа на похитителя познаваше, че е нервен, но не беше ядосан, нито пък гневен, че са били предадени или някой им е направил номер. Очевидно не знаеха, че скривалището им е било открито или пък че някой е влязъл в него, нямаха и представа, че вече не могат да се върнат там.
	Дали въобще са имали намерение да се връщат?
	Не би могъл да каже. Ако смятаха, че там отново ще бъдат в безопасност, нямаше причина да не се върнат, освен ако решат, че няма да е безопасно, тогава биха продължили с колата другаде. Или пък не биха искали да се връщат на място, където са били, а предпочитат колкото е възможно по-скоро да изчезнат с парите.
	Това бе по-логично, да избягат от всичко, което ги свързваше с престъплението.
	Джейни.
	Какво ли щяха да направят с нея?
	Ако желаеха да прекъснат веригата на доказателствата, които ги свързваха с отвличането, те сигурно биха искали да бъдат колкото е възможно по-далеч от нея. Ако бяха умни, както бяха организирани, съдейки по намереното леководолазно снаряжение, вероятно са си изградили солидно алиби и не им е необходимо да убият Джейни. Всъщност ако живата Джейни Гранвил бъдеше намерена, това би отклонило бдителността и на полицията биха й били нужни часове, за да възобнови преследването им. Живата Джейни щеше да окупира вниманието на родителите си и пресата с историята на случилото се и те не биха били в състояние емоционално и разумно да съсредоточат усилията си и да помогнат в преследването на похитителите й. Халек разиграваше този сценарий пред самия себе си, струваше му се правдоподобен, докато осъзна, че решително греши, тъй като Джейни вероятно ги е видяла, освен ако те не са носели маски, когато са я водили до телефона или през цялото време са я държали с вързани очи. А ако наистина са го направили? Сега бяха навън по улиците и ако не са си сложили маски за ски, което бе напълно възможно в това време, тя сигурно ги е видяла. Въпросът беше, тъй като животът им висеше на косъм, биха ли си го позволили? Халек смяташе, че не.
	Така че как и къде се готвеха да убият Джейни, това бе въпросът, върху който си струваше да разсъждава. Какво да прави?
	— Пет и половина? — повтори въпроса той недоверчиво. По-малко от два и половина часа дотогава? Нямаше представа, абсолютно никаква, къде са, освен че разбираше със смразяваща сигурност, че се обаждат отвън. Дори да знаеше откъде точно звънят, това нямаше значение. Минути след като приключеха разговора, щяха да са далеч, тръгнали в неизвестна посока. А след като улиците бяха толкова пусти, би било твърде явно полицията да се доближи до тях. Все пак ако не дадеше съгласието си за пет и половина, това би подложило на риск всякакви преговори. Биха го сметнали за бавене, като начин да печели време, за да събере повече информация и да ги засекат. Ако протакаше, нямаше представа колко дълго щяха да държат Джейни навън, на студа. В съвсем реален смисъл Халек трябваше да влезе в ролята на бог. Брайън, който помагаше на Дебра и Ковалски в безплоден опит за спасение, не бе тук, за да се консултира с него. Ели, взела успокоително след настояването на Яновски да идентифицира тялото на мъртвото момиче, не бе в състояние да му отговори. Халек трябваше сам да решава, както и много бързо направи, че беше по-добре да се придържа към възможността да открие Джейни, отколкото да рискува да я загуби завинаги, ако те откриеха, че целият процес на обсъждане е бил уловка, за да установят къде точно се крият.
	Халек си помисли, че ако успее да задържи развоя на събитията за два часа, щеше да има няколко преимущества. Първо — в това време Джейни със сигурност нямаше да измръзне до смърт. Второ, за два часа, ако Дебра и Ковалски са открили доказателства, свързвайки адреса на Норт Парк авеню с похитителите, Яновски би могъл да си позволи да използва квартирата като капан, в случай че те отново се появят. Трето — ако условията са умно измислени, наистина имаше възможност да спасят Джейни. От друга страна обаче, ако работата се разсъхнеше, ако похитителите откриеха, че някой е влизал в скривалището им, щяха да изпаднат в ужас или пък щяха да продължат нанякъде, което най-вероятно през цялото време е било неразделна част от този очевидно сложен план — да вземат парите, да убият момичето и да избягат. Ако се съгласи на два часа, това би било равносилно на смъртна присъда, пусната в действие, и нямаше начин да се спре часовникът. Но оставаше ли му друг избор?
	Не можеше да прослушва лентите една след друга, да пресява уликите, непрекъснато да стеснява обсега на търсенето и да крои успехи по картата. Докато бяха в къщата и Халек прояви съобразителност и късметът му проработи, му бяха нужни цели три дни, за да определи мястото, на което се криеха. Сега бяха в движение, като нищо не подсказваше, че през оставащите два часа имат намерение да се установят някъде другаде преди работата да се доведе докрай.
	— Съгласни ли сте? — попита гласът.
	Халек не искаше да изгуби връзката с тях и да прекрачи триминутния интервал, след който ставаше възможно да бъдат проследени, не видя друга алтернатива, затова отговори:
	— Съгласен.
	— Добре — каза мъжът. — Ето какво ще направим. Бащата оставя парите, стои близо до въртящата се врата на ъгъла и наблюдава. Ние взимаме куфарчето, проверяваме парите, обаждаме ви се, казваме ви къде е момичето, тогава вие го прибирате.
	— Не — отвърна веднага Халек, като осъзна, че те моментално щяха да разберат, че не всички пари са там и тогава или щяха да убият Джейни, или тя вече щеше да е мъртва. При тези условия нямаше начин да се съгласува взимането на парите и предаването на момичето — много важно условие в бизнеса при еднократна размяна.
	— Какво? — по-скоро недоумение, отколкото гняв.
	— Двеста хиляди долара в бизнеса са доста пари човек да ги загуби без да има някаква сигурност, че стоката ще бъде доставена. Както го описвате, предаването на момичето е във ваши ръце, след като сте взели парите. Това не е размяна. Бяхме се разбрали на размяна.
	— Какво искате?
	— Нещо, което двете страни смятат за честно, което защитава еднакво и двете страни.
	— Съгласен — отвърна гласът. По принцип той не губеше нищо при споразумението. Всичко това бе само предварителна игра. На този етап никой не бе излъган.
	— Ето какво е моето предложение. Вие предлагате стоката да бъде прибрана от някое открито място, около което на няколкостотин метра във всички посоки няма нищо, което е изложено на вятъра и на този студ и ние трябва да се съгласим на размяна при тези условия, притиснати сме от обстоятелствата да го приемем или стоката ще бъде… — Халек се помъчи да намери заместител на думата, — … развалена. Щом като обявите мястото, откъдето ще я приберем, което вие сте избрали, ние трябва да ви удовлетворим с предаването на парите.
	— Как да бъдем сигурни, че парите ще бъдат там?
	Съдбоносният въпрос. Трябваше да дойде. Халек имаше отговор.
	— Парите ще бъдат там, където ги поискахте първоначално — под пощенската кутия. Тогава ще ни позвъните, за да ни съобщите мястото, откъдето да приберем стоката. Искаме само да сме сигурни, че тя е в изправност. Ако можем да я видим — да речем с бинокъл или телескоп от най-горния етаж на някой небостъргач в града, ще бъдете свободни да приберете и проверите парите, преди да можем да достигнем мястото. То може да е на километри разстояние. Просто трябва да видим… стоката преди да ви предадем парите. Тогава ще стане предаването.
	— Ние как ще открием дали не ни играете номера?
	— Свободни сте да приберете стоката обратно — каза Халек.
	— Полицията би могла да стигне там заедно с нас.
	— Никаква полиция — каза решително Халек.
	— Може би. Но си представете.
	— Момичето замръзва, ако разбирате какво искам да ви кажа. Да не мислите, че ще рискуваме живота му?
	— Само си представете.
	Халек пое дълбоко дъх и каза:
	— Не съм сигурен, но предполагам, че вие или някой от вас може да използва мощна пушка, много точно далекобойно оръжие. Не знам, но предполагам, че в град като Чикаго човек може да се сдобие с онова, което му е необходимо най-много за два часа.
	— Разбирам.
	На Халек му се стори, че той го разбра напълно.
	— Но трябва да стане по този начин. Един от вас ще се цели в стоката, докато другият не му се обади, че парите са получени.
	— Тъй верно.
	„Тъй верно“ ли? Какъв тип човек казва „тъй верно“? На Халек това отново му напомни на военен.
	— Така че, съгласни ли сте?
	— Да.
	— Последно условие — каза уверено Халек.
	— Какво? — Долови съмнение и нетърпение, по-скоро последното. Това беше етапът, когато професионалните преговори минават в тъй наречения процес на гризане — искане на привидно малки, понякога важни отстъпки. Случва се в края на дълъг пазарлък, когато другата страна бърза да хване самолета и е пропиляла твърде много време, за да откаже.
	— Искам да проверя стоката преди прехвърлянето на средствата.
	— Моля?
	— От разстояние стоката би могла да бъде разпозната, но въпреки всичко да е развалена. — Мисълта му беше, че биха могли да убият Джейни, тя да бъде с отворени очи, бузите й още да имат цвят и да я сложат изправена на някое открито място.
	— Това е промяна. — Личеше си, че е нервен.
	— Не е голяма. Само уточнение.
	— Не ми харесва.
	— Вие избирате мястото на предаването. Не знаем нищо за него, както и никой не би могъл, докато вие не сте готови. Вие ще кажете къде е. През следващите трийсет минути ще определите откъде да наблюдаваме. Оттам аз ще направя предварително потвърждение за доставката. Тогава ще телефонирам на бащата, който ще остави парите в куфарче под пощенската кутия или ще го отнесе на което и е друго място, което вие определите. Няма никакви номера. — Халек говореше настойчиво, изненадан от собствената си отчаяна убедителност. — Веднага след предварителния оглед аз тръгвам сам, за да потвърдя в какво състояние се намира стоката. Ще се появя на откритото пространство, което определите, намиращо се в обсега на оръжието ви, където ще остана, докато вие потвърдите получаването на средствата. Както знаем, размяната трябва да се проведе бързо, защото момичето ще бъде на открито. По тази причина, когато пристигна, ще нося топло одеяло, с което ще загърна стоката. После ще отида до телефон наблизо, който вие определите, ще позвъня на телефона на ъгъла на „Хъбърд“ и „Уобаш“ и ще дам инструкции на бащата да остави парите, където вие желаете.
	— Но тогава вие ще имате момичето, а ние — нищо.
	— Не е така — настоя Халек. — Вие поставяте условията. Ако парите не са донесени, както е планирано, вие ще имате мен и момичето в обсега на пушката си, а също и бащата, който ще чака на ъгъла, готови да умрем.
	— Правилата са ви известни.
	— Разбрано.
	— И че играем за последно.
	— Известно ни е.
	— Ще се обадя за инструкциите.
	— Направете го скоро — каза му Халек.
	Чу как се прекъсна линията и настана гробна тишина, докато неговият телефон не звънна. Беше Дебра.
	— Спайк, няма я тук. Била е обаче, сигурни сме, но са изчезнали. Преместили са се другаде.
	— Знам — отговори й той. — Току-що ми се обадиха.
	— За колко часа са решили?
	— Размяната е в пет и половина.
	— Слушай. Вече говорихме с Яно, също и с Лу Сканън от ФБР, те ще да дойдат да огледат и да съберат отпечатъци от апартамента. Смятам, че ще имаме нужда от тях, тъй като се върнахме в първоначалното положение. Намерихме леководолазното снаряжение и буркана, който пуснахме с парите. Същите са. Нямам представа откъде имат тази подготовка…
	Халек я прекъсна.
	— Мирише ми на военни. В последния разговор използваха изрази като „тъй верно“ и „повтори“. Обзалагам се, че са „тюлени“ или нещо подобно…
	Дебра се намеси:
	— Обзалагам се, че са уволнени с лишение от почетните знаци, може би са били прехвърлени в ЦРУ, а после са ги изхвърлили заради мръсни игрички. Нямаме шанс без федералните компютри и архива им.
	— Добре. Опитай се да получиш психологическите им характеристики.
	— Ще видя какво може да се направи.
	— Някаква следа от Джейни?
	— Част от бельо, това е всичко — и веднага додаде: — но няма следи от кръв. Смятам, че са я взели за застраховка.
	— Жива е. Говорих с нея — каза Халек.
	— Значи два часа остават? — подсвирна Дебра.
	— Само два. Ако играят някаква игричка, мисля, че успях да я изолирам.
	— Как?
	— Ще ти обясня по-късно. Можеш ли веднага да се върнеш? Очаквам да ми се обадят и да ми съобщят инструкции относно предаването.
	— Тръгвам.
	— Ако не съм тук, ако се наложи да тръгна, ще ти оставя съобщение на сивия касетофон до вратата. Ако не можеш да го намериш, попитай Харолд. — Халек прекъсна и се обърна към телефона на Гранвил, тъй като той иззвъня в този момент. Обади се още при първото позвъняване и каза:
	— Халек.
	— Идете на наблюдателната тераса на последния етаж на Сиърс Тауър. Прехвърлете линията си на който и да е телефон там.
	Беше номер. Веднага го разбра.
	— Почакайте.
	— Какво има?
	— Нямам абсолютно никаква представа колко телефонни автомати има там. Сам съм. В този сняг ще ми трябва поне един час или повече да стигна от Лейк Форест дотам, да открия телефона, да съобщя номера на бащата на момичето, така че той да ме търси тук.
	— В такъв случай не ви остава много време.
	— Добре, тръгвам. Разберете, че ще се придвижа колкото се може по-бързо.
	— Просто идете там. Може да ви се наложи да изчакате.
	Линията прекъсна. Нямаше какво да прави, освен да накара портиера Харолд да му намери такси. След като остави напътствия за Дебра, позвъни в портиерната и каза:
	— Харолд, имам една двайсетачка за теб, ако ми намериш такси.
	— Разбира се, разбира се, господин Халек — изрече задъхано Харолд. — Как беше колата? Не искате ли и днес да я наемете? Ако сте били доволни, защо не я вземете?
	— Не, благодаря — отрече той.
	— Защо да не ви закарам аз, а? Бих могъл да си взема обедната почивка.
	Харолд беше като кученце, което досажда на уморения си стопанин с искане да поиграят.
	— Извикай такси — каза Халек.
	Като предаде двайсетачката на Харолд, Халек усети, че вратата се отваря и студеният вятър го блъсна, чу гласа на портиера.
	— Опаковайте се сега, господин Халек. Навън може да умрете от студ.
	Докато пресичаше тротоара, чу мотора на таксито, то едва се движеше по напръсканата със сол улица, звукът на радиото ехтеше по опушената тапицерия и излизаше от отворената врата, усети топлината и миризмата на серните изпарения от отработените газове около себе си, докато се наведе и се намести в колата. Вратата му се захлопна, после тази на шофьора на таксито, който трепереше:
	— Къде сте тръгнали в ден като този, човече?
	— Сиърс Тауър — отговори Халек.
	Когато стигнаха Сиърс Тауър, Халек даде бакшиш на шофьора, трудно си отвори вратата и брулен от вятъра тръгна към входа на сградата. Беше виждал Сиърс Тауър, когато все още беше зрящ, спомняше си как изглежда, по същия начин, по който си правеше бележките за Петата симфония на Бетховен, във въображението си виждаше формите й.
	С предварително набелязан план, Халек влезе през двойните врати, предпочете ги вместо специалните за инвалиди, които се отваряха бързо и стояха отворени, докато мине човек. Всъщност допира до вратите и бутането им го запозна с мястото, подготви го за следващите стъпки, даде му повече увереност, позволи му да крачи по-спокойно.
	Докато се придвижваше във фоайето, чу тракането на кофа, с която миеха пода и я придвижваха с количка, шума от движението на парцала, свистенето му по хлъзгавия под.
	Отстрани чу глас, който каза:
	— Господине, къде отивате?
	— На наблюдателната тераса — отговори.
	— Съжалявам. Наблюдателната тераса днес е затворена. Заради времето.
	Халек усети как нещо по-хладно от студа го преряза, но събра кураж и опита един номер, който беше минавал.
	— Всичко е наред, ще бъда горе само няколко минути. Там имам среща с някого, който работи в сградата.
	— Кой е той, господине? Мога да му се обадя.
	Халек се опита да импровизира.
	— Всъщност и той беше тук по работа. Обзалагам се, че вече е тръгнал нагоре. Ще го настигна.
	— И него ще го върнат — съчувствено му отвърна женският глас. — Сигурно ще дойде тук, за да ви посрещне във фоайето.
	— Брайън Гранвил също ще дойде. Той е в близки отношения с вицепрезидента на Сиърс по въпросите на финансите.
	— Може да го знам по физиономия, но не го познавам. Съжалявам, господине, но наблюдателната тераса е затворена…
	Вратите рязко се отвориха и затвориха зад гърба на Халек, докато той се опитваше да измисли начин да продължи. Винаги се намираше начин. Отвори уста да опита, когато усети студ откъм отворената врата и чу задъхан глас да казва:
	— Наблюдателната тераса да се отвори незабавно.
	— Да, госпожо — каза гласът на жената, който се извърна от тях с думите: — Боби, имаш ли ключове?
	— Да.
	Дебра го хвана под лакътя и така стигнаха до асансьора.
	— Трябваше да изчакаш — каза тя.
	— Заяждаш ли се?
	— Когато постъпваш като малко момче, Спайк, очаквай, че ще ти се скарат.
	Асансьорът ги изкачи на половината на сградата, където спря поради, както казват инженерите, коминен ефект. После се прехвърлиха на друг и продължиха до горе, където слязоха. Халек почти усещаше височината, чуваше как вятърът бие по стъклата, усети студа.
	— Къде са телефоните?
	— Чакай да погледна. — Тя пусна ръката му, остави го, той се почувства по-самотен, отколкото преди, започна да си мисли какво представлява тя за него и дали това бе само адреналин или още нещо, измъчваше се с въпроса, който тревожи всички хора с недъзи, питаше се какво вижда тя в мъж, който не беше напълно нормален, избута чувствата назад в съзнанието си и се заслуша как стъпките й ехтяха по огромния под, чу гласа й да го вика.
	— Насам.
	Халек използваше ехото, за да не се блъсне в стената, тръгна към нея и каза:
	— Опитай дали работят.
	Чу я да вдига слушалката, пуска монета и после удря автомата с ръка.
	— Крадец — възмути се тя. — При това мъртъв. Следващият.
	Пусна още една монета.
	— Има нещо. Почакай — доближи слушалката към ухото му и Халек чу виещ шум с особени високи и ниски тонове, нещо, подобно на европейска полицейска сирена.
	— Задраскай тези двата — въздъхна тя, приближавайки към следващия. — По дяволите — измърмори. — Имаш ли монети, Спайк?
	Той винаги носеше. В училището за слепи го бяха научили. Винаги трябва да носи у себе си монети за телефон.
	— В джоба — понечи да бръкне, само за да се докосне до ръката й, докато вади монетата и въздъхна. — Чудото на модерната технология. Позвъни на Брайън вкъщи. Кажи му да се обажда тук. — След малко всичко бе свършено. Халек отново се обърна към нея: — Сега се обади на портиерката долу, накарай я да позвъни на номера на Брайън и Ели, за да сме сигурни, че системата работи.
	Тя го направи и телефонът иззвъня. Халек се пресегна, усети, че Дебра хвана ръката му и каза:
	— Може да са те.
	Той кимна и отговори:
	— Халек.
	— Нали очаквахте да ви се обадя — чу се глас.
	— Благодаря — каза той с облекчение и затвори.
	Халек не разбра колко дълго продължи мълчанието, което ги обвиваше като плащеница, докато Дебра го наруши:
	— Не обвинявай себе си. Почти сме накрая. Ти беше прав.
	— Смяташ ли, че би било добре за надгробен надпис? „Чичо Спайк бе прав, само малко бавен. Ето, тук съм.“
	— Още не всичко е свършено — каза тя и притисна рамото му.
	— Загубихме инициативата. Играта вече я ръководят те.
	— Но ти каза…
	— Да, че трябва да ни покажат Джейни, но въпреки това всички може да умрем. Джейни, Брайън и аз.
	— По дяволите, Спайк. Какво мога да направя?
	Съзнанието на Халек излезе от депресията. Въпросът беше подходящ. Стояха тук и чакаха, всяка секунда им се струваше като цяла вечност, но имаше нещо, трябваше да има нещо, което можеше да се направи. След минута беше сигурен. Можеха да се подготвят.
	— Защитни облекла? — каза Халек. — Слагат ги в палта, нали? Като шлифери?
	— Имаме в центъра. Защо, искаш ли? Какъв размер си?
	Халек махна с ръка, искайки да каже, че не го е разбрала правилно.
	— За Джейни. Предупредих ги, че ще я покрия с одеяло, докато те броят парите. Но трябва да я предпазим не само от измръзване, а и да не бъде застреляна.
	— Имам одеяло за кола, Спайк. Можем да го пришием под истинското.
	— Освен това трябва да знаем колко дълго седем-осемгодишно дете може да издържи на студа там. Колко време след като ни я посочат трябва да стигнем…
	— Да ни я посочат ли? — Дебра разбираемо се озадачи.
	— Тук сме по тази причина — обясни той. — Те избраха мястото. По някое време преди пет и половина ще се обадят. Тогава ще ни кажат накъде да гледаме, за да видим къде е седнала…
	— Седнала? Навън?
	— Оттогава нататък ще трябва бързо да се действа и те го знаят.
	— Къде ли ще я сложат? — В тона й ясно се усещаше решителност, като че ли се опитваше да елиминира възможностите, така че да съсредоточат мислите си върху по-малко неща. Такъв бе урокът, който научи, и то добре, от Халек.
	— Ти ми кажи. — Халек въздъхна раздразнен. — Затова си ми нужна, Деб. Казаха да дойда тук и че щели да ми посочат накъде да гледам през силен бинокъл или телескоп…
	— Тук има само тези туристически телескопи — каза тя.
	— Там също трябва да се пускат монети от четвърт долар. Те го знаят.
	— Колко четвъртинки имаш?
	Халек преброи монетите в джоба си.
	— Шест — отговори той.
	— Дай ми една — каза тя.
	— Защо?
	— За да погледна. Да проверя докъде се вижда.
	Халек чу как монетата дрънна. Дебра завъртя телескопа, погледа насам-натам, проверяваше докъде се вижда. Когато времето изтече, телескопът издаде звук, монетата падна, той я чу да поема дъх.
	— В ясен ден, както казват, можеш да видиш много надалеч, чак до западния бряг на езерото Мичиган. Днес времето е лошо. Облаци, дори и тук. Според мен като че ли облакът виси върху сградата, заклевам се. Всичко се вижда размазано. На юг, когато мъглата над земята не е толкова силна, по Крайбрежната улица виждам само до Трийсет и първа Плажна улица. Тя е на приливи и отливи. Земята там е ниско, понеже започва езерото. Тя може ли да плува?
	Халек изстина от въпроса й.
	— Какво? — попита тъпо.
	— Джейни може ли да плува?
	— Да, може да плува. В басейн, когато никой не я блъска.
	— Защото ако я заведат на някой плаж на езерото, тя ще трябва или да се измъкне оттам, или да се удави.
	— Копелета — избухна Халек, изпусна нервите си за пръв път, откакто всичко започна, удари с юмрук по стената, той попадна на нещо плитко и остро, от ръката му потече кръв и той започна да я смуче.
	— Имаме нужда от федералните. — Дебра говореше с равен тон, с който се съобщават факти. — Те разполагат с тонове информация. А ние — с нищо. Ще могат да ни кажат точно колко време Джейни може да издържи там.
	Халек чу, че прикрепеният телескоп се премества.
	— Ще погледна отново — каза Дебра. — По-голямата част от плажа се пада под Крайбрежната улица. Така че няма да видим нищо. Тоест само до Норт Бийч авеню, а него почти не го виждам.
	— За колко време може да се стигне дотам?
	— Ако тръгнем отдолу, от улицата ли? За десет минути, а може и за по-малко, ако се действа по код Три, тоест със сирени.
	— Никакви сирени — напомни й Халек.
	— Вярно. Добре, без полицаи, никакви сирени. За двайсет и пет минути.
	— Какво ще кажеш за лампа, малка подвижна червена лампа върху покрива на колата, без сирени, а когато доближим на няколко пресечки да я приберем?
	— За десет до петнайсет минути, зависи как случим светофарите. Със сирена може да се мине на червено, докато само с лампа не може.
	— Ами Ал? Той не би ли могъл да стигне по-бързо?
	— Хеликоптери не летят в това време, Спайк. Нали усети вятъра.
	— Едва не ме събори. Какво друго видя?
	— Като открито пространство ли?
	— Такава е идеята — те да видят, че не се опитваме да им поставим капан.
	— Целия Нордърли Айлънд, който е голям и труднодостъпен, плюс Гранд Парк, там също е открито, може би пространството около Охайо Стрийт Бийч близо до Водопречиствателната станция, но се съмнявам.
	— Причини?
	— Пристанът Нейви е съвсем наблизо. Смятам, че този — леководолазът се плаши от работата, никога не я е харесвал. Освен това не могат да наблюдават толкова далеч.
	— А на сушата — на запад?
	— Там се намират парковете Дъглас и Гарфийлд, но пак се съмнявам.
	— Защо? — запита Халек.
	— Двата граничат с пътища, които лесно могат да бъдат изолирани след размяната. Като тесни каньони, от тях трудно може да се измъкне човек. И ако този човек е решил да гръмне Джейни в случай че вие не дадете парите, би искал да може да стреля чисто отдалеч. Това не може да се получи нито в единия, нито в другия парк. Има твърде много дървета. На други места може да постъпи като Лий Харви Осуалд и да стреля от високи здания дори от другата страна на реката.
	— На какво разстояние?
	Дебра въздъхна, помисли и отговори:
	— В ясен ден без вятър добра снайперистка пушка с голям обсег с ремък с един-единствен изстрел може да направи петдесетмилиметрова дупка в средата на човешки гръден кош от деветстотин метра. А руснаците имат пушка, с която може да се стреля от още по-далеч.
	— Значи може да е на деветстотин метра?
	— Където и да е в този кръг с радиус деветстотин метра, а в центъра му ще седи Джейни.
	— Може би не бих го видял — размишляваше Халек почти на себе си. — Дори и да можех да виждам.
	— Затова са ни нужни бронирани жилетки — за теб и Джейни. Също и за Брайън, освен ако не искаш Яно да остави парите.
	— Би ли го направил?
	— Прояви желание.
	— Не може — заяви Халек.
	— Защо?
	— Може би знаят как изглежда Брайън. Казах им, че снимката му е в днешния „Чикаго Трибюн“. Ако не се появи той, може да избягат.
	— Значи ни трябва и за Брайън — каза тя.
	Дебра продължи да върти телескопа, мислейки на глас така, че Халек да я чува.
	— Повечето места на брега на езерото са на няколко пресечки от жп гарата. Ако снайперистът е заел позиция на разстояние от деветстотин метра, стреля веднъж, може и два пъти, после хвърля оръжието, качва се във влака и изчезва.
	— Влаковете вървят ли?
	— Най-добре в сняг, хлъзгат се като по наклонен покрив. Няма наблизо гара при другите паркове. За да използват пътищата, трябва да пътуват с кола. По-лесно е да се последва самотна кола на заснежен път, отколкото човек и пълен влак.
	Халек кимна и се заслуша, щом тя продължи:
	— Почни, че тези двамата си нямат доверие един на друг. Виж само какво става с мястото на взимането. Не мисли, че ще оставят Джейни далеч оттам, защото след като привършат този кратък танц с телефонните разговори — ако единият потвърди получаването на парите, другият ще изхвръкне като тапа от шише, опитвайки се да го хване, преди да е драснал. Повярвай ми. Дори ми се струва, че стрелецът не вярва напълно на другия, така че ако онзи, който вземе парите, му се обади и каже: „Застреляй момичето, няма пари“, той няма да го направи. Това бе гениалното на петте хиляди, Спайк. Вече доказа, че си добър в това отношение. Тогава какво би направил стрелецът?
	— Не знам — каза Халек.
	— И аз, но се обзалагам, че той ще се поколебае преди да стреля, дори след като му се обадят.
	— Какво искаш да кажеш?
	Тя сви рамене.
	— Това означава, че разполагаме с малко допълнително време. Как ще го използваме?
	— Ще я прикриваме.
	— Ами Яно?
	— Щом научим кое място са избрали, трябва да го пратим на няколко пресечки, но да не се вижда. Може да седи в кола без отличителни знаци.
	— Съгласен.
	— Ще го държим на скрито място, докато изстрелят първия изстрел, после го пускаме да действа.
	— Код Три.
	— Трябва да приготви колкото се може повече бързи коли да се виждат и да имат връзка помежду си — каза й Халек.
	— Не знаем къде е, къде ще се крие — напомни му тя. — Диаметър от хиляда и осемстотин метра наистина е голямо пространство.
	— Няма значение — каза й той. — Както ти каза, парите са в партньора му, той е затънал и алигаторите всеки момент ще го захапят по задника. Мисля, че ще гледа да се измъкне от тресавището, където и да се намира.
	— Който и да е той — добави Дебра. — С което стигаме до въпроса за федералните. Хайде да видим дали те няма да открият кои са тия гадове.
	— И за колко време трябва да стигнем до Джейни, преди да е замръзнала.


>	Двайсета глава

	Лу Сканън от чикагското ФБР се хвана за кръста и се изпъна, проряза го болка, после дръпна ръката си, потърка дебелия си врат, поклати глава и продължи да обикаля около високоговорителя, очаквайки с нетърпение връзка. Докато минаваше покрай месинговия пепелник, Сканън вдигна запалената пура, пъхна я между устните си, дръпна дълбоко и издиша, с дима нашари въздуха на кабинета. Като сведе изпълнените си с напрежение очи към един млад агент, Сканън излая:
	— Е?
	— Отговаря на пейджър, сър.
	— И на тези учени им плащат? За какво? — развика се той.
	През силен статичен шум чу как някой се прокашля и после:
	— Тук е Чип Фронт.
	— От Военноморската изследователска станция ли? — попита Сканън, тъй като искаше да се увери.
	— Да.
	— Лу Сканън от ФБР.
	— Получих разрешителното си миналата година. Още не е изтекло, за да го подновявам…
	Сканън го прекъсна:
	— Не се обаждам за това. Имаме нужда от вашия опит.
	— Да?
	— Искаме да знаем колко дълго средно би могъл да издържи човек на около минус дванайсет, минус петнайсет градуса при вятър от петнайсет до двайсет?
	— Първо — питате ме при определена температура от дванайсет до петнайсет градуса средно или искате да знаете и двете? Второ — в какво измервате вятъра — в мили или във възли? Трето — каква е относителната влажност на въздуха?
	— По дяволите, какво значение има? — избухна Сканън, поглеждайки часовника си.
	— Има голяма разлика — отвърна веднага Фронт абсолютно равнодушно. — Ако искате да знаете колко дълго ще издържи човек, да кажем при средна влажност, имайте предвид, че когато отделяме влага, ние се охлаждаме и колкото по-влажен е въздухът, толкова по-бавно губим собствената си топлина.
	Сканън прецени горе-долу условията навън и каза:
	— Добре, минус шестнайсет градуса, скорост на вятъра девет метра в секунда, относителна влажност седемдесет и пет процента.
	— Мъж или жена?
	— Жена, момиче — отвърна му рязко той. — Какво значение…
	Фронт отговори с равен, сух тон, който съобщаваше факти:
	— Жените имат допълнителен слой тлъстина, по-добре са изолирани, живеят по-дълго. Колко килограма е?
	— Какво?
	Фронт отговаряше задълбочено, макар да вбесяваше Сканън, и обясни:
	— Колкото е по-голямо тялото, толкова повърхностната площ е по-малка пропорционално, или кожата, отнесена към масата и тялото по-добре се предпазва.
	— Говорим за момиче, какво, Майлс? — обърна се рязко към младия агент. — Двайсет и седем килограма ли?
	— По-скоро двайсет и два — предположи Майлс. — На същата възраст като моята дъщеря е.
	— Значи двайсет и два килограма — извика Сканън.
	— Облекло?
	— Не знам дали е била с панталон или пола този ден. Майлс?
	Преди Майлс да отговори, Фронт се намеси:
	— Не искам да кажа с какво точно е била облечена, а да знам каква част от тялото е била покрита и се е използвала изолационната сила на материята.
	— Била е облечена като за училище в ден, когато температурата е била минус четири градуса, слънчево. Помогни ми, Майлс!
	Майлс преглътна извинително, че не е успял да предвиди и отговори:
	— Според сведенията, била е с плисирана вълнена пола, бели три четвърти чорапи (смес полиестер и вълна), обувки с катарама, палто с подплата с вътрешно затваряне с цип и външни копчета, с качулка, непромокаема, както и самото палто. С тези данни разполагаме.
	— Била ли е суха? — попита Фронт.
	— Не е взимала душ, по дяволите, човече. Разбира се, че е суха! — изръмжа Сканън и пак погледна часовника си.
	Фронт отговори твърдо, очевидно Сканън не можеше да го обърка.
	— Не, не това исках да кажа, господин Сканън. Тъкмо децата, за разлика от големите, обичат да се търкалят навън, особено в сняг, който по-късно се стопява върху дрехите им. Когато се намокрят по този начин, водата започва да смуче топлина от тялото им с анормална скорост в сравнение с въздуха и вятъра. По тази причина летците, когато паднат в ледени води, умират само след няколко минути.
	— Нямам нужда от проклетата ви лекция, Фронт, необходим ми е отговор.
	Сканън чу как Фронт въздъхна, сякаш разговаряше с дете, а след това даде обяснение:
	— Вашето малко момиче, което тежи двайсет и два килограма, облечено по този начин, не измокрено, ако се движи при температура минус шестнайсет градуса, при скорост на вятъра девет метра в секунда, при седемдесет и пет процента влага, защитено от палто, ще може да издържи трийсет минути преди да бъде подложено на изпитание.
	— Подложено на изпитание ли?
	— Когато механизмът на тялото, произвеждащ топлина, не може да навакса загубата й поради външните условия.
	— Значи трийсет минути?
	— Ако е облечено както ми описахте, първо краката му ще замръзнат, защото не са защитени.
	— Нещо друго?
	— Трябва да се пази да не се мокри.
	— Иначе? — попита Сканън.
	— Иначе състоянието му ще се влоши по-скоро, може би след около петнайсет минути.
	— Каква е ролята на факторът Исус в тази ситуация?
	— Веднъж като мине първия праг, не ви остава много време.
	— Кажете по-точно — поиска Сканън, дъвчейки върха на пурата си както куче дъвче кокал.
	— Още пет до седем минути — каза му Фронт.
	— Сигурен ли сте?
	— Напълно сигурен — отвърна Фронт с равен глас. — Голяма част от данните, с които разполагаме, са взети от войната с Корея, където знаехме точно колко дълго нашите мъже са навън, с какво са облечени, при какво време.
	— Благодаря — каза Сканън, макар в тона му да не се усещаше никаква благодарност. А Фронт завърши с механичния отговор:
	— Няма защо.
	— Обади се и кажи на Яновски — нареди Сканън на Майлс. — Кажи му да предаде съобщението на Хавлечек.
	— Халек — поправи го Майлс.
	— Както и да е — каза Сканън и направи жест с пурата си. — Сега да се обърнем към Министерство на отбраната за тези уволнени от тях, дали са извадили отпечатъците от скривалището и да видим какво представляват.
	— В момента ми звънят от Пентагона — каза Майлс.
	— Прехвърли ги на високоговорителя. А ти търси Яновски. Веднага.
	Майлс скочи и излезе бързо, докато Сканън зае неговото място, облегна се на стола, докато таванът зае цялото полезрение пред очите му, чу звъна, а после гласа:
	— Говори полковник Брайтън от отдел „Личен състав“ на Въоръжените сили. Какво мога да направя за вас, господин Сканън?
	— Искам да знам имената на неотдавна уволнени служещи при вас и лишени от почетни знаци, после работили в ЦРУ и уволнени оттам през, да кажем, последната година, година и половина. С опит като: леководолази, нелегална дейност, проникване в тила на противника, командоси, нещо подобно. С неблагоприятни психологически характеристики. Особено искам да знам дали сте открили отпечатъците, които ви изпратихме.
	— Тъкмо копираме получените от вас отпечатъци, работим по тях по спешност, но става бавно. Бихте ли ни помогнали да стесним обхвата? Разбирам, че смятате, че са измежду двеста двайсет и седемте уволнени от всички служби през последната отчетна година.
	— Двеста двайсет и седем ли? Толкова много? — разфуча се Сканън. — Ами започнете да ги търсите. Задраскайте военновъздушните сили. Задраскайте всичко от армията освен специалните части.
	— Чакайте да проверя — каза Брайтън. — Приемам, че ги търсите сред уволнените от специалните части, от флотата и от военноморските сили?
	— По-скоро командоси — уточни Сканън. — Леководолази, както казах, занимавали се със секретна дейност.
	— За да стесним, предлагам да погледнем в „Тюлени“ на Военноморските сили, морско разузнаване, армейски специални части.
	— Давайте, давайте — каза Сканън и погледна часовника си.
	— Вече работим на терминал по описанието — обяви Брайтън.
	Мълчание, после се чу:
	— Ето, сведохме ги до двайсет и двама.
	— Все още са твърде много — изръмжа Сканън.
	— Предлагам, ако се интересувате от опит с леководолазни апарати, изцяло да махнем специалните части.
	— Направете го.
	— Петнайсет.
	— Много са.
	— Може да се опитаме да изпуснем морското разузнаване, освен тренираните за леководолази.
	— Карайте — каза Сканън.
	— Петима.
	— Колко от тях са от Средния Запад, може би родени или израсли и завършили училище в Чикаго?
	— Сега ще проверя тези файлове.
	Мълчание. Сканън провери часовника си, откри, че си подсвирква.
	— Хайде, хайде — докато полковник Брайтън се обади:
	— Нито един.
	— Нито един?
	— Точно така.
	Сканън се изненада, не бе го очаквал, чудеше се дали да продължи и попита:
	— Този файл осъвременен ли е?
	— Файловете бяха попълнени, проверени и потвърдени по електронен път преди два дни.
	— Някакви предложения?
	— Някакъв криминален ли търсите, сър?
	— Какво?
	— Криминален ли ви интересува?
	— Да — призна Сканън, тъй като друго не му дойде на ум, за да отговори.
	— Дали да не прегледаме Осма секция?
	— Какво е това?
	— Осма секция са уволнени поради психическа нестабилност, по-специално психози, дълбоки неврози и мания за величие, социопатично поведение или крайно неподчинение, обяснявано като проява на спонтанно умствено разстройство.
	— Луди?
	— С различни психически проблеми.
	— Дайте ми списък на лудите, да видим дали някой няма да съвпадне — каза му Сканън, почеса се по врата и стисна очи, усещайки как времето изтича.
	— Чета — каза му полковникът.
	Сканън започна да барабани с пръсти.
	— Х-м-м — изсумтя полковникът.
	— Х-м-м какво?
	— Тук имам един военноморски „Тюлен“, попаднал в Осма секция преди два месеца, роден в Скоки, трениран за гмуркане в арктически води на Големите езера, описан от инструкторите като умен и съобразителен, но прекалено независим. Не се подчинява на заповеди, действа самостоятелно. Ориентиран право към целта. Проявил силна реакция при объркване, дълбоко вкоренен страх някой да не го предаде, прояви на патологично недоверие.
	— Параноик?
	— Имало е подозрения, но непотвърдени, за временно умствено поражение.
	— Какво ни говори това?
	— Това бе същото положение, в което се намираше Дейвид Берковиц, синът на Сам Убиеца от Ню Йорк. Тези хора чуват гласове, смятат, че са изпратени с божествена мисия, виждат успеха като предсказан от божествени сили, вярват, че мисията им е да спасят света, самите тях, а понякога виждат себе си като пратеници на Бог или съдбата. Този човек е служил като военен съветник на муджахидините в Афганистан, виждал мисията си като пророк и спасител от комунистическото варварство, опитал се, според докладите, да поеме ръководството на партизаните, наложило се да бъде отзован. Когато пристигнал заместникът му, той се опитал да го убие, евакуирали го упоен. Беше освободен без почести и мина на частна работа.
	— Къде?
	— В Чикаго. Всъщност в Сисеро.
	— И кой е той?
	— Името му е Уейд Барнс Хансен.
	— Може ли да стреля?
	— Според записаното е специалист по стрелба с пушка. Трениран снайперист. Специалист по тайно проникване, измъкване. Казва се, че е получил специалността си със 742-милиметрова снайперистка пушка „Драгунов“, плячкосана от Съветските елитни сили.
	— На какво разстояние стреля?
	— „Драгунов“ ли? Добър стрелец може с единствен изстрел да улучи трийсетсантиметрова цел от осемстотин метра разстояние.
	— Боже мой! Та това е почти половин миля!
	— Това е добрата новина — каза полковник Брайтън. — Ако ви интересуват убийства, което не е моя работа, бих искал да ви предупредя, че пушката „Драгунов“ може да стреля откос всеки три секунди полуавтоматично. С други думи, не е нужно той да убие с един изстрел. На всеки три секунди той има възможност да улучи.
	— И той може да го прави?
	— Всеки с неговата подготовка, господин Сканън, може да пробие дупка в човешкото тяло от хиляда метра разстояние.
	— И смятате, че би убил?
	Мълчание. После се чу:
	— Господин Сканън, Хансен не е писал памфлети в Афганистан. Не мога да ви кажа колко ковчези е напълнил. Да кажем, че е бил доста зает.
	И сега, помисли си Сканън, този зает, обхванат от параноя механизъм за убиване или някой почти като него, е навън, чака недоверчиво парите да бъдат оставени, с пръст на спусъка на пушка, насочена към сърцето на малко момиче от разстояние повече от деветстотин метра, заел позиция, която на никого не е известна, към място за среща все още необявено, до която оставаше по-малко от час.
	— Вижте дали можете да сравните отпечатъците, които ви изпратихме, с тези на нашето момче. И ако има нещо друго, можете да ми се обадите тук, полковник.
	— Ще бъде направено.
	— Благодаря — каза той с равен глас и затвори.
	Майлс се втурна в стаята, щом той остави слушалката.
	— Яновски е информиран, господин Сканън. Той каза, че ще направи всичко възможно да съобщи на Халек.
	— Чудесно — каза Сканън. — Отново влез във връзка с него. Кажи му, че този път май имаме истински заподозрян, мъж с пушка, който може да убие човек от половин миля разстояние, трениран да се крие и бяга, истински супер Рамбо. Кажи му, че ни остава един час, докато разберем къде се намира. Майлс, и още нещо.
	— Да, сър?
	— Попитай го колко дълго още ще процедира като аматьор.
	— Моля?
	— Майлс? — Сканън изсумтя силно, почеса се по брадичката и се усмихна. — В случай че не си разбрал, застанали сме точно по посока на вятъра в ураган, в който ще избухне мегатон лайна. Ако това се случи, никой няма да се измъкне и да запази хубавата си миризма. Разбираш ли накъде бия?
	— Да, сър.
	— Кажи на Яновски, че искам да чуя какъв е планът му.


>	Двайсет и първа глава

	— Трийсет минути — каза му Дебра с въздишка. — Или може би трийсет и пет.
	— Това ли е всичко? — попита Халек.
	— Така казват експертите от Вашингтон — сложи нежно ръка на рамото му и го притисна. — Ей, добре ли си?
	— Бил съм и по-добре.
	Чу я, че пали цигара, усети парливия дим, въздържа се и не й каза, че ще умре като пуши. Тя се закашля, отново дръпна, издиша. После я попита:
	— Ти добре ли си?
	— Горе-долу.
	— Колко е часът?
	— Четири и трийсет и пет.
	— Как е светлината?
	— Все още е светло. От облаците изглежда по-тъмно. Стеле се мъгла.
	— Колко още ще се вижда?
	— Половин час?
	— Скоро ще се обадят. — Логическо предположение, но в него се съдържаше молба и отчаяна надежда, че все още съществуваше начин да изиграят играта така, че Джейни да остане жива. Това бе онази част от плана, до която той мислеше, че никога няма да стигнат — размяната на пари за живот. Въпреки всичко бе замислил това като последна мярка. Как можеше да предположи, че снежна буря и сърдечна криза щяха да ги принудят да играят покер, да блъфират, да се опитват да я вземат без парите, без всъщност да имат какво да разменят за нея.
	— Спайк? — Усети някаква нова нотка в гласа й, която не бе музикална. Моментално я осъзна и застина. Възможно ли бе? Дали вече не са намерили Джейни мъртва?
	— Какво? — попита рязко той и обърна глава натам, където смяташе, че тя е застанала.
	— Яно иска заместник.
	Бръкна право в раната му.
	— Не може — отговори той направо.
	— Спайк, ти свърши много работа. Само че нямахме късмет. Сега остава полицията да си свърши работата.
	— Дори да се съглася — каза той, докато крачеше в кръг, — което няма да направя, не можем да обърнем нещата по този начин.
	— Ние наистина…
	Той я прекъсна.
	— Малкото момиче прекара последните няколко дни, изживявайки най-страшните мигове от живота си в ръцете на непознати. Сега отиваме да я приберем, нямаме пари, които да разменим за нея и онова, от което тя най-много се нуждае, е някой да се грижи за нея, за да не побегне, да не се превърне в движеща се мишена за куршумите и студа, затова трябва да види някого, когото познава и на когото вярва.
	— Разбирам те — довърши изречението и дръпна силно от цигарата.
	— Нека да караме по план. — Както замисляха, щяха да използват кола с лампа на покрива, без обозначителни знаци, лампата щяха да свалят на няколко пресечки преди мястото, където и да бе то. Щеше да ги следва такси. Преди да стигнат до уреченото място, Халек щеше да се прехвърли в таксито, което щеше да го откара по останалия път, да го остави и да си замине. Той щеше да носи защитно одеяло, покрито с обикновено, да отиде с него до Джейни, да й поръча да се завие изцяло с него, за да й бъде топло. После щеше да отиде и да се обади по телефона за последен път, нямаше да бърза, за да печели време и оттук нататък планът зависеше от много несигурни неща, а после щяха да видят какво щеше да стане. Каквото и да се случеше, ако успееше да покрие Джейни и към мястото бе тръгнала охрана, тя щеше да бъде спасена. Само това имаше значение.
	— Там ще бъдеш съвсем сам — каза тя.
	— Опитахме и по друг начин. Не стана.
	— Грешката не беше твоя.
	— Грешка или не, това е положението. Вече няма начин да го променим.
	— Ще бъдеш сам срещу снайперист, Спайк.
	— И това не мога да променя.
	— Слушай. — Той чу как тя за последен път издиша дима, потисна неизразения яд, понеже бе объркана, гласът й трепереше и явно бе готова да се разплаче. — Аз виждам, но и аз бих се изплашила до смърт, ако бях там сама и някой ме държеше на прицел от шестстотин метра, но не знам точно откъде, не бих и разбрала, дори и да търся с очи дима от първия изстрел, и може би тогава всичко щеше да свърши. Виж какво, Спайк, те май знаят кой е той…
	— Вече съм го чувал това.
	— Мислех, че не сме направили нещо, за което да ни упрекваш.
	— Съжалявам. — Всъщност не бе сигурен, че съжалява. Следата Валитано-Спирос беше пълна глупост, стечение на обстоятелствата. Мислеше, дори в този момент, че двамата — Яновски и Сканън, са го знаели през цялото време.
	Дебра продължи оттам, където бе прекъснала.
	— Той е първокласен стрелец. Кой знае къде е. Истински параноик. Ако усети, че е предаден, ще стреля.
	— Имаш ли друг план?
	— Нека аз да отида за Джейни.
	Халек поклати глава.
	— Не чуваш ли какво ти говоря — изрида тя. — За бога!
	Той се пресегна и изтри бузите й.
	— Да отиде професионалист, а?
	— Отговорът пак е не.
	— Спайк, аз виждам! Мога да видя как дулото блясва и от него излиза пушек. Мога да чуя…
	— Аз също мога да чуя — отвърна й той рязко — и да определя от коя посока идва. Ако не съм убит и някой ме гледа с бинокъл, нека да погледне накъде соча, докато лежа по корем в снега, някъде в тази посока ще е снайперистът. След всичко, което изприказвахме и направихме, именно аз трябва да отида.
	— Защо?
	— Защото не мога да остана да живея като зрител, ако двете с Джейни бъдете убити.
	— Ти също ли?
	Той кимна с глава и се усмихна.
	— Страхотно време да се влюбим, нали?
	— Правим каквото можем.
	— Просто остани жива още един час.
	— Ще ти осигурят тактическа подкрепа.
	— В смисъл?
	Дебра въздъхна, после се опита да му обясни.
	— Щом ни се обадят, преди да тръгнем, ще съобщим на Яновски мястото. Той има команден център. Ще изпрати три екипа, които ще използват коли без надписи. Ще заемат позиции в този кръг и ще започнат наблюдение. Може да хванат стрелеца преди да е открил огън.
	— Може и да не го хванат — каза Халек.
	— Те са добри — възрази тя.
	— Не искам да провалят всичко, като го дебнат.
	— Няма да го провалят. Планират да му направят нещо като примка изотзад. Където и да е, ще се намира вътре в обградения от тях кръг.
	— Какво друго?
	— Ще използват насочени микрофони и след първия изстрел ще разделят района на триъгълници. Как, по дяволите, ти се струва?
	— Ако не умра, смятам, че е страхотно.
	От лявата страна телефонът започна неистово да звъни. Навън вятърът брулеше високата сграда толкова силно, че стъклата на наблюдателната тераса тракаха. Джейни бе някъде навън. Той вдигна рязко слушалката и каза:
	— Халек.
	— Насочете телескопа на югоизток. Виждате ли я?
	Халек покри микрофона на слушалката и прошепна посоката на Дебра.
	— Не. Бъдете по-точен.
	— Остров Нордърли. На игрището. Може би изглежда като точка.
	Отново закри микрофона на слушалката и прошепна:
	— Остров Нордърли. Игрището — после каза на обаждащия се: — Задръжте. Тук съм сам, а кабелът на телефона не стига до телескопа. Момент. Веднага се връщам.
	Отиде, където знаеше, че бе Дебра, която въртеше телескопа и търсеше с очи.
	— Да — прошепна тя. — Виждам я. Или поне виждам нещо. Потвърди. И да тръгваме.
	Халек се върна при телефона, опита се са прикрие страха си и каза:
	— Потвърждавам.
	— Тръгвайте. Има телефонен апарат на източната стена на обсерваторията. След като проверите стоката, обадете се. Давам ви двайсет минути.
	— Двайсет минути?
	— Точно така.
	— Ние сме на върха на Сиърс Тауър!
	— Улиците са пусти, Халек. Просто карайте бързо. Чакаме. — Линията прекъсна.
	— Да тръгваме — обърна се той към Дебра.
	— Да позвъня на Яно — настоя тя.
	— Тръгвай! — каза той.
	Тя набра номера, каза:
	— Остров Нордърли, Мейгс Фийлд. Тръгваме.
	Хвана здраво с ръка лакътя на Халек, поведе го към асансьора и натисна копчето за надолу. Почти веднага дойде асансьор. Те слязоха до средата на сградата, там веднага се прехвърлиха на другия чакащ асансьор и бързо се спуснаха към фоайето.
	Когато асансьорът стигна нивото на улицата, надеждата на Халек замря. Страхът започна да се прокрадва в него, разтуптя сърцето му. Преди да се е съвзел, вратите се отвориха и Дебра го повлече напред, шепнейки:
	— Хайде, Спайк, не се плаши.
	Умът на Халек заработи на бързи обороти. На самотен полуостров на около три километра и половина, брулена от свирепи ветрове, Джейни седеше върху снежно одеяло и чакаше. Да я спасят? Или пък някой куршум и студът първо щяха да й видят сметката? Кое от двете?
	Вратите на сградата рязко се отвориха и се чу електронно жужене. Студът го блъсна и го ужили, той застина, толкова му беше трудно да върви, че се наложи да се обърне настрани и едва удържайки на напора на вятъра, тръгна. Малки парченца лед падаха от небето и го удряха по лицето, сковаха устните му, караха зъбите му да тракат. Всичко това се случи за няколко секунди. Независимо че беше с палто, студът бе безмилостен, не прощаваше.
	Дебра продължаваше да го дърпа, гласът й се прекъсваше от вихъра и едва стигаше до него.
	— Хайде да вървим — каза тя, натисна главата му, изричайки „наведи се“, и го пъхна в полицейска кола.
	— Ковалски е тук, господин Халек — изрече дълбок глас от предната седалка, последвано от: — Трябва да тръгвам.
	Ковалски сигурно натисна здраво газта, защото Халек се залепи за седалката. Под него гумите, загубили опора, понесоха колата в сухия като пудра сняг.
	— Към Чери топ — нареди Дебра на шофьора.
	— Тръгвам натам.
	— На изток до Стейт, после на юг до Рузвелт. Да не загубим таксито.
	— Да загубим такси ли? — присмя се Ковалски. — Шегуваш ли се?
	— Готов ли си, Спайк?
	Устните му изрекоха „готов“, но бунтът в стомаха му казваше нещо друго.
	Дебра продължи:
	— На Рузвелт прехвърляме Спайк в таксито. Щом те остави, казваш му да си тръгва.
	_Една мишена по-малко_, помисли си Халек. Без да мисли, попита:
	— Не може ли първо да опитаме да настаним Джейни в таксито?
	Дълбокият глас на Ковалски провали надеждите му.
	— Представете си, че стрелецът има куршуми с тефлоново покритие. Минават и през мотора на колата. Таксито няма да послужи за прикритие. Трябва да заловим мъжа.
	— Само ме закарайте дотам — каза Халек.
	— Телефонът ще звъни за теб. Знаеш номера, остави го да звъни. Иди при него веднага след като покриеш момичето. Ако не го направиш, онзи ще реши, че искаш да печелиш време — посъветва го Ковалски.
	— Наистина ли? — поиска да знае Халек.
	— Съвсем сигурно — каза му Ковалски. — След пет минути десетина уреда с инфрачервени лъчи ще започнат да претърсват околността, опитвайки се да го засекат.
	— Това колко време ми осигурява? — попита Халек.
	— Не разчитай на това — каза му Дебра. — Не чакай. Карай по план, сякаш ние не съществуваме. Провери как е Джейни, покрий я. Кажи й да лежи, за да й е по-топло и да бъде покрита. Иди до звънящия телефон, на него Брайън те чака. Кажи му да остави парите, но бавно. След като онзи вземе куфарчето, Сканън започва да действа.
	— Колко дълго ще бъде това? — Халек все пак искаше да знае.
	— По дяволите! — извика Ковалски и изви волана на колата. Зад тях изсвири клаксонът на таксито. — Ако още един такъв тъпак ми се изпречи, ще имаме късмет, ако въобще стигнем — изръмжа той.
	— Хайде, стига — каза Дебра. — Колко време ще отнеме?
	— Точно седем минути.
	— Има ли начин да ни видят? — попита Халек.
	— Никакъв — отговори Ковалски. — При тая бъркотия и многоетажни сгради.
	— Само кажи на шофьора да заминава колкото се може по-бързо — каза Дебра.
	— Колко време мина? — попита Халек.
	В главата му тиктакаше часовник, стрелките му отброяваха не минути, а загуба на топлина, цената на закъснението се измерваше не в изтичащото време, а в живота, който можеха да загубят. Той много малко стоя навън и студът го скова. Сега, точно в този момент, Джейни седеше върху снега. Каквото и да показваха изчисленията, той знаеше, че колкото бе чувствителна към студ, тя вече измръзва. Колко ли ще издържи? Той стисна твърдото защитно одеяло в скута си и изведнъж изпита благодарност както за това, че е вълнено, така и че е защитно. Трудно бе да се открие стрелец, всичко все още му се струваше нереално. Не можеше да си представи какво чудовище би убило невинно дете за пари. А студът? Студът бе съвсем реален. И ужасен.
	— Девет минути изминаха от обаждането — каза му Дебра, — станаха десет.
	— Далеч ли сме?
	— Остава ни една пресечка до прехвърлянето — обади се Ковалски.
	— Готов ли си? — попита Дебра.
	Той пое дъх, издиша.
	— Готов съм.
	Колата отби и намали. Таксито спря до тях, свали прозореца и попита:
	— Ей, хора, готови ли сте?
	След като Халек влезе при него, той се обърна.
	— За къде?
	— Остров Нордърли, планетариумът — каза Халек.
	— По дяволите — отвърна той. — Там може да умрете от студ.
	— Точно така. Да тръгваме. И по-бързо.


	Като стигнаха до остров Нордърли, гумите на таксито се забиха в дълбокия сняг, времето, с каквото Джейни не разполагаше, летеше. Халек почти усети как шофьорът се озърна наоколо и каза:
	— Ей, там навътре има нещо.
	— Пакет — отвърна Халек. — Трябва да го взема.
	— Глупости, пакет, мърда.
	— Приближете колкото е възможно, там ще сляза — каза му Халек. — После си тръгнете.
	— Но там има някой, който замръзва, човече!
	— Не е ваша работа. Просто си тръгнете.
	— Ама ти не виждаш бе, приятел. Как ще…
	— Давам ви четирийсет долара повече… — подаде парите на шофьора, — за да тръгнете.
	— Какво по…
	— Тръгвайте.
	— Сигурен ли сте?
	— Сигурен — каза той и излезе навън на вятъра.
	— Късмет, приятел. Ще ти е нужен.


	Халек се сви, пъхна ръце в джобовете си и с мъка започна да крачи в хапещия вятър, повдигаше високо коленете си в дълбокия сняг, на места навят на преспи. Зад гърба си откъм стената на планетариума чуваше звъна на телефона, който му служеше като фар в морето от тъмнина и който щеше да му помогне при обратния път. Напред пред него беше Джейни, но не можеше да я види. Тъй като не я чу, викна високо:
	— Джейни!
	— Чичо Спайк!
	Беше жива!
	— Идвам.
	— Не мога да те видя.
	Какво ли са й направили?
	— Какво? — попита той.
	— Очите ми са завързани. И аз съм като теб.
	— Продължи да говориш, Джейни. Ще стигна до теб.
	— Не мога и да се движа.
	— Защо?
	— Завързана съм — извика тя.
	— Идвам. Сега не се опитвай да мърдаш. Продължи да говориш.
	— Тук съм, Спайк. Тук съм! Насам!
	Халек приведе рамене още повече, започна да си проправя път през хапещия сняг, навят на купчини и покрит с ледена коричка след като бе навалял през нощта, студен и твърд като смърт, той виеше към него, удряше го и го блъскаше като някакъв пиян скандалджия, сила, по-голяма от живота и странно жива, изпълнена с празен безсмислен гняв, захапваше го отново и отново на пронизващи пориви, а в това време краката му се хлъзгаха, затъваха и дълбаеха криволичеща пътека в студения и твърд като чакъл сняг, който хрущеше под тях. Приведе се още по-силно, продължи да върви напред, едва вдъхваше задушаващия леден въздух.
	— Спайк, побързай! Много ми е студено!
	— Идвам — извика той, зъбите му вече тракаха, невидимият вятър като чудовище развяваше защитното одеяло, което стискаше под мишница. Внимаваше за него като за собствения си живот. Продължаваше да следва чуруликащия й глас, но чуваше само как повтаря:
	— Насам!
	_Колко ли остава още, Халек?_ Играеха тази игра в училището за слепи, приучаваха ушите си да определят посоката и разстоянието, откъдето идваше звукът, това на пръв поглед безцелно упражнение, за което казваха, че някой ден би могло да спаси живота им, сега му помагаше да спаси друг живот. Почти веднага промени посоката и прецени, че е на около двайсет и пет метра от Джейни.
	— Говори ми, Джейни.
	— Насам, Спайк, насам!
	Той продължаваше да затъва в дълбоките преспи, по панталоните му полепна сняг, всяка крачка представляваше борба, неговите крака бяха първите, които стъпваха в тази част на игрището. Сега при всяка крачка вдигаше високо колене, за да отърсва залепващия по обувките му сняг. Ако не го правеше, щеше да се спъне, да падне или да затъне на място. Вдигнал одеялото високо, продължи към Джейни, която вече бе на около пет метра точно пред него.
	— Чувам, че идваш, Спайк!
	След две крачки Халек се блъсна в нея, падна, продължаваше да стиска одеялото, прегърна я, свали превръзката от очите й, напипа китките й, развърза въжето, разтри ръцете й, за да стимулира кръвообращението. После развърза краката й. И може би за пръв път, откакто бе отвлечена, тя се отпусна и заплака.
	— _Страх_ ме беше, Спайк. Толкова ме беше страх.
	— Знам — прошепна той.
	— Може ли сега да се върнем вкъщи?
	— Не точно сега. След няколко минути.
	— Много ми е студено.
	— Знам. Потърпи още мъничко. Сега искам да ме чуеш много внимателно, както винаги си ме слушала.
	— Добре — изхълца тя.
	— Слушаш ли ме?
	— Да.
	— Докато се обадя по телефона, Джейни, само трябва да позвъня, искам да се увиеш в това одеяло — подаде й го, — да легнеш върху снега и силно да се изпънеш. Покрий се цялата, за да не мръзнеш. Одеялото ще те предпазва от вятъра. Особено главата ти, Джейни. Увий цялата си глава.
	— Добре.
	— Чакай ме точно тук, докато се върна.
	— Добре.
	— Идвам само след няколко минути, обещавам.
	— Добре.
	— Случвало ли се е да не изпълня обещанието си?
	— Не.
	— Затова ме чакай тук. Каквото и да се случи, каквото и да чуеш, че става, стой под одеялото!
	Изправи се и тръгна към звънящия телефон, като осъзна за пръв път, че сега трябваше да прояви своята отговорност, че изчака дълго докато предприеме нещо, че се опитваше да се изкара най-умния, най-правия, че до известна степен играеше за живота на Джейни сякаш тя беше пионка от игра и всъщност несъзнателно си мислеше, че ако нещата не потръгнат, щеше да подреди пионките на изходна позиция и да започне отново. Но положението не беше такова и никога не е било. Сега беше навън, сам, изложен на куршумите, уязвим и повече от безпомощен, чудеше се дали има някакво преимущество, какво би могъл да направи, за да спаси и двамата от куршумите на снайпериста.
	Стигна до звънящия телефон, вдигна слушалката и чу гласът на Дебра да казва:
	— Добре ли е тя?
	— Измръзнала, но е добре.
	— А ти?
	— Засега…
	— Обади се — каза тя.
	— Веднага.
	Щом тя прекъсна, той чу сигнала. Може би Лу Сканън и неговите хора от ФБР щяха да спечелят малко време. Може би, но Халек не разчиташе на това. Внимателно, една след друга, той набра цифрите, за да се обади на Брайън Гранвил, а в това време си мислеше дали докато се отдалечава от телефонния апарат някой куршум няма да прониже сърцето му.


	— Говори, Ковалски — каза Яновски, очите му гледаха съсредоточено „Мейгс Фийлд“ от наблюдателната кула за пресата на „Солджър Фийлд“.
	— Няма нищо — отвърна едрият полицай. — Близо до момичето има следи, няколко са, но върху повечето от тях е навят сняг. Въобще не знам къде се е закотвил тоя човек.
	— Работи на кръгове, като започваш от центъра, където седи момиченцето. Кажи ми има ли нещо подозрително в радиус, да речем, от сто метра. Виждаш ли някакво място, където би могъл да се скрие?
	— Разбрано — каза Ковалски. — Но вие мислите, че ще го видим ли? Искам да кажа един проблясък от изстрел, засичаме шума с акустичния уред, който Сканън ни даде, тогава го откриваме, няма начин да се изплъзне. Не виждам никакви лодки, нищо. Не че би могъл да тръгне на разходка при тези вълни. Нищо не хвърчи тук. Остават два начина да се измъкне, ако въобще се измъкне. Или ще кара кола, или ще плува.
	— Не прави предположения, Ковалски. Открий го.
	— Първите сто метра са само в сняг. Това е.
	— После?
	— На двеста метра няма нищо освен дървета, но не са достатъчно дебели, за да се скрие човек зад тях. Тук влизат пристанището за яхти и езерото от другата страна. В тристаметровия кръг се пада сградата на планетариума, откъдето Халек се обажда по телефона. Виждам него, никого друг. Четиристотинметровият кръг ни отвежда по цялата Солидарити Драйв, останалото е вода. Няма нищо освен покрити със сняг коли.
	— Има ли някой в тях?
	— Отговорът е отрицателен. Никой, никакво движение, няма източници на топлина.
	— Продължавай. Все още има голям обхват на пушката.
	— В петстотинметровия кръг Солидарити се слива с Крайбрежната улица. Има затрупани със сняг коли, изоставени. Изглежда, че собственикът на една от тях се е опитал да я извади, но се е отказал.
	— Нека някой да я провери.
	— Прието. В петстотинметровия кръг се пада и голяма част от езерото, също и от брега чак до Макормик Плейс. Задраскай го. Отново няма никой, никакво движение, никаква топлина. Според апаратурата никаква следа от акустични източници. Край.
	— Продължавай. Той е някъде там, копелето. Как мислиш, че момичето е попаднало там, а? Ангелите от небето ли са го пуснали?
	— Шестстотинметровият кръг става интересен — каза Ковалски.
	— Защо?
	— Шестстотинметровият кръг заема една част от Гранд Парк около нас тук в „Солджър Фийлд“. Не виждам нищо, но почти го подушвам.
	— Говори в микрофона, Ковалски, не те чувам.
	— Яно, приятелю. Според мен шестстотинметровият кръг е за чист изстрел. Отвъд този кръг вече става по-трудно, освен ако наистина е много добър стрелец.
	— Сканън е видял досието му, Ковалски, а отпечатъците, които взеха от скривалището, съвпадат. Отговорът е положителен и повярвай ми, наистина е добър.
	— Все пак в шестстотинметровия кръг не виждам нищо.
	— Мини на седемстотинметровия.
	— При седемстотинметровия става трудно. Там започва уличното движение, което е нормално, има източници на топлина като сгради, решетки, под които излиза пара, а тя издава шум. При осемстотин метра става още по-трудно, стигаме почти до жп линиите и до още сгради.
	— Жп линии ли каза?
	— Да.
	— Къде?
	— На юг, по-навътре от Крайбрежната улица.
	— Коя е най-близката улица, на която може да се паркира и да се наблюдава „Мейгс Фийлд“?
	Ковалски погледна през очилата си и провери на картата, преди да отговори:
	— „Калъмет“.
	— На какво разстояние е от най-близката жп гара?
	— На три и половина пресечки.
	— Идеално — каза Яновски. — Провери го.
	— Сержант! Но това ще бъде удар от петстотин и двайсет метра!
	— Знам — отвърна Яновски. — Продължавай. И още нещо…
	— Да?
	— Ще е някъде близо до телефонен автомат. Виж дали Деб не може да направи списък на телефонните автомати в радиус осемстотин метра около „Мейгс Фийлд“.
	— Смяташ, че той ще застане на открито?
	— Какво друго му остава?
	Ковалски сви рамене.
	— Да не е крадец? Може да влезе в някоя сграда. По дяволите, днес много са празни. Град, пълен с празни къщи и много телефони.
	— Може да е някъде там, напълно сигурен, че ще ни заблуди — излая му в отговор Яновски.
	— Тръгвам.
	Яновски отново се взря със старите си очи в терена наоколо, инстинктивно уверен в онова, което логиката предполагаше — че стрелецът не се е спотаил някъде на тайно място, а се цели от значително разстояние, разчитайки на способностите си и на броя на изстрелите и скоростта, с която натискаше спусъка, но от друга страна щеше да ограничи изстрелите си до минимум, тъй като с всеки от тях шансовете да открият местоположението му се увеличаваха. Параболичните микрофони щяха да са включени, а той щеше да се издаде от проблясъка на дулото, както и от посоката, в която снегът щеше да се пръсне, когато изстрелите попадаха в целта. А целта? Едно малко момиче. Погледна през бинокъла и забеляза колко тъничко изглеждаше върху снега. Ниско на земята. Дали Халек му е казал така? Явно го е разбрало, защото наистина лежеше на земята и почти не се забелязваше под одеялото. Стрелецът сигурно се намираше някъде нависоко, вероятно се готвеше да стреля от някоя сграда или път, минаващ високо, иначе би му било трудно да го забележи, докато се смрачаваше. Но дори да го забележеше, дали би могъл да го уцели? Може би. Целта все пак бе в обсега му, макар и на границата. Стандартните куршуми с медно покритие, изстреляни от осемстотинметрово разстояние с оборот 200 000 пъти в минута при скорост от осемстотин двайсет и три метра в секунда, можеха да го убият, ако го уцелеха, в случай че не беше покрито с предпазното одеяло. Обаче сега то бе покрито. Освен ако снайперистът използваше куршуми с тефлоново покритие, тогава ставаше опасно. При тях бе нужно само да се прицели добре. Ако стрелецът е опрял пушката на стена, не би било вероятно да пропусне целта. Само едно не би могъл да контролира — вятъра. Прииждащ на пориви от 9 метра в секунда, той би отклонил с десет сантиметра изстрелян куршум от разстояние 750 метра. За малка цел десет сантиметра може да бъде разликата между живота и смъртта.
	Но за Джейни Гранвил той можеше само да се моли. Нямаше голяма вероятност първият куршум да я пропусне. Каза си, че работата му не бе да я спаси. Нямаше начин да спре куршум в средата на полета му, нито да го отклони от траекторията му. Работата му беше да залови стрелеца. Независимо какво щеше да се случи с малкото момиченце, беше сигурен, че щяха да го заловят. При първия куршум щяха да знаят в коя посока да насочат вниманието и уредите си. При втория куршум щяха да засекат местоположението му. При третия — полицаите щяха да започнат да действат. Код Три. След четвъртия той трябваше да хвърли пушката и да побегне — всички пътища за бягство щяха да бъдат отрязани. При петия куршум те щяха да отвърнат на огъня. Стрелците от специалните подразделения, обградили „Солджър Фийлд“, само чакаха заповед за стрелба, след като им съобщят местоположението му, за да му върнат услугата, която той вършеше на Джейни Гранвил.
	Но само тези пет изстрела му бяха предостатъчни. Един би могъл да пропусне поради вятъра. Но ако стреля пет пъти, тя и Халек щяха да бъдат мъртви.


	Време за предаване на парите. Време за изчезване. Той се опитваше да не мисли за парите, стараеше се да не се тревожи за онова, което Тим би си помислил, когато ги получи, чудеше се дали Тим ще се покаже толкова глупав, че да се опита да избяга сам, реши, че и самият Тим знаеше, че винаги е в състояние да оплеска работата ако някой не го държи здраво за ръката. Затова стрелецът се настани на студа в една кола континентал, дъхът му излизаше като пара, знаеше, че в падащия мрак тъмните стъкла на колата го правят невидим, беше благодарен на снега, че е принудил един мързелив богаташ да изостави колата си в преспа отстрани на „Калъмет“ малко след завоя с Крайбрежната улица, все още недоумяваше какъв идеален късмет му се падна — колата, мястото, на което се намираше, тъмните стъкла, клетъчния телефон — използва го за последния си разговор с Халек и по него след минути щеше да получи предварително уговорения сигнал „Прието“ от Тим, сигнал, че лесният живот тепърва започва. Все пак, дори и сега не бе сигурен. Бизнес споразумение ли беше? Честно бизнес споразумение? В което се залага животът на дете? Толкова проста ли била работата? Или пък е толкова глупаво? Значи богатите смятаха, че всичко си има своя цена? Може би. Откъде би могъл да знае? Никога не е бил богат досега. Двеста хиляди долара без данъци. При тази мисъл му се завиваше свят.
	Затова се опитваше да не мисли за това, да държи нощния окуляр на пушката „Драгунов“, прикован към момичето, докато мъжът, както се бяха споразумели, сигурно Халек, се препъваше, докато крачеше към детето, държейки одеялото, което спомена, че ще носи заради него. Трогателно, макар че то щеше да има нужда от по-съществена защита от това одеяло. Провери непромокаемия си часовник и се увери, че всичко върви както бе разчетено по план. Скоро всичко щеше да свърши.
	Наближаваше пет часа, светлината се процеждаше от небето. Оставаха още двайсетина минути, облаците и зимата вече започваха да покриват земята със сенки. Само на фона на униформената белота на снега неговата цел се очертаваше безпогрешно. И същата тази белота, натрупана тук и там на преспи, се взривяваше в непроницаема завеса от снежинки, когато я връхлитаха силните пориви на вятъра, те клатеха и континентала толкова силно, че дулото на пушката „Драгунов“, облегнато на прозореца на колата, се тресеше от силата им. Това щеше ли да се отрази по някакъв начин, когато започнеше да стреля? Плащеницата от сняг щеше да кипне за секунди, нямаше място за криене, момичето и Халек трябваше да бягат стотина метра през дълбок сняг и да затъват в него. Нямаше къде да се скрият. Момичето нямаше смисъл да се моли. Цялата пушка, дълга метър и двайсет, се побираше в купето на континентала, беше я подпрял здраво на рамото си и на предното стъкло. При седемстотин и петдесет метра изстрелът можеше да му изиграе шега, ако не вземеше предвид вятъра и траекторията, както и склонността на самата пушка да праща куршумите малко вляво. Все пак мястото, което бе избрал, далеч от полуострова, в случай че тези честни бизнесмени бяха вдигнали на крак полицията, би ги накарало доста да огледат дори стъклата на колата да не бяха тъмни. Там, където се намираше, той имаше бърз достъп до жп гарата — само на три пресечки разстояние. Ако тръгнеше с колата, бе въпрос само на секунди. Ако тичаше, щеше да му отнеме минута и нещо. После щеше да се загуби в тълпата.
	Що се отнася до успеха на операцията, малка бе вероятността сделката да завърши на този етап. Пълнителят вече бе зареден, пушката — нагласена за полуавтоматична стрелба, на всеки три секунди можеше да изпраща куршум по петнайсетсантиметров кръг, разположен на петстотин и шейсет метра. Един изстрел не бе от значение. Разполагаше с десет куршума в случай на нужда, за да довърши работата си. Независимо дали имаше полиция, или не, нямаше да разберат къде се намира. Как биха могли? Дулото щеше да проблесне в самата кола. Куршумът щеше да падне сякаш от небето, тъй като щеше да стреля между сградите, които се издигаха от двете му страни. Като знаеше това и бе сигурен, че нямаше начин да го открият тук, както не успяха да го открият по кратките телефонни разговори, които проведе от скривалището си, в това бе абсолютно сигурен, започна да се отпуска, успокои леко сърцето си, избърса потта от дланите си. _Спокойно._ Наложи си спокойствие. Нищо не съсипва стрелеца така, както напрежението.
	Сега нямаше какво друго да прави, освен да чака, докато парите попаднат в ръцете на Тим. Толкова им трябваше. След това — нищо.
	Между изработените по поръчка единични седалки лежеше клетъчния телефонен апарат. Тим имаше номера му. При него беше другата цел. Проста работа, както казваше Халек. Дотук нямаше и следа от полицаи. Полицаи сега? Дори и да се появят, какво значение би могло да има? Натиска спусъка и момичето вече го няма. Халек също, за всеки случай, защото той единствен бе чул гласа му. Всичко щеше да отнеме секунда. Преди да открият къде се намира, той също щеше да изчезне. С пари или без пари, намираше се в безопасност.
	После го полазиха ледени тръпки.
	Ами ако заловят Тим?
	Тогава какво ще прави? Десет минути след като Халек вдигнеше слушалката на телефона до планетариума трябваше да застреля момичето. Ако досега Тим не беше получил парите, оставаше малко време. Ако партньорът му беше взел парите и бе избягал, той бързо трябваше да навакса. Докато момичето се намираше в опасност — под обстрел или ранено, всички щяха да се втурнат да го спасяват, нали? Значи разполагаше с достатъчно време.


	Халек се чувстваше прекалено нервен, за да набере номера, макар да го знаеше наизуст. Пръстите му бяха сковани, беше несигурен. При всеки удар на сърцето си усещаше дулото на пушка, насочено в гърба му. Затова натисна 0 и обясни на операторката, както го бяха учили в училището, че е сляп и помоли ако е възможно да го свърже с един номер. Отговорът винаги бе един и същ: „Разбира се“, произнесен с обичайния снизходително-успокоителен тон. Точно в този момент бе готов да го понесе.
	Чу се само едно позвъняване, преди гласът на Брайън да каже:
	— Спайк?
	— Джейни е жива, Брайън. Добре е.
	— Слава богу!
	— Но скоро трябва да я махна от този студ.
	— Значи е навън?
	— Сега е завита с одеяло, но и то няма да помогне, ако е за дълго.
	— Какво смяташ да правиш?
	— Ще се върна, ще използвам собствената си топлина, за да я държа топла, за да я закрилям. — Тъй като му се струваше невъзможно криминален престъпник да избере място само с един изход, Халек реши, че ако й помогне да върви към планетариума, завита с одеялото, а той да стои зад нея, снайперистът не би могъл да я застреля, ако не убие първо него.
	— Някаква следа от стрелеца?
	Въпреки че Халек не би могъл да знае какво е открил Яновски, почти усещаше дулото на пушката, насочено към гърба му. Въпреки всичко каза:
	— Никаква. Сега иди да оставиш куфарчето. Струва ми се, че има някаква уговорка за часа и онзи, който трябва да вземе парите, ще се обади на другия по телефона минути след като затворя, иначе той ще започне да стреля. Трябва да направим така, сякаш изпълняваме нашата част от споразумението.
	— Правилно — каза Брайън. — Внимавай.
	Халек не знаеше как сляп човек би могъл да се крие от куршуми, изстреляни от мощна пушка. Все пак каза:
	— Ти също. Щом оставиш куфарчето, веднага се махай оттам. Дори не се оглеждай. Нека хората на Лу Сканън да се оправят.
	— Добре. Късмет.
	— Да-а — отвърна и освен че се страхуваше, започна да се чуди какъв късмет би могъл да го чака сега, вдигна яката на палтото си, отново тръгна, брулен от вятъра, извика „Джейни!“ и чу заглушения й отговор изпод одеялото:
	— Още съм тук, Спайк!
	Той наведе глава, приведе се срещу вятъра, към тихия глас и вече всичко останало престана да го интересува. Най-сигурният начин да умре, независимо кой се целеше в нея, с пушка или не, бе чрез измръзване. Ако би могла да го избегне, трябваше да се раздвижи, колкото по-скоро, толкова по-добре.


	Лу Сканън пристъпи крадешком до колоната и погледна навън, косматата му ръка бе дълбоко в джоба, хванала радиостанцията. Зад гърба му келнерката в почти празния ресторант попита:
	— Още кафе, господине?
	Той се усмихна и каза:
	— Не точно сега, благодаря — раздразнен, че тя не прие големия бакшиш като сигнал да не се мярка повече.
	Без да бърза, тя се усмихна още по-широко, завъртя се с пирует като младо момиче, разтърси силно ханша си и тръгна към кухнята. Щом изчезна, Сканън извади радиостанцията и съобщи на десетината мъже:
	— В момента го оставя — докато наблюдаваше как Брайън Гранвил, както бе инструктиран, поставя куфарчето под пощенската кутия, разположена в средата на квартала на южната страна на „Хъбърд“ между пресечките „Уобаш“ и „Ръш“, обръща се без да гледа и отминава. _Идеално изпълнение. Може да пренася и наркотици_, помисли си Сканън.
	Две минути минаха, докато кола с четворно предаване — бронко, се появи, поднесе, преди да спре на пресечката на „Хъбърд“ и „Ръш“, изчака червения сигнал и после тръгна по посока към езерото. Дали не бе пусната за наблюдение? Сканън разполагаше с време, за да бъде търпелив.
	— Стойте по местата си — нареди на хората си.
	Те чакаха в складове или скрити зад врати, никой не ги виждаше, никой не би могъл да предположи, че са там.
	Минаха още три минути, докато една стара жена, навлечена с няколко ката стари дрехи, със завързана с кърпа глава, с лице, забулено с дълго шалче, явно заблудена и объркана, тръгна към ъгъла на „Хъбърд“ и „Уобаш“, после зави на север, където вятърът брулеше с пълна сила.
	— Мисля, че не — каза Сканън на хората си.
	Започна да мисли, че онзи, който трябваше да дойде да прибере куфарчето, е възприел изчакваща тактика. Вероятно в ден като днешния можеше да си го позволи. По улиците почти нямаше хора. Никой освен работниците по почистването, бездомните и някой като него, който нямаше избор. Когато мислиш за екзекуция на електрическия стол или за прекарване остатъка от живота си в затвора, всичко ти изглежда подозрително. И все пак ако той не се появи, сигурно знае, че някой безделник ще отнесе куфарчето, точно както се случи на Яновски предния ден с Кабрини. Този човек не може да очаква Халек да държи момичето навън на студа, докато си върти палците. Скоро нещо трябваше да се случи.
	Погледна часовника си.
	Наближаваше пет и двайсет, лампите на улицата светнаха.
	Скоро.
	Минаха седем минути от оставянето на куфарчето.
	Наблюдавано от разстояние от пет бинокъла, куфарчето си стоеше и не предизвикваше интерес у никого.
	Неочаквано мъж с работно яке и слънчеви очила изхвръкна от въртящата се никелирана врата на хотел „Екселсиор“ на ъгъла на „Хъбърд“ и „Ръш“, тръгна на север, бързо пресече тротоара с ръце, пъхнати в джобовете, лицето му бе скрито зад маска за ски в черно и златисто.
	— Някой да се обзаложи?
	Сега Сканън щеше да свърши работата както той си знаеше. Да забрави Халек. Той не беше професионалист. Дотук се стигна без намесата на ФБР. Това не бе никакво бизнес споразумение, как можеш да дадеш пари за живота на момиченце. По никакъв начин. Мъжът щеше да вземе парите, щеше да мине покрай Гранвил, тръгнал на изток, щеше да го застреля на място и като по часовник, щом потвърди, че е взел парите, снайперистът щеше да убие момичето и Халек на остров Нордърли. Максимално сътрудничество от страна на семейството на отвлеченото дете срещу минимум уязвимост за похитителите. За бизнесмените Гранвил и Халек никаква сигурност на инвестицията, нулев шанс за оцеляване. Похитителите щяха да вземат парите и да побегнат, оставяйки зад себе си трима мъртви и никакви следи, свободни, готови да приложат отново рецептата.
	Поне пред Сканън нещата се очертаваха така.
	— Готови — каза на хората си.
	Човекът с маската за ски се въртеше нагоре-надолу, сякаш привикнал към архитектурата от стъкло и хром около себе си, а погледът му не се отделяше от пощенската кутия. Най-после пресече платното, стъпи на тротоара и се насочи към куфарчето.
	— Щом докосне дръжката… — изрече тихо Сканън в микрофона, — вкарвате Гранвил вътре и то бързо. Тогава залавяте тоя задник.
	— А ако е въоръжен, шефе? — прозвуча гласът на Фабринели.
	— Знаете как се стреля по капачка на коляното, по дяволите. Хванете негодника жив. Той трябва да се обади по телефона и да съобщи на приятеля си колко са богати.
	— Точно така.
	Маската за ски се наведе към пощенската кутия, хвана куфарчето, а свободната му ръка потъна в джоба на работното му яке, откъдето извади малък автоматичен пистолет.
	— Хайде — нареди Сканън. — Всички едновременно. Не чакайте гравирани покани.
	Незабавно от ъглите на улиците около пощенската кутия изникнаха агенти, в ръцете си държаха служебни револвери. Един от тях вдигна високо значката си и извика:
	— ФБР. Пусни оръжието и вдигни ръце над главата си.
	Човекът с маската за ски се обърна към ъгъла, където допреди миг стоеше Брайън Гранвил, а сега същото място бе заето от двама мъже с насочени към него пистолети.
	Сканън стоеше скрит в един вход, откъдето ръководеше акцията, и се обади:
	— Не стреляйте, докато той не стреля.
	Попадналият в капан мъж бързо обърна глава, хукна, прескочи капака на паркиран мерцедес и се спусна към вратата на затворена пекарна по средата на квартала.
	— Хванахме го — заяви Сканън, който досега се страхуваше, че може някоя кола да го чака.
	Без да спира, мъжът отнесе бравата на фурната с един-единствен изстрел, дървената рамка се пръсна на трески и той понечи да отвори вратата. После много бавно вдигна ръце нагоре, оръжието падна от ръката му. Чуха агента, скрит в пекарната, да казва: „Изненада!“.
	След секунди Сканън се приближи с патешката си походка и нареди:
	— Мартинес, прочети му правата и по-бързичко.
	Мартинес извади карта от джоба на униформата си и започна да чете:
	— Имате право да не говорите… — докато в същото време друг агент му надяваше белезниците. Най-накрая Мартинес попита: — Разбрахте ли правата си, както ви ги обясних?
	— Естествено, че ги е разбрал — заяви Сканън и дръпна маската за ски.
	— Искам адвокат — каза мъжът.
	Сканън приближи глава до лицето му и каза:
	— Имаш право да проведеш един телефонен разговор. Но за теб ще направим специално изключение. Отнасяме се по особен начин към теб. Ще проведеш два телефонни разговора. Разбираш ли?
	Мъжът поклати глава, не разбирал.
	— Нали не искаш да отидеш на електрическия стол? Обади се на приятеля си. Кажи му, че парите са у теб, както сте планирали.
	— Въобще не знам за какво говорите.
	— Не знаеш ли? Аз пък не разбирам защо някои казват, че полицаите били груби. — Сканън хвана топките на заподозрения и ги стисна толкова силно, че мъжът замря. Когато успя отново да поеме дъх, прошепна:
	— Гадняр!
	Сканън се усмихна, обърна се към Мартинес и каза:
	— Мартинес, според мен този заподозрян оказва съпротива. Помогни ми. Дали имам грешка, или…
	— Според мен той оказва съпротива при ареста, шефе.
	— Помниш ли номера, измет такъв?
	— Да — прошепна мъжът, все още приведен на две.
	— Има телефон на ъгъла, както дадохте съвет на господин Гранвил. Да тръгваме.
	Мъжът вървеше прегърбен и се олюляваше към телефонния апарат. Мартинес го поддържаше с ръка, другите агенти вървяха около тях.
	— Първо ми кажи номера — поиска Сканън и разклати мъжа, докато зъбите му затракаха.
	— IM2RICH.
	Сканън отново посегна към топките на мъжа.
	— Заклевам се, същият е като регистрационния номер на колата!
	— Кола ли?
	— Клетъчен телефон е.
	— Обади се на Яновски — нареди Сканън на Мартинес, — стрелецът е в някаква проклета кола!
	Сканън изгледа свирепо мъжа и каза:
	— Хайде сега да се обадиш и го направи както трябва.
	— Какво да кажа? Ще кажа всичко, каквото поискате. Само не ме стискайте отново.
	— Кажи му, че си взел парите.
	— Получих парите.
	— Точно така.
	Сканън набра номера, подаде му слушалката, извади револвера си, допря го до слепоочието на мъжа и се ухили.
	Гледаше похитителя право в очите, докато той изрече:
	— Получих парите.
	Сканън кимна, с което искаше да каже, че е минало много добре. Не можа да чуе обаче как снайперистът изруга от другата страна на линията.


	Той постави телефона на мястото му, хвана пушката, затегна ремъка и се облегна на задната седалка, а умът му работеше на бързи обороти.
	Не „прието“, каквато бе паролата, а „получих парите“. Значи Тим е оплескал работата и са го заловили.
	Няма никакво време да съжалява за провалени мечти за лек живот, каза си и зареди първия куршум в пълнителя, разсъждавайки за колко ли време ще го открият.
	Имаше достатъчно време, за да намали загубата.
	Стигаше му и да се измъкне.
	Стреляй и бягай, нали така го бяха учили? А той не показа ли дори и на руснаците, които го преследваха, че не могат да го заловят?
	Дулото бе опряно здраво върху вратата на континентала, пристегнато от стъклото, насочено към малката мишена, заобиколена от белота, и той знаеше със сигурност, че момичето ще им бъде необходимо, за да докажат вината му. Така че първо момичето. После Халек, лъжеца.
	Просто бизнес споразумение, виж ми окото.
	Тим щеше да се разпадне като диня, хвърлена от Сиърс Тауър, щеше да изпее цялата история, но все пак, както показваше и военното му досие, смятаха го за малко смахнат. Едва ли би могъл да послужи за безупречен свидетел. Това бе една от причините, поради които избра именно него. Заради нея и склонността на Тим да има някой да го води. В това отношение бе като овца, но овца, тръгнала на заколение.
	Сайонара, Тим.
	Дори от седемстотин и петдесет метра сплесканото тяло на момичето изпълваше наполовина яркия кръг на нощния окуляр, тъмното му одеяло се очертаваше ясно върху снега. Той се опита набързо да определи размерите на своята цел, искаше му се да я уцели в главата, също както Осуалд направи с Кенеди, но не можа да разбере къде е. Одеялото бе опънато и изравнено, сякаш то се опитваше да се предпази от вятъра. Няма значение, нали отдолу е тя. Спомни си нещо от времето докато го подготвяха, нещо под одеялото може да се окаже нищо, само сняг. Къде да стреля? В най-високата точка или в най-широката? Няма гаранция, но хората имат навика първо да поглеждат и тогава надигат глави, за да видят какво става.
	По каква причина би могла да вдигне глава?
	За да види Халек.
	Освен ако Халек не й е казал да лежи плътно на земята. Все пак той е чичото на детето, нали? Най-големият й приятел? Спасителят й? Единственият й шанс? Единственият, когото познаваше на километри разстояние. Как би реагирало детето, ако той падне? Просто няма да мисли. Ще забрави всички съвети, ще се изправи. Ще стане и ще се затича, за да му помогне.
	Значи да удари Халек, за да принуди момичето да се изправи.
	Премести окуляра към Халек, който се движеше тромаво като сляп през снега, залиташе на една страна, после на друга, затъваше до кръста в сняг, подхлъзваше се, изпъваше гръб. Доста е подвижен. Но все пак крачи в една посока с изправена глава.
	Улови фигурата на Халек в градуирания с тънки чертички увеличителен окуляр. Сърцето му биеше силно. Ако можеше да уцели дванайсетсантиметров кръг, значи щеше да го убие. Най-добрият изстрел се получаваше, когато допускаше минимална грешка в прицела и се надяваше на божията воля. След първия изстрел целта щеше да спре да се движи, щеше да застане на място и щеше да го улесни. Вторият изстрел щеше да свърши работата, след като е приключил и с момичето.
	Прицели се, сложи пръста си на спусъка, дълбоко пое дъх и започна да издиша бавно, докато натискаше.


	Яновски предаваше по радиостанцията като обезумял:
	— Отнася се до всички. Открийте линкълн континентал, изработен по поръчка. Регистрационен номер от Илинойс. Номерът е IM2RICH. С тъмни стъкла, клетъчен телефон. По дяволите, сигурно има и барче. Един стрелец се е настанил в него. В нашия обхват е.
	Гласът на Ковалски прекъсна статичния шум:
	— Не е в движението, Яно. Няма начин да стреля и да се движи. Паркирал е някъде. Това значи, че е някъде след Крайбрежната улица. Готви се да стреля от седемстотин и петдесет метра.
	— Искаш ли само да го намериш?
	— Тръгваме, шефе.


	Въздушната вълна удари континентала като с чук точно когато ударникът на пушката „Драгунов“ изстреля куршума. Когато излетя първият куршум, той загуби целта в облак от сняг, започна да ругае, да наглася отново пушката. Но щом вятърът издуха снега, видя, че целта е повалена.
	Куршумът повали Халек като удар на Майк Тайсън, той падна назад, просна се в снега и изведнъж остана без дъх. Разклати глава, опитвайки се да проясни мислите си, пипна лявото си рамо, усети топлата течност, която сигурно беше кръв, веднага разбра, че ще изпадне в шок, нямаше да има възможност да прецени положението си, но щеше да се бори за живота си докато загуби съзнание.
	Дали е ударен зле?
	Не знаеше.
	Палтото му подгизна около рамото, но не по-надолу — дори не стигна до стомаха, сърцето и до белите дробове. Дишането му бе добро, не кашляше, нищо не излизаше от устата му. Сърцето му, невредимо, биеше ускорено. Ръката му лежеше отпусната. Никаква кръв, никаква болка. Само рамото му пареше, пулсираше и не успя да се вдигне, когато опита да се облегне настрани. Преобърна се на другата страна, остана да лежи на земята и му хрумна да се помоли.
	Защо не?
	_Ако има бог на небето, моля, нека се покаже. Ако не, да извини заблуждението ми. Но аз не те моля да спасиш мен. По-скоро Джейни, не мен._ В училището му казаха нещо, което той добре си спомняше и си го повтаряше като молитва, когато си лягаше вечер. Думите бяха следните: „Зрящият свят търси разрешението на онова, което вижда, дори тогава, когато то го заблуждава или лъже. Преимуществото да си сляп е, че не можеш да бъдеш заблуден или излъган от онова, което не виждаш. Ти ще търсиш начини да разрешиш проблемите си по начин, който зрящите не са в състояние да прозрат и не само защото трябва, а защото можеш да го направиш. У теб вместо да надделява един сетивен орган и да потиска останалите, ти ще използваш всичките си сетива. Най-вече ще мислиш. В процеса на търсенето ще откриеш разрешението, което зрящите не могат да видят. Ще го откриеш не когато го търсиш, а когато мислиш за него“.
	Когато мислиш.
	Как можеш да се спасиш от куршум, изстрелян от убиец, когото не виждаш?
	Няма начин, реши той.
	Защо стрелецът не го довърши? Халек лежеше в снега като лесна мишена. Не, не седеше. Лежеше. Преди минута, когато куршумът проби рамото му, беше прав. Но вече не. Може би, само може би снайперистът не виждаше достатъчно добре и не беше сигурен, че го е улучил.
	— Спайк! — чу как Джейни извика.
	Изведнъж, за пръв път откакто започна кошмарът, Халек изпита ужас. Възможно бе Джейни да изпадне в паника. Ако разбере, че е бил застрелян, когато го види, инстинктивно ще скочи и ще се втурне към него.
	Трябваше да я спре.
	— Лягай долу — извика и извърна главата си към нея, произнасяйки думите колкото се може по-високо. — Стой под одеялото, Джейни!
	— Спайк, ти си _ранен_!
	— Добре съм, Джейни.
	— Спайк — изхълца тя.
	— Джейни Гранвил — кресна той, стараейки се да изглежда разгневен и от усилието главата му се замая. — Никога през живота си не съм те лъгал и ако не се пъхнеш под одеялото и не стоиш там, докато ти кажа…
	Тогава чу втория изстрел.
	— Джейни! — изкрещя той.
	Изстрелът беше безупречен. Стори му се, че подутината под одеялото, която се надигна след като Халек падна, бе главата на момичето. Видимостта бе чудесна, дулото стабилно, натискаше спусъка равномерно.
	Всичко бе чисто и идеално.
	Затова се изненада, когато куршумът удари шест сантиметра вдясно от целта.
	Тогава разбра, че се дължи на вятъра, който духаше на пориви. Но силният вятър не обясняваше защо куршумът като че се плъзна по одеялото вместо да го пробие и да го накъса на парчета. Може би ъгълът е бил за рикошет, толкова ниско, че се е подхлъзнал. Прицели се отново.


	— Халек е ударен — обяви Яновски.
	— Тръгвам — заяви Дебра Серафикос.
	— Стой тук — нареди й Яновски.
	— Тръгвам — повтори тя.
	— Остани. Това е заповед.
	— Напускам — каза тя.
	— Страхотно. Ще има ли значение, ако кажа моля?
	— Гледай си работата, Яно.
	Тя тръгна.
	— Страхотно — изсумтя Яно, вдигна бинокъла и забеляза нещо, което трябваше да види. Вторият изстрел рикошира от защитното одеяло. Когато проследи с очи траекторията на изстрела, каза: — Ковалски, той е някъде от тази страна на Макормик. Провери дали не е на „Калъмет“. — Отново вдигна бинокъла, изчака снегът да се разсее, определи правилната посока, забеляза континентала и извика: — На „Калъмет“ е, Ковалски! Виждам континентал с тъмни стъкла, паркиран на „Калъмет“! Размърдай си задника!


>	Двайсет и втора глава

	Той видя Халек да пада, погълнат от облак сняг, сигурен, че го е убил. Веднага обърна окуляра към момичето, видя, че главата му се надига изпод одеялото и стреля, забеляза как куршумът се отклони от вятъра и като че подскочи, вместо да се забие. Възможно ли е траекторията да е толкова голяма?
	Защо момичето не скочи на крака и не отиде да помогне на чичо си?
	Освен ако го е предупредил да лежи на земята.
	Освен ако е останал жив, и макар ранен, го уверил, че е добре. И ако малкото момиче послушно му е повярвало. Тогава единственият начин да го накара да стане, ако се е надигнало, за да гледа, бе да застреля Халек в корема, да потече много кръв по снега, тогава то би се втурнало без да мисли, както би постъпило, ако прегазят кученце на улицата и то се затича към него, независимо от опасното движение.
	Колко още ще продължи всичко?
	Би трябвало да използва още само два куршума, за да убие двамата. Не можеше да си позволи да проявява нетърпение.
	Отмести окуляра от момичето, видя, че Халек лежи на земята — трудна мишена, но все пак щеше да свърши работа. Нагласи разграфения окуляр на челото му, пое дъх, започна да го изпуска бавно и се приготви да натисне спусъка.


	Халек — замаян, но още в съзнание, се мъчеше да мисли. Разбира се, че не би могъл да избяга от куршумите. Но нима няма какво да направи? Прехвърли тежестта на едната си страна, за да облекчи болката в рамото си и усети как пухкавият сняг се пилее и изчезва между пръстите му.
	Докато се обръщаше усети как нещо профуча покрай главата му, облизвайки кожата му. Прелетя с много голяма скорост, последвано след по-малко от секунда от гърма на пушката. Свръхзвуков откос, стигна до целта, преди да прозвучи изстрела. Чувал го бе и по-рано. Ако не си залегнал, когато се чуе звукът, значи вече си мъртъв.
	Вдигна ръка и с пръсти докосна главата си отстрани, усети топлата кръв и разбра, че ако не направи нещо, при следващия куршум щеше да умре. Дори и да имаше късмет, известно му бе, че сам трябва да намери изход. Яновски, Ковалски и цялата полиция на света никога не биха могли да поправят ужасната загуба от добре прицелена мощна пушка.
	— Спайк — извика отново Джейни.
	— Не се вдигай, Джейни!
	Тогава изведнъж нещо му хрумна, сякаш куршум го порази.
	_Копай._
	_Зарови се в снега, Халек._
	Лежиш върху петдесет сантиметра сняг, достатъчен да покрие легнало тяло, достатъчен да отклони или да забави съвършено прицелени куршуми и достатъчен, повече от достатъчен, за да скрие тъмен предмет, за да не може да се забележи, особено при падащия мрак, докато вятърът носеше и въртеше снега.
	Заработи яростно с ръце, започна да се зарива като луд в снега, принуди и ранената си ръка да помага, да отхвърля снега, докато другата работеше усърдно — изхвърляше купчини сняг във въздуха. След секунди успя да направи плитък окоп, изпъна се в него и продължи да изхвърля снега, потъвайки все по-дълбоко, потъна под повърхността му и изчезна от погледа.


	Още една завеса от сняг се вдигна и улегна докато видимостта пред окуляра на мощната пушка се изчисти и тогава… вече не се виждаше нищо.
	Мястото, където преди беше Халек, сега бе покрито със сняг.
	Огледа наоколо, помисли, че той се е изправил и побягнал, за да избяга от следващите куршуми, но отново не забеляза нищо.
	Къде ли бе той?
	Взря се, видя петната кръв от първия изстрел, които бяха оцветили снега, но нищо повече.
	Какво, по дяволите, става?
	Не можеше да разбере. Реши да не мисли за него и пак насочи поглед към момичето.
	В този миг чу воя на сирени.
	_Спокойно, спокойно. Прицели се точно._
	Бойният снайперист спря разграфеното око на нощния окуляр върху одеялото, видя, че момичето се бе понадигнало, сякаш гледаше към нещо, като че ли то също бе помислило, че Халек направо бе изчезнал. _Търпение._
	Още една секунда, после още една и русата коса и смачканата панделка се появиха, устните му се движеха, може би викаше. Няма значение. Това бе изстрелът, единственият, от който се нуждаеше. Вятърът замря, видимостта се проясни.
	Идеално.
	Бавно пое дъх и издиша, полека натисна спусъка, напълно фокусиран в целта си, насили се да се абстрахира от бавно стихващия шум от дясната му страна.
	Чертичките на окуляра бяха заковани точно на тила на момичето, в задната част на черепа му, когато ударникът изстреля куршума и той напусна гнездото. _Бинго!_ — помисли си.
	Без да знае какво се е случило, острият шум от счупено стъкло го закова на място.
	Вдигна очи от окуляра, чу шофьора на пикапа да ругае.
	— Какво, по дяволите, правиш бе, тъпак? — натисна спирачките, рязко отвори вратата и връхлетя към него.
	_Излизай_, каза си наум.
	Отвори вратата на континентала, хвърли се назад, падна на тротоара, заплете се с ремъка на пушката, обърна се, за да насочи цевта, видя как мъжът вдигна ръце нагоре и изрече „По дяволите!“, понечи да се обърне и не успя да види куршума, който изби основата на черепа му и го просна на пътя.
	Никакви свидетели, каза си успокоително, но не успя да успокои ударите на сърцето си и разбра, че смъртоносният куршум, предназначен за момичето, се бе забил във фара на пикапа, после си помисли, че ако момичето се бе изправило, бе се втурнало през снега, за да спаси чичо си, никак нямаше да му е трудно да го убие.
	Използва покрива на континентала, за да подпре дългата цев, без да обръща внимание на приближаващите сирени, той се нагласи да стреля, целта му изпълни нощния окуляр, видя, че момичето наполовина се бе открило, после вниманието му бе привлечено от някой, който приближаваше. Не беше Халек. Но кой? Жена? Коя ли бе тя?
	_Няма значение, стреляй. Убий момичето._
	Вече отново се фокусираше върху обекта, когато първата полицейска кола занесе на пресечката на „Калъмет“ и „Кълъртън“ на две пресечки отдясно. Револвери стърчаха през отворените стъкла, двама униформени стреляха.
	Куршумите рикошираха от леда, профучаха покрай покрива на континентала, принудиха го да обърне оръжието си към полицаите и да стреля, като пръсна предното стъкло на патрулната кола. Шофьорът очевидно бе заслепен, колата се понесе с пълна скорост към него и се заби в противопожарен кран на петнайсетина метра.
	Полицаят, въоръжен с пушка, се изтърколи от килнатата кола, стискайки оръжието си, и бе повален, хвана се с ръце за гърлото, където го бе пронизал куршумът.
	Преди да успее отново да се прицели в момичето, пристигна втора полицейска кола, този път отляво. От воя на сирените разбра, че я следват и други.
	Прицели се, пръсна предното й стъкло и се затича, мислейки вече само за бягството си, страхуваше се да пусне пушката, както преди смяташе, убеждението надделя над страха му, че тя щеше да му бъде нужна при отстъплението. На бегом се втурна на запад по Двайсет и първа улица и към жп гарата.


	Ковалски координираше преследването, застанал на стъпалата на най-близката гара, приемаше и предаваше информация до Яновски, който също бе тръгнал натам.
	— Две коли поразени, двама полицаи ранени, един явно мъртъв, друг изваден от строя. Други двама полицаи са на мястото, оставиха колата и го преследват. Заподозреният е въоръжен и опасен, за последен път е видян да бяга на запад. Районът е обграден с коли, Яно. На север до Осемнайсета и на юг до Двайсет и първа улица. Оставихме само един изход отворен и аз съм тук.
	Като погледна на изток, Ковалски измърмори:
	— Ела на тате — и хвана пистолета в джоба на балтона си.


	Халек чу как Дебра Серафикос успя да надвика вятъра.
	— Спайк!
	Той се надигна в снега и й нареди:
	— Залегни!
	— Свърши, вече го преследват — каза тя и се строполи до него. — Как е рамото ти?
	— Ужасно боли — отговори той. — Къде е Джейни?
	— Спайк! — обади се малкото момиче.
	— Идвам — отвърна Халек и се обърна към Дебра: — Можеш ли да ми помогнеш?
	— Май да — усмихна му се, макар да знаеше, че той няма да види усмивката й, но го познаваше достатъчно добре, за да разбере, че той усети усмивката по гласа й. — Докога ще трябва да ти помагам?
	Той я прегърна със здравата си ръка и двамата тръгнаха през снега.
	— За колко време важи предложението ти? — попита.
	— За един ден, Спайк.
	— Струва ми се честно — отговори той.
	След две минути стигнаха до Джейни, която се подаде изпод одеялото и попита:
	— Коя е тази дама, Спайк?
	— Приятелка — обясни й той.
	— Приятелка, която ти носи одеяло, мила. Обзалагам се, че си измръзнала — каза Дебра.
	— Нямам търпение да разкажа всичко на Чомбо. Той няма да повярва.
	Халек си помисли, че и той не би повярвал. Но го забрави, прегърна Дебра още по-здраво и двамата образуваха преграда срещу вятъра.
	— Никой не може да те обвини, че не знаеш да се грижиш за дете — извика тя, свела глава надолу, борейки се с вятъра, бавно се обърна настрани и се усмихна. — Някога мислил ли си да имаш деца?
	— Досега не — отвърна той и почувства как ръката й се стегна около кръста му.
	Той чу, че Джейни, застанала между двамата, трепери и изрече, като зъбите й тракаха:
	— О-обичам те, Спайк. Винаги изпълняваш обещанията си. Винаги.


	— Не бързайте — каза Ковалски. — Дайте му малко свобода на действие. Тук има цивилни.
	— Ако той започне да стреля, да го заловим ли? — гласът на един полицай изпращя по радиостанцията.
	— Той е специално обучен. Вече двама от нашите са мъртви. Не насилвайте нещата. Нека да го подведем да помисли, че е успял да избяга, оставете го да стигне до гарата. Искам да го заловя тук.
	— Имаш ли нужда от подкрепа?
	— Искам поделението да е в пълна готовност в случай че нещата тук се объркат — каза Ковалски. — Но първо да видим какво мога да направя сам.
	— Твоя работа.
	Ковалски, който нямаше навика да чете, извади брой на „Трибюн“, за да се пази от вятъра, надничаше над страниците, за да дебне престъпника. Знаеше описанието от първия си контакт с него и по дяволите, дори японски актьор Кабуки не би могъл да смени дрехите си толкова бързо докато го гонят.
	— Ела на тате — прошепна отново и погледна часовника си. Бяха минали само няколко минути. Започна да слиза по железните решетъчни стъпала, тъй като искаше да проследи лисицата до перона, към който щеше да отиде.
	На нивото на улицата вдигна яката си срещу връхлитащия вятър, носещ дребни парченца лед, които се забиваха в лицето му, присви очи така, че едва виждаше. След миг запалиха лампите на улицата, огрявайки кръстовището със силна светложълта светлина, обляха „Кълъртън“ с блясък и осветиха една приближаваща фигура.
	Не му бе трудно да го познае.
	Навън нямаше никой освен една жена, леко облечена по домашен халат, която държеше малко кученце на дълга каишка, а то лаеше и виеше с пълна сила, нетърпеливо да оцвети в жълто пресния сняг, дърпаше стопанката си и едва не я събори по хлъзгавите стъпала.
	Приближаващият мъж, над метър и осемдесет, свит в дебело яке, дръпнал подплатената качулка на главата си, се обърна изненадан, ръката му започна да излиза от джоба и показа само за миг нещо, за което Ковалски бе готов да се обзаложи на живота си, че бе дръжка на военен автоматичен пистолет. Но когато видя нещастната жена и лаещото куче, което вече пикаеше, той се отпусна, наведе глава, сви рамене и продължи да върви на запад по „Кълъртън“ към жп гарата, там вдигна очи и ги присви, за да огледа дали е чисто.
	Ковалски не искаше да го плаши, но трябваше да реши каква роля да играе. Бързо реши да се престори на нервиран съпруг, роля, която му бе много позната, чакащ нетърпеливо в лошо време жена си, която вероятно безнадеждно е закъсала в дълбокия сняг и въобще няма да пристигне. Вдигна глава и огледа улица „Арчър“ нагоре и надолу, после се върна на Деветнайсета, клатеше глава ядосан, крачеше нервно напред-назад, потупваше се отстрани, за да се постопли. С ъгълчето на окото си следеше приближаващия мъж.
	Нямаше и следа от пушката, за която Ковалски бе готов да се обзаложи, че лежи някъде изоставена, вероятно набързо я е скрил в дълбокия сняг или я е захвърлил надалеч в някоя тясна уличка някъде на изток от мястото, където се намираше в момента. Така че бяха един срещу друг, пистолет срещу пистолет, изчакваха удобния момент. Ковалски нямаше представа дали този човек ще се предаде. Трябваше да бъде готов да приеме, че няма да стане и да се подготви за онова, което трябваше да се извърши.
	Оставаше му да измине един квартал.
	Заподозреният приближаваше.
	Ковалски пъхна лявата си ръка в дълбокия джоб, където бе радиостанцията, а дясната му ръка държеше оръжието — голямо почти колкото играчка, показалецът му бе закрепен на спусъка.
	Наближаваше вече, оставаха секунди.
	Мъжът наведе глава още по-ниско, наведе и рамене, пребори се със силния вятър, докато пресичаше Стейт, без да обръща внимание на клаксона на минаваща кола, направи маневра, отдръпна се, движеше се право напред, сякаш нямаше време, ама никакво, за губене. Незабавно се отправи към перона, от който влак щеше да потегли на север, бързо направи кръг, за да провери дали някой не го следи.
	Ковалски тръгна настрани в същата посока, бавно, непринудено, като че се шляеше безцелно, тихо псуваше, ругаеше съдбата, издаваше и други такива неопределени звуци, каквито могат да се чуят от силно притеснен и гневен човек.
	— По дяволите, къде може да е тя? — изрече на глас така, че да го чуе минаващият човек.
	Той забави крачки, обърна се, както направи и Ковалски, и тръгна в другата посока.
	„Никой полицай няма да обърне гръб на своята цел, той да не би да се е смахнал?“ — мислеше Ковалски.
	Когато кракът на заподозрения тракна на първото желязно стъпало, за да се качи на перона, Ковалски се обърна да го последва, но бавно, предпазливо, искаше да го остави спокоен. От южната страна се чу влак, пристигащ от юг, който бръмчеше, тракаше, трещеше.
	Сега бе моментът.
	На десет крачки зад него, пристъпяйки тихо, Ковалски си мислеше къде да го залови. На перона над него имаше около двайсет и пет души, може би и повече, всички обърнали глави с нетърпение към идващия влак, очите им бяха приковани към приближаващите му фарове, дъхът им излизаше като пара. Там бе твърде рисковано. Оттук нататък, където и да се намираха — във влака или извън него, винаги щеше да има повече хора. Сега на стъпалата бяха само той и похитителят.
	Сега беше моментът.
	Ковалски пое дълбоко дъх, стисна здраво пистолета и започна да го вади. Гърбът на мъжа бе пред него. Според изчисленията му това бе точният момент и скоро, много скоро трябваше да го извърши.
	Но не можа да стане така.
	Изведнъж гласът на Яновски гръмна в джоба му:
	— Ей, Ковалски, залови ли го?
	Достатъчно силно бе заподозреният да го чуе.
	Като че времето започна да тече бавно, да се точи. Ковалски чуваше собствените си думи, сякаш умът му изпреварваше събитията, погледна назад към онова, което се бе случило, и чу гласа си да вика:
	— Полиция! Пусни оръжието! — в този момент мъжът се обърна, бръкна в джоба си, извади ръката си, в която държеше пистолет.


	Почти на място! — Умът му препускаше, докато се обръщаше.
	_Не се предавай._
	_Никакво предаване!_
	Нали тъкмо това му бяха наливали в главата? Нали така — ранен, кръвта ти да изтича, да те мъчат и да си почти сразен, но винаги трябва да следваш убежденията си? Защо сега изведнъж всичко да бъде различно?
	Те да не би да очакват, че той просто ще хвърли оръжието си и ще седне на електрическия стол? Или ако се окажат „милостиви“, да гние до края на живота си в някоя смрадлива килия и всеки ден педерасти да си услужват със задника му? Наистина ли смятат така?
	Нали той винаги, ама винаги е успявал?
	Какво бе различното сега?
	Защо?
	Просто свий мишената на противника си и стреляй.
	Един изстрел.
	Само един изстрел.
	Не повече.
	Всичко щеше да свърши само за секунда.
	Какво е една секунда?
	Умът му, бърз, както се тълпяха мислите в главата му, все още следваше обръщащото се тяло, ръката му се изтегляше напред, дулото на автоматичния пистолет бе неразделна смъртоносна част от ума, тялото, ръката, всичко това представляваше рефлекторна машина за убиване, която действаше без колебание, без да се обърква, безмилостно.
	Мерникът на пистолета мина бързо през дясното рамо на мишената и започна да се придвижва към средата на гърдите, а в същото време пръстът му притискаше спусъка.
	Ковалски чу изстрела и с ръката си почувства куршума, който излетя от пистолета му. Не знаеше защо този мъж се опита да превъзмогне неравностойното положение, не знаеше какво си мисли. Докато заподозреният започна да се обръща, полицаят, хванал пистолета с двете си ръце, се прицели в средата на врата, точно под главата му.
	Не можеше да пропусне, дори докато онзи се обръщаше.
	Беше толкова близо.
	На два метра и половина, може би и по-малко.
	Какво значение имаха няколко сантиметра?
	Никакво.
	Беше съвсем близо.
	Когато куршумът удари гърчещото се тяло, плисна кръв по якето, нагоре по врата, под брадичката. Сякаш беше някакъв жив организъм със свой собствен живот, перонът избухна в писъци, а след секунди към бъркотията се прибави и пронизителното изскърцване на спирачките на влака, същият звук, съвсем същият, който Халек бе записал на лентата.
	Задъхан, животът му се струваше някак си по-отчетлив и несравнимо по-ценен отколкото секунда по-рано, Ковалски изведнъж установи, че в този момент чува по-добре, струваше му се, че чува снежинките, които падаха върху металния парапет от лявата му страна, докато тялото на похитителя се свлече, претърколи се три стъпала надолу и спря до краката му с отворени очи, безжизнени, изненадани в смъртта от безвъзвратната реалност на фаталната грешка, изпълнени с истински ужас и в същото време с такъв копнеж, че мъжът или това, което допреди секунди представляваше мъж, изглеждаше мъчително прочувствен. Този поглед явно бе предназначен за Ковалски да се засрами от постъпката си, от самозащитната си реакция, от професията си, от самия себе си. Тези очи, широко отворени, невярващи, красноречиво пледираха, че имаше, или е могло да има живот, който си заслужаваше да се живее.
	Дълбоко пое дъх, издиша го като пара, прибра в джоба си пистолета, погледна надолу в умоляващите очи и каза:
	— Вече е твърде късно — после отстъпи, а тялото се търкулна надолу по стъпалата.
	Ушите му, чувствителността им се бе изострила след като за малко не умря той, долавяха всякакви звуци — пищящите, ревящи, виещи сирени, които прииждаха от всички страни, крясъците на пътниците на перона, дрезгавия лай на гласа на Яновски, който излизаше от джоба му:
	— Хайде, Ковалски, да не си се зачел?
	Той бавно извади радиостанцията от джоба си и отговори:
	— Чета. Ковалски е. Заподозреният оказа съпротива при ареста. Мъртъв е.
	— Ти добре ли си?
	Ковалски се усмихна, отпусна ръката с пистолета отстрани на тялото си, огледа се, докато силните светлини се насочваха към него, вдигна очи и видя как двама от охраната на гарата заграждаха достъпа към стълбата, а зад тях — любопитните, ужасени очи, които гледаха безжизненото тяло, проснато в основата на стълбата. Натисна копчето, за да се включи и каза:
	— Ще се оправя. Как е момичето?
	— Измръзнало, но иначе нищо му няма. То също ще се оправи.
	— Но той е ранил Халек?
	— Халек е ранен, но ще се оправи.
	— Яно?
	— Да?
	— Това значи ли, че в събота ще гледаме мача на „Мечките“?


>	Двайсет и трета глава

	Халек чу, че тълпата изрева, наведе се напред на дивана, обърна се наляво към Дебра и я попита:
	— Какво стана?
	— Уокър изпусна топката. „Мечките“ му я върнаха.
	— Кой от „Мечките“? — от онова, което чуваше, той се мъчеше да си представи какво става на терена. Неотдавна бе открил, че да използва ума си по този начин, бе почти толкова добро, колкото и способността да вижда, и несравнимо по-добро, отколкото само да седи умислен в тъмнината.
	— Не мога да ти кажа — каза тя и се облегна на бедрото му, за да вижда по-добре. — Всички се струпаха на едно място.
	Халек успя да го види във въображението си и се засмя. Три дни бяха минали откакто измъкнаха Джейни от снежното поле на остров Нордърли. От тях почти два проспа, тъй като амфетамините го бяха довели до изтощение. Все още малко замаян, той се присъедини към останалите „герои“, както сестра му Ели нарече служителите на ФБР и полицаите, за да отпразнуват благополучното избавление на Джейни, като наблюдаваха как „Мечките“ разгромяват „Каубоите“ от Далас на замразения терен на „Солджърс Фийлд“. Представяше си ги всички като гладиатори — екипите им с подплънки, за да издържат на силни удари, отдолу облечени с топло бельо, дъхът им излиза във вид на бели облаци подобно на драконите, които бълват огън. Защото всичко това бе виждал някога, почти го виждаше и сега.
	— Беше Фридж — каза Дебра.
	— Не — възрази Ковалски. — Беше Дент. Дебелият му я открадна, докато беше най-отдолу на купчината.
	— Откъде знаеш? — Дебра се засмя, учудена от предположението му.
	Ковалски сигурно сви рамене. Халек почти го усети. След известна пауза, която бе достатъчно дълга, за да направи точно това, той каза:
	— Струва ми се, че би го направил, за да завърти главата на Дитка.
	Халек се разсмя на въображението си, почти че го бе видял с очите си, представи си блъсканица, пухтене, планина от виещи се тела и всеки гледа само да се докопа до топката.
	— Как е рамото? — попита Ковалски.
	— Още боли — отговори Халек и потърка превръзката, която придържаше лявата ръка към тялото му. — Пулсираща болка, но не е много силна.
	— Обещавам ти, че той никога повече няма да стреля по теб.
	_Както и никога няма да се опита да открадне друго дете от родителите му_, помисли си той. По причини, които не можеше да разбере, но вероятно нямаше достатъчно вяра в съда, каза:
	— Благодаря.
	— Моля. Какво ти сложиха — болкоуспокоителни ли?
	— Не. — Халек се опита да изимитира Ковалски. — Искам да изпитам радостта от болката.
	— Аз също. Опитвал ли си да сложиш дезинфектант?
	— Я иди да седнеш отпред — викна Яновски на едрия полицай, седна до Халек и му прошепна: — Никога по-рано не бях идвал в Лейк Форест, Халек. Искам да ти кажа, че си заслужава. Семейство Гранвил трябва здравата да се е изръсило за тези приготовления. Та тук има всичко! Пиене на корем, деликатеси, ордьоври, малки сандвичи с хляб без кората, набодени с пръчици.
	— Не яж пръчиците, Яно — обади се Дебра.
	— Знам!
	— Не се безпокойте, сержант — успокои го Халек и отговори със същия шепот, с който Яновски изрази учудването си: — Луксозните фантазии се смятат за нещо тривиално в този квартал.
	— Три… какво? — запъна се Яновски.
	— За нещо обикновено — засмя се Халек. — Не за кой знае какво.
	— Идват федералните. Не бива дребен полицай да им се меша в краката. Ще си сипя още нещо за пиене — каза Яновски.
	Халек си представи как едрият сержант клати глава полуучуден, полупобъркан.
	Халек чу как на мястото на Яновски се настани Сканън, който коленичи задъхан, тъй като за него и това бе усилие.
	— Разбирате ли нещо от играта?
	— Доколкото мога — отвърна Халек като не знаеше накъде ще потече разговора. За разлика от Яновски, който просто искаше да се забавлява, по гласа на Сканън долови, че е намислил нещо.
	— Тук за „Мечките“ ли сте?
	Всички присъстващи отговориха хорово.
	— А вие, инспекторе? — попита Дебра.
	— Искам да видя как Далас губи — отговори той. — И аз съм за „Мечките“, но само в случаите, когато не играят с „Червенокожите“. Тогава е друга работа.
	Мина миг, в който Халек чу как Сканън отпи от питието си, ледът в чашата му издрънча, той преглътна, от устата му се носеха алкохолни изпарения. Обонянието му подсказваше нещо, което другите не виждаха или не можеха да разберат. Той усети миризмата и стигна до заключението, че инспекторът се е спрял на „Чивъс Ригъл“, смятайки, че тази възможност няма скоро да му се удаде отново.
	След малко Сканън каза:
	— Трябва да се гордеете, Халек.
	— Защо?
	— Вие свършихте нещо, което аз смятах за невъзможно. Като използвахте звуци, които се чуват като фон, и пуснахте в действие ума и познанията си за града, вие открихте къде държат момичето.
	— Оказа се твърде късно — изрече с равен тон Халек.
	— Не е така — възрази Сканън. — Освен това, да ви кажа истината, но само между нас да си остане, до известна степен грешката беше наша. Ние просто не вярвахме, че това може да се направи, затова се забавихме. Ако бяхме ви повярвали, може би случаят щеше да приключи по-рано. Човек никога не знае.
	— Човек никога не знае — повтори Халек.
	Гласът на Брайън Гранвил звучеше като на най-щастливия човек на земята. Той се приближи към тях и се наведе.
	— Спайк, Спайк! Искаш ли бира?
	— Да, може.
	Брайън се обърна, събра още няколко поръчки, викна на Ели, а тя му направи забележка да мълчи. Сканън се опита да каже нещо, но от телевизора отново се чуха радостни възгласи, които накараха Халек пак да се обърне към Дебра и да попита:
	— Сега какво става?
	— Макмеън подаде на Голт, тъчдаун. Голт накара Далас да се хване на въдицата, изби корнера, после стигна до отсрещния пост. Изплъзна се и не успяха да го контузят.
	— Колко бих искал да видя физиономията на Ландри — каза Халек и се засмя.
	— Той е както винаги, мисли за инвестициите си или за нещо подобно, седи със скръстени на гърдите ръце и пак е с онази малка шапчица на голата си глава.
	— Ей, внимавай какво говориш за голи глави — провикна се Яновски от бара.
	Всички се засмяха с изключение на Сканън, който отново се върна на въпроса и попита Халек:
	— Прочетохте ли статията в „Трибюн“?
	— Не — отвърна искрено Халек.
	Брайън Гранвил се появи и обяви:
	— Бира — и я сложи в протегнатата ръка на Халек. Той я вдигна към устните си и първо се наслади на мириса й.
	— Ами в статията не се казва почти нищо, освен че момичето е намерено, че единият похитител е мъртъв, а другият — арестуван. Не се споменават подробности.
	— Това е хубаво. Семейството одобрява тази въздържаност — каза Халек.
	— Въздържаност ли? — изсумтя Сканън и почти се задави от парчетата лед. — Пресата щеше да раздуха цялата история само ако бяхме им подали макар и малко. Ако бяхме им съобщили подробности, щяха да ви покрият със серпентини и да ви изкарат на парад по Мичиган авеню, Халек. Ясно ли ви е?
	— Не — отвърна той.
	— Но тук става дума за нещо много повече от успокоението, че Джейни е спасена — каза Сканън.
	— За мен е само толкова — отговори Халек и отпи от бирата.
	— Халек — прошепна Сканън. — Вие открихте цяло ново измерение в съдебното разследване. Доведохте до съвършенство начина на използване на телефона, за да се установи местонахождението на престъпници. Помислете си какви възможности се откриват! Тук вече не говорим за отвличания, става дума за тероризъм, изнудване, за установяване местонахождението на колаборационисти, на наркокрале въз основа на анализи от разговори, записани при законно подслушване. Няма граници на онова, което можем да направим!
	— Свободни сте да действате както искате — каза Халек, негов ред бе да свие рамене.
	— Но вие сте специалист — възрази Сканън и едва не изстена.
	— Много хора могат да правят звукови ефекти на предна скорост, на задна скорост. Например Стан Блек, който ми помогна да се устроя тук.
	— Разговарях с господин Блек, той ми каза, че вие сте най-добрият. Той твърди, че вие, както сте сляп, сте откривали най-странни звуци на партита.
	— Вярно е.
	— Тогава какво мислите?
	— Интересите ми ме задържат тук — в Чикаго — пресегна се и стисна Дебра по бедрото.
	— Не лъже, инспекторе — каза Дебра.
	— Не е нужно да напускате Чикаго. Мога да ви използвам като консултант, експерт.
	Халек поклати глава.
	— Стан Блек става за тази работа.
	— Искате ли да знаете какво каза Блек? Каза, че той е просто като всички останали зрящи, които не могат да се откъснат от всичко, което ги заобикаля, и се съсредоточат до степен само да слушат. Предавам ви думите му: „Може да ви се стори иронично, че само сляп човек е в състояние да се абстрахира от всичко, което го разсейва, и да се съсредоточи само върху доказателствата“.
	Халек се изсмя.
	— Стан просто не иска да се откъсне от филмите. Те са голямата му слабост. — „Едно време бяха и моя“, помисли си, но каза само: — С това се занимава той. Така е полезен.
	— А вие, Халек?
	Джейни се втурна към тях и седна в скута на Халек.
	— Вуйчо Спайк?
	— Тиквичке!
	— Ето го Чомбо — обясни тя на Дебра.
	— Хубав е — каза тя.
	— Пипни го — настоя детето.
	— Много е мекичък.
	— Обича да го гушкам.
	— Сигурно — съгласи се Дебра.
	— Спайк, пипни Чомбо.
	— Хубав е — каза той.
	— Спайк познава нещата като ги пипа, но не вижда нищо — обясни тя на Дебра.
	— Той вижда нещата с ушите си — каза Дебра.
	— Как можеш да виждаш нещата с ушите си, глупаво е — каза Джейни, кикотейки се.
	— Нали можеш да кажеш какво има пред теб когато го виждаш?
	— Разбира се — отговори детето.
	— Ако Спайк може да каже къде е онова, което търсиш, само като напрегне ушите си, това различно ли е от виждането?
	Халек почти усети как лицето на Джейни се сви от объркване.
	— Той може да каже къде са нещата, но не може да ги види — настоя детето. — Не може да види колко си хубава, независимо какви звуци издаваш.
	Джейни скочи от скута на Халек и поиска вуйчо й да я защити.
	— Не съм ли права?
	— Добър е онзи, който постъпва добре.
	— Какво?
	— Ще разбереш, когато пораснеш — каза й той.
	— Татко го повтаря много често и аз винаги му отговарям, че никога няма да стана толкова голяма, че да разбирам всичко това.
	— Тогава никога няма да си самотна — каза й той.
	— Вуйчо Спайк, ако не престанеш да ми говориш със загадки, ще накарам Чомбо да открадне бастуна ти!
	— Аз ще го намеря — отвърна й Халек.
	— Няма да го намериш!
	— Ще го намери — намеси се Дебра. — Как те намери теб.
	— Обичам те, вуйчо Спайк — възкликна тя и пак скочи в скута му.
	— О-ох! — изохка той. — Рамото ми!
	— Извинявай — каза тя.
	— Ела тук — викна я Дебра, — за да свикнеш с мен.
	— Ще се ожениш ли за нея, Спайк?
	— Не знам — отговориха хорово Халек и Дебра, после се разсмяха, след това Халек каза: — Зависи дали имам късмет.
	Сканън, който стоически понесе последвалото мълчание, откри възможността, която чакаше, за да наруши тишината с думите:
	— Джейни последното малко момиченце ли е, което ще бъде спасено по този начин?
	— Не непременно.
	— Това значи ли да?
	— Значи може би. Колко дълго смятате, че бихте могли да опазите тайната? Колко време мислите, че ще мине, докато похитителите започнат да използват изолирани стаи и тогава да не можем да чуем нищо друго?
	— Не знам — отвърна Сканън. — Дори и да го правят. Блек ми каза, че можем да научим какво ли не за човека, който се обажда, дори да няма фонов шум. Бихме могли да кажем къде е израсъл, къде се е преместил като младеж, дали има синузит или заешка уста, дали фъфли, дали страда от астма, дали пуши, много неща и то само от гласа му. Бихме могли да използваме записа на гласа му в съда, ако е записан от законно подслушван телефон. С други думи, Халек, бихме могли да знаем какъв човек да търсим, винаги или почти винаги тези неща да са ни известни, макар и да не знаем къде се намира.
	— Приблизително вярно — призна Халек, оставяйки си отворена вратичка.
	— Значи отговорът ви е да? — попита Сканън.
	— Не. Ще си помисля по този въпрос — отговори Халек, — докато намерим работа на Дебра.
	— Яновски каза, че ще я вземе обратно и че ще направи каквото зависи от него повече да не напуска — каза Сканън и изпука кокалчетата на пръстите си.
	— Не — каза Дебра. — Няма да стане.
	— Тогава елате да работите при нас, в бюрото. В чикагското бюро.
	— Наистина? — каза Дебра, изведнъж заинтересувана.
	— Да.
	— Какво ще правя?
	— Ще бъдете очите на Халек, когато го пращаме и в други бюра да ги научи как да боравят с тази техника. Що се отнася до останалото, можете сама да си измислите с какво ще се занимавате.
	— Можете ли да го направите?
	— Както Халек ми доказа, госпожице Серафикос, човек е в състояние да направи всичко, след като повярва, че може. Вярвате ли, че можете да го правите?
	— Това е риторичен въпрос, нали?
	— Ами вие, Халек?
	— Да. — Той се усмихна широко. — Ами аз?
