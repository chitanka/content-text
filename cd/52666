>	1.
>	Сцена 27

	На снимачната площадка обикновено ми е приятно. Обичам вълнението, което изпитвам при вида на толкова много професионалисти, погълнати от съвместен труд — на цената на десетки хиляди лири, — за да превърнат в действителност нещо, което се е зародило в главата ми преди около девет или десет месеца. Обичам да се чувствам част от всичко това.
	Но този път беше различно. Успах се и излязох от вкъщи набързо. Не успях да си намеря телефона. Започваше да ме боли глава. Още щом излязох от колата през онази влажна октомврийска сутрин, аз разбрах, че съм сгрешил и че като цяло е трябвало да си остана в леглото.
	Беше важен ден. Снимахме една от началните сцени от седмия сезон на „Войната на Фойл“ — онази, в която за първи път виждаме Сам Стюарт, шофьорката на Фойл. Ролята на Сам се изпълняваше от Хънисъкъл Уийкс — беше се превърнала в незаменима част от сериала и беше една от любимите ми актриси. Когато пишех репликите й, винаги си представях как ги изговаря. В новия сезон тя щеше да е омъжена, напуснала полицейската служба, и вече да работи като учен в ядрена лаборатория. Бях решил да я въведа подобаващо и исках да бъда на снимките, за да я подкрепя.
	Бях написал следното:
C>
	27. ЕКСТЕРИОР. ЛОНДОНСКА УЛИЦА (1947) — ДЕН.
	САМ слиза от един автобус, носи пазарски торби. Току-що е научила нещо неприятно, спира за малко и обмисля последиците от новината. Изненадва се, когато вижда АДАМ, който я очаква.
	__САМ__
	Адам! Какво правиш тук?
	__АДАМ__
	Чакам те.
	Двамата се целуват.
	__АДАМ__
	Нека ти помогна.
	ТОЙ взема торбите и заедно тръгват към вкъщи.
C$
	На хартия може и да не изглежда кой знае какво, но от самото начало си знаех, че ще създаде ужасни главоболия. Съпругата ми, Джил Грийн, беше продуцентът на сериала. А тези две думи — ЛОНДОНСКА УЛИЦА — сигурно са били достатъчни, за да я накарат да ахне от ужас. Снимките в Лондон винаги са ужасно проблематични, стряскащо скъпи и съпроводени с трудности и предизвикателства. Често изглежда така, сякаш целият град умишлено прави всичко по силите си, за да накара камерите да спрат да се въртят. В небето прелитат самолети. Пневматични бормашини и автомобилни аларми бясно се обаждат от всички страни.
	Полицейски коли и линейки профучават с ревнали сирени. Колкото и табели да поставиш, за да предупредиш хората за присъствието си, все някой ще забрави да си премести колата или още по-зле, ще я остави нарочно там, с надеждата да получи някакви пари. Хората естествено си мислят, че телевизионните и филмовите продуценти са фрашкани с пари, но за съжаление реалността далеч не е такава. Том Круз може и да е способен да затвори моста „Блекфрайърс“ или половината „Пикадили“, без да му мигне окото, но с повечето британски телевизии нещата стоят по-различно и дори една кратичка сцена като онази, която бях написал, може да се окаже почти невъзможна за заснемане.
	Когато слязох от колата, се озовах в друго времево измерение. Годината беше 1947. Продукцията беше успяла да ангажира две улици с къщи във викториански стил и беше направила всичко по силите си, за да ги превърне в идеална репродукция на следвоенен Лондон. Антените и сателитните чинии бяха покрити с бръшлян или пластмасови керемиди. Съвременните врати и прозорци бяха скрити зад рамки, оразмерени и изработени цели седмици по-рано. Уличните знаци и осветителните стълбове бяха замаскирани, а жълтата пътна маркировка беше покрита с огромно количество от онова вещество, известно като „праха на Фулър“*.
	[* Fuller’s earth — американска марка избелваща глина. — Б. пр.]
	Бяхме си донесли декори: една яркочервена телефонна кабина, една автобусна спирка и достатъчно развалини, които да пресъздадат разрушенията от бомбардировките, сред които са живеели лондончани години след войната. Ако не обръщате внимание на пухенките, осветлението, операторските колички и безкрайните кабели, плъзнали навсякъде, всичко изглеждаше съвсем като истинско.
	Наоколо имаше множество хора, които търпеливо очакваха началото на снимките. Освен екипа, имаше около трийсет актьори, всички с костюми и прически, характерни за епохата. Разгледах филмовите превозни средства, които вторият асистент-режисьор подреждаше по местата им. Имаше един „Астън Принсес“, един „Морган 4–4“, кон с каруца и главното действащо лице — двуетажен автобус „Ай И Си Риджънт II“, от който щеше да се появи Сам Стюарт. Хънисъкъл стоеше от другата страна на пътя заедно със своя сценичен съпруг, и когато ме видя, вдигна ръка за поздрав. Но не се усмихна. Това беше мигът, в който разбрах, че нещата не вървяха добре.
	Потърсих с поглед камерата и видях Джил, която задълбочено обсъждаше нещо с режисьора Стюарт Орм и операторите. Всички те също не изглеждаха доволни. Вече започвах да се чувствам гузен. Сценарият, който бях написал за този епизод — „Пръстенът на вечността“ — започваше в Ню Мексико с тест на атомна бомба. (Стюарт беше успял да го заснеме на зазоряване на някакъв плаж, в двата часа преди настъпването на прилива.) Оттам се бяха преместили в посолството на Русия в Лондон, на доковете в Ливърпул, а после в правителствения комплекс в Уайтхол и в сградата на външното разузнаване. Всичко това не беше никак малко и със сцена 27 може би леко бях прекалил. Сам можеше да се прибере вкъщи пеша. Можеше просто да я видим пред вратата на дома й.
	Стюарт ме видя и се приближи. Беше само с една година по-възрастен от мен, но заради бялата коса и бялата му брада винаги се чувствах респектиран от него. Но вече бяхме работили заедно по един епизод и аз се радвах, че се е върнал за втори.
	— Не можем да заснемем сцената — каза той.
	— Какъв е проблемът? — попитах аз.
	Вътрешно вече се борех с ирационалното чувство, че каквото и да се беше случило, вината щеше да се окаже моя.
	— Проблемите са много. Наложи се да преместим две коли. Имахме затруднения с времето.
	Тъкмо беше спряло да вали.
	— Така или иначе, от полицията не ни позволиха да започнем снимки преди десет часа. И автобусът се развали.
	Огледах се наоколо. Откарваха нанякъде двуетажния „Риджънт“. На негово място се беше появил друг автобус.
	— Това е „Рутмастър“ — казах аз.
	— Знам. Знам.
	Стюарт изглеждаше измъчен. И двамата знаехме, че първият „Рутмастър“ се беше появил в Лондон едва в средата на петдесетте.
	— Но това ни изпратиха от агенцията — продължи той. — Не се тревожи. Можем да го оправим на постпродукция.
	Компютърно генериране на образи. Беше много скъпо, но понякога можеше да бъде невероятно полезно. Позволяваше ни да създадем пейзажа на бомбардирания Лондон. Позволяваше ни да минем покрай катедралата „Сейнт Поле“, без изобщо да се намираме там.
	— Има ли нещо друго?
	— Виж, разполагам само с двайсет минути, за да заснема сцената. До дванайсет трябва да се махнем оттук и към момента ни трябват четири кадъра. Няма как да го направя. Така че, ако нямаш нищо против, искам да пропуснем диалога. Просто ще снимаме как Сам слиза от автобуса, а след това ще покажем как се среща с Адам, когато стигне до вкъщи.
	Донякъде се чувствах поласкан. Както съм споменавал по-рано, сценаристът е единственият на снимачната площадка, който няма никаква работа там, и по тази причина обикновено гледам да стоя настрана. Имам лошия навик винаги да се озовавам на грешното място. Ако нечий телефон започне да звъни, докато камерите снимат, почти е сигурно, че ще се окаже моят. Но точно сега режисьорът всъщност ме молеше за помощ — и аз веднага си дадох сметка, че неговото предложение нямаше да се отрази съществено на историята в този епизод.
	— Няма проблем — казах аз.
	— Чудесно. Надявах се, че няма да възразиш.
	Той се обърна и се отдалечи, а у мен остана усещането, че всъщност беше взел решението много преди да пристигна.
	Въпреки това, дори без диалога, цялата сцена висеше на косъм. Стюарт щеше да направи една репетиция, преди да се опита да я заснеме, но кадърът беше сложен. Бяха построили двайсетметрова релса, по която щеше да се плъзне камерата покрай първата улица, докато автобусът с бръмчене се приближаваше към нея от дясната й страна по втората улица. Автобусът щеше да свие зад ъгъла и да спре. Камерата щеше да продължи по пътя си и да стигне до спирката, точно когато двама или трима пътници слизат от автобуса, последвани от Сам. Междувременно в двете посоки щяха да се движат и други превозни средства, включително конят с каруцата. На тротоара щяха да играят деца. Отстрани щяха да преминават многобройни пешеходци: една жена, която буташе детска количка, двама полицаи, мъж с колело и така нататък. Щеше да е необходим изключителен синхрон във времето, за да бъде заснето всичко това в един-единствен продължителен кадър.
	— Всички по места, моля!
	Актьорът, който играеше съпругът на Сам, беше изпратен в караваната си, доста недоволен. Сигурно беше станал още призори, за да го подготвят за снимките. На шофьора на автобуса „Рутмастър“ бяха дадени инструкции. Статистите заеха местата си. Аз се приближих до камерата и застанах зад нея, като внимавах да не преча. Първият асистент-режисьор погледна Стюарт и той кимна.
	— Начало!
	Репетицията беше истинска катастрофа.
	Автобусът се появи твърде рано, а камерата — твърде късно. Сам се изгуби в тълпата. Някакъв облак реши да закрие слънцето точно в този момент. Конят отказа да помръдне. Видях как Стюарт размени няколко думи с оператора и после рязко поклати глава. Не бяха готови да снимат. Все пак щеше да е необходима втора репетиция.
	Вече беше единайсет и десет. На снимачните площадки е така. Има дълги периоди от време, през които сякаш никой не прави нищо, последвани от кратки промеждутъци, наситени с изключително съсредоточена дейност — именно в тях се случва същинското заснемане. Но часовникът никога не спира да тиктака. Лично за мен този стрес е почти непоносим. Когато Стюарт каза, че трябва да приключи до дванайсет часа, той имаше предвид точно дванайсет часа. Двама съвсем истински полицаи спираха движението на ъгъла в отсрещния край на улицата. Те щяха да искат да си тръгнат. Собствениците на къщите ни бяха дали позволение да снимаме за точно определен период от време. Отговорникът за снимачната площадка също беше там и изглеждаше разтревожен. Вече ми се искаше да не бях идвал.
	Асистент-режисьорът взе мегафона си и разгласи новите нареждания.
	— Всички на начални позиции!
	Бавно, неохотно, пътниците се качиха обратно в автобуса и шофьорът даде назад. Децата бяха отведени по местата им. На коня беше дадена бучка захар. За щастие втората репетиция премина малко по-добре. Автобусът и камерата се срещнаха на ъгъла, точно по план. Сам слезе и се отдалечи. Конят тръгна съвсем навреме, макар че след това малко се обърка и се качи на тротоара. Добре че никой не пострада. Стюарт и операторът тихо си размениха няколко думи и решиха, че са готови за снимка. Джил си гледаше часовника. Вече беше единайсет и трийсет и пет.
	Сцената беше толкова мащабна, че на площадката имахме собствен фотограф, както и няколко журналисти, които щяха да вземат интервюта от Хънисъкъл и мен. От телевизия „Ай Ти Ви“ бяха изпратили две високопоставени служителки, които тревожно наблюдаваха цялата дейност, имаше отговорници по здравето и безопасността, както и двама парамедици от националната служба за първа помощ „Сейнт Джон Амбюлънс“. Освен тях присъстваше и обичайната армия от техничари, осветители, първи, втори и трети асистент-режисьори, гримьори, отговорници по декорите… и всички те стояха в очакване на сцената, за чието заснемане разполагахме вече с по-малко от трийсет минути.
	Последваха няколко последни проверки, гафове и една тишина, която сякаш се проточи до безкрай. Дланите ми се потяха. Но най-сетне чух обичайния ритуал, който предхожда всяко начало на снимки.
	— Звук?
	— Работи.
	— Камера?
	— Работи.
	— Сцена двайсет и седем. Първи дубъл.
	Тракването на киноклапата.
	— Начало!
	Камерата започна да се плъзга към нас. Автобусът забръмча напред. Децата си играеха. Конят послушно и енергично закрачи напред и задърпа каруцата.
	И тогава, незнайно откъде, се появи един автомобил — съвременно такси от двайсет и първи век. Не беше дори черно такси, което можеше да бъде променено на постпродукция, заедно с автобуса. Беше боядисано в бяло и жълто, с яркочервени букви се четеше реклама на някакво ново мобилно приложение, а на страничните врати беше изписан слоганът: „СПЕСТИ 5 ЛИРИ ПРИ СЛЕДВАЩОТО СИ ПЪТУВАНЕ“. И за да разведри допълнително обстановката, шофьорът беше надул Джъстин Тимбърлейк по радиото. Таксито спря точно по средата на снимачната площадка.
	— Стоп!
	Стюарт Орм обикновено беше приятен, хрисим човек. Но когато вдигна поглед от монитора си, за да види какво става, изражението му беше яростно. Разбира се, не беше невъзможно това да се случва. Полицията трябваше да е блокирала движението изцяло. И в двата края на улицата имахме хора, които държаха пешеходците настрана. Нямаше как да премине каквото и да било превозно средство.
	Вече започваше да ми се повдига. Имах лошо предчувствие за онова, което щеше да последва.
	И се оказах прав.
	Вратата на таксито се отвори и отвътре излезе един мъж. Изглеждаше напълно незаинтересован от факта, че е заобиколен от многолюдна тълпа, в която има много хора, облечени в старовремски костюми. Излъчваше някакво ведро самочувствие, всъщност доста студено и съсредоточено единствено върху собствените му потребности за сметка на тези на всички околни. Не беше нито висок, нито добре сложен, но даваше вид на човек, който никога не би се предал, каквото и да му струва това. Косата му, нещо средно между кестенява и сива, беше подстригана съвсем късо, особено покрай ушите. Очите му, в малко по-тъмнокафяв цвят, невинно се взираха във всичко наоколо от бледото му, леко нездраво на вид лице. Това не беше човек, който прекарва много време на слънце. Беше облечен с тъмен костюм, бяла риза и тясна вратовръзка — дрехи, които сякаш бяха умишлено подбрани с цел да не издават нищо за личността му. Обувките му бяха лъснати до блясък. Докато крачеше напред, той вече се оглеждаше за мен и нямаше как да не си задам въпроса откъде изобщо беше узнал, че съм тук?
	Преди да успея да се сниша зад един монитор, той ме откри и извика:
	— Тони!
	Гласът му беше дружелюбен — и достатъчно силен, за да го чуят всички на снимачната площадка.
	Стюарт се обърна към мен и ме изгледа доста гневно.
	— Познаваш ли този човек? — попита той.
	— Да — признах си аз. — Казва се Даниъл Хоторн. Детектив е.
	Целият снимачен екип ме зяпаше. Двете жени от „Ай Ти Ви“ мърмореха недоумяващо. Джил отиде при тях, за да се опита да им обясни. Всички на улицата бяха застинали по местата си, сякаш внезапно се бяха превърнали в една от онези пощенски картички за историята на Лондон. Дори конят изглеждаше възмутен.
	Все пак успяха да заснемат сцената още веднъж, преди времето да изтече, и в крайна сметка разполагаха с точно толкова заснет материал, колкото им трябваше. Ако някога гледате тази сцена, ще видите телефонната кабина, коня с каруцата, двамата полицаи (в далечината) и Сам, която се отдалечава. За съжаление, камерата не показва по-голямата част от статистите, включително жената с детската количка и мъжа с колелото. Сам носи пазарска торбичка, но това също не се вижда.
	Но бюджетът не стигна за постпродукция, така че не можахме да направим нищо по въпроса с проклетия автобус.


>	2.
>	Убийство в Хампстед

	Оставих Хоторн в моя офис на снимачната площадка — който всъщност беше една каравана „Уинебаго“, паркирана на една странична уличка — докато аз отидох да донеса за двама ни кафе от камиона с кетъринг. Когато се върнах, той седеше на бюрото и прелистваше последната версия на сценария на „Пръстенът на вечността“, което доста ме подразни, защото определено не го бях молил да чете какво съм написал. Поне не пушеше. В днешно време почти не познавам пушачи, а Хоторн продължаваше да пуши по кутия на ден, което беше и причината обикновено да се срещаме в кафенета на открито и да седим на улицата.
	— Не те очаквах — казах аз, когато влязох вътре.
	— Не изглеждаш приятно изненадан.
	— Ами всъщност съм доста зает… макар и сигурно да не си забелязал това, когато се появи с колата насред снимачната площадка.
	— Исках да те видя — каза той и почака да седна срещу него. — Как върви книгата?
	— Завърших я.
	— Заглавието все така не ми харесва.
	— И все така нямаш думата по въпроса.
	— Добре! Добре!
	Той ме изгледа така, сякаш го бях засегнал без основателна причина. Очите му имаха цвят на кал, но въпреки това успяваха да изглеждат забележително ясни и невинни.
	— Виждам, че днес си в лошо настроение, но все пак не аз съм виновен, че си се успал.
	— Кой ти каза, че съм се успал? — попитах го аз, влизайки в очевидния капан.
	— И още не си си намерил телефона.
	— Хоторн…!
	— Не си го изгубил на улицата — продължи той. — Мисля, че ще го намериш някъде в апартамента си. И позволи ми да ти дам един съвет. Ако на Майкъл Китчън не му харесва твоят сценарий, може би трябва да помислиш да го смениш с друг актьор. Не си го изкарвай на мен!
	Загледах го втренчено, докато прехвърлях в ума си онова, което беше казал току-що, и се чудех какви доказателства можеше да има за всичко това. Майкъл Китчън беше звездата във „Войната на Фойл“ и макар наистина да бяхме обсъждали многократно новия епизод, не бях споменавал за това пред никой друг, освен пред Джил, която така или иначе го знаеше. И със сигурност не бях казвал на никого кога съм се събудил или за това, че сутринта не съм успял да си намеря телефона.
	— Хоторн, какво правиш тук? — настоях аз.
	Нито веднъж не се бях обръщал към него с малкото му име, откакто се бяхме запознали. Не мисля, че някой изобщо го правеше.
	— Какво искаш?
	— Станало е още едно убийство — каза той.
	Хоторн подчерта последната дума с характерното си необичайно произношение. „Още едно _убийссство_“. Прозвуча така, сякаш едва ли не му доставяше наслада.
	— И?
	Той примигна насреща ми. Не беше ли очевидно?
	— Помислих си, че ще искаш да пишеш за него.
	Ако сте чели книгата ми „Убийството е всичко“, вече знаете, че детектив Даниъл Хоторн от криминалната полиция първоначално ми беше представен като консултант по един телевизионен сериал, чийто сценарий пишех тогава: „Несправедливост“. Някога беше работил за Скотланд Ярд, но това беше приключило след нещастен случай с един заподозрян. Някакъв мъж, който се занимавал с детска порнография, паднал надолу по бетонно стълбище. В онзи момент Хоторн се намирал точно зад гърба му. В крайна сметка бил уволнен и се наложило да започне да си изкарва прехраната самостоятелно. Можел е да се насочи към охранителна дейност, както много други бивши детективи, но вместо това решил да използва таланта си, за да помага на филмови и телевизионни компании в продуцирането на криминални истории, което доведе и до нашето запознанство. Но както установих скоро след това, силите на реда все още не бяха приключили напълно отношенията си с него.
	Обаждаха му се, когато полицията се натъкнеше на „заплетен случай“ — такъв, който изглежда труден за разрешаване още от самото начало. Повечето убийци действат свирепо и необмислено. Съпруг и съпруга се карат. Може би са прекалили с алкохола. Единият от двамата взема чук и — бам — всичко свършва. С пръстовите отпечатъци, пръските от кръвта и всички останали веществени доказателства цялата работа се разрешава в рамките на двайсет и четири часа. А и в днешно време, с всички тези охранителни камери навсякъде, вече е почти невъзможно да се измъкнеш от местопрестъплението, без да заснемат ухилената ти физиономия.
	Много по-редки са предумишлените убийства, при които извършителите реално отделят известно време, за да обмислят престъпленията си — и любопитното е, че понеже разчитат толкова прекомерно на технологиите, съвременните детективи изпитват много повече затруднения при тяхното разрешаване. Помня една улика, която вкарах в един епизод на сериала „Поаро“ по произведенията на Агата Кристи, когато пишех сценария за „Ай Ти Ви“. На местопрестъплението е оставена женска ръкавица с избродирана буква „Н“. Съвременните детективи могат да установят къде и кога е изработена, от каква материя е направена, кой размер е и до какво точно се е докосвала през последните няколко седмици. Но може и да не се досетят, че буквата „Н“ всъщност е изписана на кирилица и ръкавицата е била оставена умишлено, за да натопи някой друг. За подобни езотерични прозрения им трябваше човек като Хоторн.
	Работата беше там, че не му плащаха особено добре, и след като приключихме с „Несправедливост“, той се свърза с мен и ме попита дали бих искал да напиша книга за него. Беше си чисто търговско предложение. На корицата щеше да пише моето име, но щяхме да делим печалбата петдесет на петдесет. От самото начало знаех, че не беше добра идея. Аз съчинявам истории; предпочитам да не обикалям да ги търся из града. Още по-важното е, че обичам аз да ръководя книгите си. Нямах никакво желание да се превръщам в техен герой, при това второстепенен: вечният помощник.
	Но той някак успя да ме убеди и въпреки че работата по разследването едва не ме уби, при това съвсем буквално, първата книга вече беше завършена, макар и все още да не беше публикувана. А имаше и още един проблем. Новият ми издател — Селина Уокър от „Рандъм Хаус“ — беше настояла да подпишем договор за три книги и аз, насърчен от агентката си, се бях съгласил. Мисля, че това се случва с всеки писател, без значение колко книги е продал. Договорът за три книги е символ на стабилност. Означава, че можеш да планираш времето си, като знаеш точно какво предстои да правиш. Но също така означава, че си длъжен да ги напишеш. Няма покой за неуверените.
	Разбира се, Хоторн знаеше това, така че цяло лято бях очаквал телефонът да звънне, като междувременно се бях надявал да не го направи. Хоторн несъмнено беше изключително способен. Беше разгадал първата мистерия, сякаш беше детска игра, макар аз самият да бях пропуснал да забележа всяка една от уликите, с които се бях сблъскал. Но в личен план го намирах за крайно дразнещ човек. Беше мрачен, самотник, и отказваше да сподели с мен каквото и да било за себе си, макар да се предполагаше, че съм негов биограф. Някои неща в поведението му намирах, меко казано, за обезпокоителни. Той ругаеше непрекъснато, пушеше и ме наричаше „Тони“. Ако бях решил да си избера герой от реалния живот, това в никакъв случай нямаше да е той.
	И ето че сега отново ме преследваше — едва няколко седмици, след като бях завършил „Убийството е всичко“. Все още не му бях показал книгата и той не знаеше какво съм написал за него. Бях решил това да си остане така, възможно най-дълго.
	— И кого са убили? — попитах аз.
	— Името му е Ричард Прайс.
	Хоторн замълча, сякаш очакваше да знам за кого говори. Не знаех.
	— Адвокат е — продължи той. — Занимава се с бракоразводни дела. Доста често пишеха за него по вестниците. Много от клиентите му са били популярни. Известни личности… сещаш се.
	Докато говореше, аз си дадох сметка, че името все пак ми беше познато. Бях чул нещо за него по радиото, докато ме откарваха към снимачната площадка, но понеже бях полузаспал, не бях слушал особено внимателно. Ричард Прайс живееше в Хампстед, където често ходя, за да разхождам кучето. Според репортажа някой го беше нападнал в дома му и го беше ударил с бутилка вино. Имаше и още нещо. Някакъв прякор. Дали не беше „Стоманената магнолия“? Не. Това беше Фиона Шакълтън, която се беше прочула, след като беше представлявала сър Пол Маккартни по време на жлъчната му раздяла с Хедър Милс. Прайс беше известен като „Двуострия бръснач“. Нямах никаква представа защо.
	— Кой го е убил? — попитах аз.
	Хоторн ме изгледа тъжно.
	— Приятел, ако знаех това, нямаше да съм тук.
	За едно имаше право. Наистина бях преуморен.
	— От полицията искат да се заемеш с разследването на убийството, така ли? — попитах аз.
	— Точно така. Обадиха ми се тази сутрин. И веднага се сетих за теб.
	— Много мило от твоя страна. Но кое му е толкова специалното на случая?
	За да отговори на въпроса ми, Хоторн извади от вътрешния джоб на сакото си купчина снимки. Вцепених се. В процеса на проучване ми се е случвало да виждам много снимки от местопрестъпления и никога не съумявам да се отърся от потресаващото насилие, което струи от тях. От тоталната им непринуденост и факта, че всичко е представено без капчица съчувствие. В липсата на цвят също има нещо специално. Кръвта изглежда дори още по-ужасяваща, когато е черна. Мъртвите тела, които човек вижда по телевизията, са просто актьори, легнали на една страна. Нямат почти нищо общо с истински трупове.
	Все пак първата снимка беше нормална. Беше портрет на Ричард Прайс, за който беше позирал приживе, и на нея се виждаше красив, доста жизнерадостен мъж с орлов нос и дълга сива коса, сресана назад, за да разкрива високото му чело. Беше облечен с жилетка и се усмихваше леко, сякаш беше доволен от себе си и определено не подозираше, че ще се превърне в обект на разследване на убийство. Лявата му ръка беше скръстена върху дясната пред гърдите и на безименния му пръст забелязах златна халка. Значи беше семеен.
	На следващата снимка беше мъртъв. Този път ръцете му бяха разперени над главата и лежеше проснат върху голите дъски на пода, а тялото му беше изкривено по начин, присъщ единствено на труп. Беше заобиколен от парченца стъкло и голямо количество течност, която изглеждаше твърде рядка, за да бъде кръв — оказа се, че е кръв, смесена с вино. Снимките бяха направени отляво, отдясно и отгоре, и не оставяха място за догадки. Преминах към останалите: разкъсвания по врата и гърлото, изцъклени очи, изкривени пръсти. Смърт в близък план. Зачудих се как Хоторн се беше сдобил с тях толкова бързо и предположих, че са му ги изпратили по електронната поща, а той ги е принтирал у дома си.
	— На Ричард Прайс са нанесени удари по челото и във фронталната област на черепа с пълна бутилка вино — обясни Хоторн.
	Любопитно беше колко бързо превключи на полицейски жаргон. Например „нанесени удари“ вместо „бил е ударен“. Както и „фронталната област“, която спокойно можеше да е излязла от речника на някой синоптик.
	— Има няколко контузии и една линейна фрактура на фронталната кост, но това не е причината за смъртта. Бутилката се е счупила, което означава, че част от силата на удара се е разсеяла. Прайс е паднал на земята и убиецът е останал с назъбеното гърло от бутилката в ръка. Използвал го е като нож, за да го прободе в гръкляна.
	Той посочи един от близките кадри.
	— Тук и тук. Вторият удар е проникнал в субклавиалната вена и се е врязал в плевралната кухина.
	— Умрял е от кръвозагуба — казах аз.
	— Не — каза Хоторн и поклати глава. — Вероятно не е имало достатъчно време за това. Предполагам, че е получил белодробна емболия, която го е довършила.
	В гласа му нямаше съчувствие. Той просто съобщаваше фактите.
	Взех чашата си с кафе с намерение да отпия от нея, но кафето беше същото на цвят като кръвта на снимката и аз я оставих обратно.
	— Бил е богат и е живеел в скъпа къща. Всеки може да е влязъл с взлом — казах аз. — Не виждам кое му е толкова специалното.
	— Ами всъщност доста неща — отговори ведро Хоторн. — Прайс е работел по важен случай… извънсъдебно споразумение за обезщетение от 10 милиона лири. Не че въпросната дама е получила кой знае каква част от тях. Акира Ано. Говори ли ти нещо името?
	Поради причини, които ще станат ясни по-нататък, се наложи да променя нейното име, но тя ми беше достатъчно позната. Беше автор на художествена проза и поезия и редовно изнасяше лекции на всички големи литературни фестивали. На два пъти е била финалистка за наградата „Ман Букър“ и беше спечелила наградите „Коста Бук“, „Т. С. Елиът“, „Наградата за женска литература“ и най-скоро, наградата „ПЕН/ Набоков“ за постижения в литературата на международно ниво, при чието връчване бяха изтъкнали „нейния неповторим глас и деликатността на нейната проза“. Освен това пишеше статии — предимно по феминистки въпроси и за сексуална политика — за „Сънди Таймс“ и други уважавани издания. Често говореше по радиото. Бях я слушал в „Морален лабиринт“ и „Неизказаното“.
	— Беше изляла чаша вино върху главата на Прайс — казах аз.
	Историята се бе появила във всички социални мрежи и аз си я спомнях много добре.
	— Направила е нещо много повече, приятел. Заплашила е да го удари с бутилката. Насред оживен ресторант. Чули са я много хора.
	— Значи тя го е убила!
	Хоторн вдигна рамене и аз разбрах какво имаше предвид. В реалния живот това би било очевидно. Но в света, в който живееше Хоторн — онзи свят, който искаше да сподели с мен — признаването на вина като нищо можеше да означава тъкмо обратното.
	— Има ли алиби? — попитах аз.
	— В момента не си е у дома. Никой не знае къде точно се намира.
	Хоторн извади една цигара и я завъртя между пръстите си, преди да я запали. Побутнах към него чашата си от стиропор. Все още беше до половината пълна с кафе и можеше да я използва за пепелник.
	— Значи имаш заподозрян — казах аз. — Какво повече ти трябва?
	— Това се опитвам да ти кажа! В къщата му са правели освежителен ремонт и в коридора е имало доста кутии с боя. Естествено, той не си е купувал обикновена боя като „Дулукс“ или нещо подобно. Държал е на онези превзети цветове от „Фароу & Бол“. По осемдесет кинта кутията, с имена като _Vert De Terre_*, „Бръшлян“ и „Арсеник“.
	[* (фр.) землисто зелено — Б. р.]
	Хоторн произнесе търговските имена на цветовете с неприкрита неприязън.
	— „Арсеник“ си го измисли — казах аз.
	— Не. Измислих си „Бръшлян“. Другите две ги има в каталога им. Боята, която е избрал, се е казвала „Зелен дим“. И там е работата, Тони. След като убиецът ударил господин Прайс и го оставил да му изтича кръвта по скъпарския му под от американски дъб, той взел една четка и написал послание на стената: едно трицифрено число.
	— Кои три цифри?
	Той побутна една снимка към мен и аз го видях с очите си.
	— Едно осем две — каза Хоторн.
	— Предполагам, че нямаш никаква представа какво означава това? — попитах аз.
	— Може да означава много неща. Маршрутът на автобус номер 182 минава през северната част на Лондон, въпреки че господин Прайс едва ли си е губил времето да ползва градски транспорт. Така се казва и някакъв ресторант в Уембли. Има и такова съкращение, което се използва при писане на есемеси. Както и един модел четириместен самолет…
	— Ясно — прекъснах го аз. — Сигурен ли си, че го е написал убиецът?
	— Е, може да са били и бояджиите, но се съмнявам.
	— Нещо друго?
	Хоторн застина, преди цигарата да стигне до устата му. Тъмните му очи ме погледнаха предизвикателно.
	— Не е ли достатъчно?
	Не знам — казах аз.
	Това беше самата истина. Вече разглеждах убийството на Ричард Прайс от гледната точка на писател — и колкото и да беше ужасно да си го призная, поне на този етап не ме беше грижа кой го е убил. Очевидно, Акира Ано беше главният заподозрян — и това беше любопитно, защото, макар и да не бях чел никоя от нейните книги, много добре знаех коя е тя. По-важно обаче беше следното: ако щях да пиша втора книга за Хоторн, тя трябваше да съдържа поне осемдесет хиляди думи, а аз вече се чудех дали този случай ще предостави достатъчно материал. Акира го беше заплашила с бутилка вино. Бил е убит с бутилка. Тя го е направила. Край.
	Освен това се притеснявах, че убитият е адвокат, специализиран в бракоразводни дела. Нямам нищо против адвокатите, но въпреки това винаги съм правел всичко по силите си, за да ги избягвам. Не разбирам законите. Така и не успях да проумея как нещо съвсем просто — регистриране на запазена марка например — може да ми струва няколко месеца и хиляди лири. Дори съставянето на завещанието ми беше травмиращо преживяване и когато адвокатите приключиха с мен, за децата ми остана значително по-малко наследство. Беше ми доставило удоволствие да пиша за Даяна Купър, невинна жертва и майка на прочут актьор, но какво вдъхновение можех да извлека от Ричард Прайс — един човек, който си изкарваше прехраната от чуждото нещастие?
	— Има и още нещо — измърмори Хоторн.
	Беше ме наблюдавал внимателно, сякаш можеше да прочете мислите ми — което, както вече даде да се разбере, наистина умееше да прави.
	— Какво?
	— Бутилката вино. Била е „_Chateau Lafite Rotshchild, Pauillac_“, реколта 1982 година.
	Хоторн изговори френските думи така, че всяка прозвуча като обида.
	— Разбираш ли нещо от вино?
	— _Не_.
	— Аз също. Но ми казаха, че една такава бутилка би струвала поне две хилядарки.
	— Значи Ричард Прайс е бил ценител на скъпите неща.
	Хоторн поклати глава.
	— Не. Бил е въздържател. Никога не е пиел никакъв алкохол.
	Замислих се за момент. Доста публична заплаха от известна феминистка писателка. Мистериозно послание със зелена боя. Невероятно скъпа бутилка вино. Почти си представях всичко това написано на обложката на книгата. И все пак…
	— Не знам — казах аз. — В момента съм доста зает.
	Лицето му помръкна.
	— Какво ти става, приятел? Мислех, че като ти разкажа, ще подскочиш от ентусиазъм.
	— Може ли да си помисля известно време?
	— Вече тръгвам натам.
	Изчаках малко, преди да отговоря.
	— Просто се чудех — промърморих аз, почти на себе си. — За всичко, което каза току-що. За Майкъл Китчън — и за телефона ми. Как разбра?
	Той видя накъде бия.
	— Нищо работа.
	— Просто ми е любопитно — замълчах аз. — Ако ще има втора книга…
	— Добре, приятел. Но е доста елементарно.
	Нямаше да отстъпя и той го знаеше.
	— Облякъл си се набързо. Второто копче на ризата ти е пъхнато в третия илик, което всъщност си е класика. Тази сутрин, докато си се бръснал, си пропуснал няколко косъмчета под носа. Ясно ги виждам, точно до ноздрата ти — и честно казано, не изглежда никак добре. Имаш и петънце от паста за зъби на ръкава, което означава, че си се облякъл, _преди_ да отидеш в банята. Значи си се събудил, изхвърчал си от леглото и веднага си се облякъл, което ми подсказва, че будилникът ти не е звъннал.
	— Нямам будилник.
	— Но имаш айфон и може би щеше да си сложиш аларма, ако ти е предстояла важна среща — като например посещение на снимачна площадка — но поради някаква причина, не си го направил.
	— Това не означава, че телефонът ми е изгубен.
	— Е, аз ти звънях два пъти, за да ти кажа, че ще дойда днес, но ти не вдигна. Освен това, ако телефонът ти беше у теб, шофьорът ти щеше да може да ти се обади, за да ти каже, че пътува към теб или че чака отвън, и нямаше да изпаднеш в такава паника. Между другото, никой не отговаря на телефона ти, но и гласовата поща не се включи автоматично, което означава, че телефонът ти все още е включен. Най-вероятно е на беззвучен режим и ще го намериш накъде у вас.
	Когато пристигнах на снимачната площадка, Хоторн не беше там. Нямаше как да знае как съм пътувал дотам.
	— Защо си мислиш, че съм имал шофьор? — настоях аз. — Можеше просто да съм дошъл с метрото.
	— Ти си прочутият сценарист на „Войната на Фойл“. Естествено, че са пратили някого да те вземе. Освен това само допреди час валеше като из ведро, а ти си съвсем сух. Виж си обувките! Днес изобщо не си ходил пеш.
	— Ами онова за Майкъл Китчън? Да не си говорил с него?
	— Нямаше нужда да го правя.
	Той почука с пръст по сценария, който беше затворил, когато влязох.
	— Розовите страници са с последните редакции, нали така? Аз просто им хвърлих едно око и забелязах, че всяка една от тях се отнася до сцени, в които участва той. Изглежда само на него не му харесва какво си написал.
	— Харесва му и още как — изръмжах в отговор аз. — Просто донагласям нещата.
	Хоторн хвърли бърз поглед към кошчето ми за боклук, което преливаше от смачкани на топка хартиени листа.
	— Май доста донагласяш — отбеляза той.
	Нямаше причина да се задържам повече на снимачната площадка. А и след случилото се, не исках никой да ме вижда в компанията на Хоторн.
	— Добре — казах аз. — Да тръгваме.


>	3.
>	„Дирята на чаплата“

	Домът на Ричард Прайс беше на Фицрой Парк, една от най-луксозните улици в цял Лондон, сгушена в края на Хампстед Хийт. Всъщност тя почти по нищо не приличаше на улица. Когато тръгне по нея откъм Хампстед Хийт, човек минава през една старовремска порта, която може спокойно да е излязла от картина на Артър Ракъм*, а особено през летните месеци улицата е потънала от всички страни от толкова много зеленина, та става трудно да повярваш, че изобщо се намираш в града. Дървета, храсти, рози, повет, глицинии, орлови нокти и всевъзможни други пълзящи растения се борят за място под слънцето в този еквивалент на Небивалата земя в северен Лондон, където самата светлина е обагрена в зелено. Всяка къща е самостоятелна постройка и умишлено не прилича по нищо на останалите около нея. Архитектурните им стилове варират от псевдоелизабетински, през ар деко до традиционните английски домове от играта „Клудо“ — накичени с комини и надвиснали стрехи, и фронтони, сякаш някъде наблизо е полковник Мъстард, който коси ливадата, докато госпожа Пийкок пийва чай с преподобния Грийн**.
	[* Артър Ракъм (1867–1939) английски илюстратор, една от водещите фигури от Златната епоха на книжните илюстрации във Великобритания. — Б. р.]
	[** Герои от кпасическата настолна игра Cluedo, в която се разследва убийство. — Б. р.]
	Сякаш умишлено в разрез с всичко това, къщата на Прайс беше агресивно модерна, сякаш проектирана от човек, прекарал твърде много време в сградата на Националния театър. Беше в същия бруталистичен архитектурен стил, с големи бетонни панели и прозорци, високи по три етажа и по-подходящи за сградата на някоя институция, а не за частен дом. Дори тръстиките в японски стил в градината отпред бяха посадени на еднакво разстояние една от друга и еднакво високи. На първия етаж имаше тераса с дървена фасада, но дървото беше скандинавски бор или бреза, без никаква роднинска връзка с дърветата от региона.
	Къщата не беше огромна — предполагам, че разполагаше с три или четири спални — но начинът, по който беше построена, на кубове и правоъгълници с плоски покриви, я караше да изглежда по-голяма, отколкото беше в действителност. Не бих искал да живея на такова място. Нямам нищо против модерната архитектура на места като Лос Анджелис или Маями, но в лондонско предградие, точно до клуб за боулинг? Струваше ми се твърде насилено.
	С Хоторн бяхме взели такси от Бърмъндзи и бяхме изкачили Хампстед Лейн в посока към Хайгейт, след което колата внезапно беше поела надолу и се беше спуснала далеч от реалността, към този чудноват градски оазис. Стръмната улица ни отведе до един кръстопът с табела, която сочеше право напред към „Боулинг Клуб Северен Лондон“. Свихме вдясно. Къщата на Прайс се казваше „Дирята на чаплата“ и беше много лесно да я забележи човек. Беше онази с полицейските коли отпред, найлоновата лента пред входната врата, съдебните експерти, облечени в бяло, които се движеха сякаш на забавен каданс из градината, униформените полицаи и тълпата журналисти. На Фицрой Парк нямаше тротоари и улични лампи.
	Някои от къщите имаха алармени системи, но учудващо малък брой бяха снабдени с охранителни камери. Общо взето, човек едва ли би могъл да избере по-подходящо място за извършване на убийство.
	Слязохме от колата и Хоторн каза на шофьора да ни почака. Сигурно сме били странна двойка. Той изглеждаше спретнато и професионално в своя костюм с вратовръзка и едва сега си дадох сметка, че си бях тръгнал от снимачната площадка, облечен с дънки и пухено яке, на чийто гръб имаше надпис „ВОЙНАТА НА ФОЙЛ“. Няколко от журналистите погледнаха към мен и аз се притесних да не се окажа на първа страница на някой местен вестник, затова влязох в къщата, като крачех на една страна, така че да не виждат гърба на якето ми. Искаше ми се да бях имал време да се преоблека.
	Междувременно Хоторн беше забравил, че съм с него, и крачеше бързо по алеята за коли като блуден син, който се завръща у дома. Убийствата винаги му се отразяват по този начин — привличат го към себе си дотолкова, че всичко останало губи значение. Не мисля, че съм срещал толкова съсредоточен човек като него. Той спря за малко, за да огледа два автомобила, паркирани един до друг. Първият беше черен мерцедес — _S_ класа, купе; масивен, внушителен автомобил. Другият стоеше до него като някой по-млад и енергичен брат — класически „Ем Джи Роудстър“ от седемдесетте години. Беше автомобил за колекционери: яркочервен, с черен покрив и лъскави джанти със спици. Видях как Хоторн слага ръка върху капака на колата и побързах да отида при него.
	— Не е стояла дълго тук — каза той.
	— Двигателят още е топъл…
	Той кимна.
	— Позна от първия път, Тони.
	Той хвърли поглед към прозореца откъм страната на пътника, който беше отворен на няколко сантиметра, подуши въздуха и после продължи към входната врата на къщата и полицая, който стоеше пред нея на пост. Помислих си, че ще влезе направо, но в този момент вниманието му беше привлечено от цветната леха със съвършено правоъгълна форма, отстрани до входа. Имаше две такива, по една от всяка страна — с тръстики, щръкнали като войници в парадна униформа. Хоторн се наведе и аз забелязах, че няколко от растенията отдясно на вратата бяха прекършени, сякаш някой се беше препънал и ги беше настъпил. Убиецът? Преди да успея да го попитам, той отново се изправи, каза името си на полицая и потъна в къщата.
	Аз се усмихнах леко, притеснен, че може да ме спрат, но полицаят явно очакваше и мен. Влязох.
	„Дирята на чаплата“ не беше построена като обикновена къща. Основните стаи не бяха отделени една от друга със стени и врати. Вместо това помещенията сякаш се преливаха едно в друго — широко антре преминаваше в професионално оборудвана кухня от едната страна и просторна дневна от другата. Отсрещната стена беше направена изцяло от стъкло, с прекрасна гледка към градината. Нямаше мокети; само скъпи, различни по големина килими, артистично разпръснати по подовете от американски дъб. Мебелите бяха модерни, дизайнерски, а картините по стените — предимно абстрактни. Очевидно интериорът беше подбран изключително внимателно, макар да създаваше цялостна представа за простота. Дръжките на всички врати и ключовете за осветлението например бяха изработени от шлифована стомана, а не от пластмаса, и нашепваха за Париж или Милано. Представях си как са били внимателно избирани по каталог. По-голямата част на къщата беше в бяло, но Прайс явно наскоро беше решил да добави няколко цветни акцента. На пода в коридора имаше разпънати найлони, по които бяха подредени кутии с боя и четки. Един портал водеше към дрешник, пребоядисан в привличащо вниманието яркожълто. Прозорците в кухнята вече бяха оградени в керемиденочервено. Предполагах, че адвокатът е семеен, но къщата приличаше на много луксозен ергенски дом.
	Настигнах Хоторн точно когато от кухнята се появи една едра, непривлекателна жена, облечена в ярко морав костюм с панталон и черен пуловер с поло яка. Кое я правеше да изглежда непривлекателна? Не бяха нито дрехите, нито фигурата й, въпреки че беше с наднормено тегло, имаше закръглени рамене, плътно и месесто лице. Не. Беше предимно поведението й. Все още не ни беше казала и дума, а вече се беше намръщила. Или очилата й бяха твърде големи, или очите й бяха твърде малки, но беше успяла да си докара злобен и враждебен вид, сякаш наблюдаваше света с неприязън, която си слагаше сутрин като всекидневен грим. Онова, което най-силно ме порази у нея, беше косата. Сигурен съм, че беше истинска, но приличаше на онези евтини перуки, които слагат на манекените в универсалните магазини: смолисточерна и лъскава като найлон. Сякаш не беше на мястото си на главата й. На врата си носеше златна верижка, а под нея, полегнала върху пищната й гръд, имаше табелка с име: инспектор Кара Гръншоу от лондонската криминална полиция. Движеше се устремено и яростно като борец, който излиза на тепиха. Ако бях престъпник, щях да се уплаша от нея. Не бях направил нищо лошо, но въпреки това ме караше да се чувствам неспокоен.
	— Здравей, Хоторн — каза тя.
	За моя почуда, въпреки външността й, тонът й беше доста ведър.
	— Казаха ми, че идваш насам.
	— Здравей, Кара.
	Двамата се познаваха. И явно се харесваха. Хоторн се обърна към мен.
	— Това е инспектор Кара Гръншоу — каза той, напълно излишно.
	Хоторн не й каза кой съм аз, а тя като че ли не проявяваше особен интерес към този въпрос.
	— Изпратиха ли ти информацията?
	Беше започнала направо по същество, без празни приказки. Гласът й звучеше тежко и безизразно, без особен акцент.
	— Първоначален доклад? Снимки?
	— Да.
	— Не са си губили времето! Открили са го едва тази сутрин.
	— Кой го е открил?
	— Чистачката. Българка. Мариела Петрова. Ако искаш, можеш да говориш с нея, но би било загуба на време. Не знае нищо. Започнала е работа при Прайс едва преди шест седмици… през добра агенция в Найтсбридж. Живее в Бетнъл Грийн заедно със съпруга си и двете им деца. Първата й работа на идване от Хайгейт била да донесе на Прайс пресен хляб и мляко за закуска. Влязла в кухнята и приготвила всичко. После отишла в кабинета и там го намерила. Преместихме тялото, но ако искаш, може да погледнеш.
	— Разбира се.
	— Ето…
	Тя беше извадила найлонови калцуни и ни ги подаде небрежно, като салфетки преди хранене.
	Бях леко разочарован. Мислено се бях надявал, че разследващият детектив от полицията ще бъде инспектор Медоус. Той беше детективът от криминалната полиция, с когото се запознах след убийството на Даяна Купър, и впоследствие двамата с него дори отидохме да пийнем по нещо в моя клуб. Целта ми беше да науча нещо повече за отношенията му с Хоторн. Двамата бяха работили заедно и очевидно не се обичаха особено. Исках да разбера повече за Хоторн и въпреки че Медоус беше потаен и струваше скъпо (накара ме да платя за отделеното време), бях сигурен, че може да ми даде още информация.
	Също така той щеше да ми бъде от полза като образ, ако наистина щях да продължавам да пиша за Хоторн. Холмс си има Лестрад. Поаро си има Джап. Море често си е имал вземане-даване със старши инспектор Стрейндж. Простичката истина е, че един умен частен детектив се нуждае от един не толкова умен полицай — точно както един фотограф се нуждае и от светлина, и от тъмнина. В противен случай няма база за сравнение. Между другото не искам да кажа, че инспектор Медоус не беше интелигентен, но той все пак мислеше, че Даяна Купър е била убита от крадец — и в това отношение определено беше сгрешил.
	Ако имах избор, с радост щях да се натъквам на Медоус на всяко местопрестъпление, на което отидех, но разбира се, в Лондон работят над трийсет хиляди полицаи и вероятността той да се появи първо в Челси (където беше първото местопрестъпление), а след това в Хампстед, беше меко казано нищожна. Докато вървях след Гръншоу през дневната, вече бях решил, че тя далеч няма да ми бъде толкова полезна. Държеше се съвсем делово и явно знаеше как да си върши работата. Не проявяваше никакъв интерес към мен.
	Минахме през дневната и слязохме по две стъпала към кабинета, който със своя дървен под и минималистично обзавеждане в действителност приличаше на конферентна зала. Нямаше бюро. Вместо това имаше четири стола от бяла кожа и стомана, подредени около стъклена маса, обградена от едната страна с лавици с книги, а от другата — с прозорци. По цялата дължина на тавана преминаваше още един стъклен панел, през който нахлуваше светлина. На масата имаше две кутийки „Кола-Кола“, едната от които беше отворена.
	Тялото вече беше преместено, но нямаше никакво съмнение, че Ричард Прайс беше умрял тук. На пода имаше разлята лепкава, тъмночервена локва; смесица от червено вино и кръв. За мой ужас по силуета, останал след преместването на тялото, можех да видя къде са били главата на адвоката, раменете и протегнатите му ръце. Счупената бутилка лежеше по средата на локвата. Етикетът на бутилката все още придържаше няколко от строшените парчета стъкло.
	Погледът ми се спря на стената, между две от лавиците с книги. Там се виждаше трицифреното число, което Хоторн ми беше показал, набързо нарисувано със зелена боя: 182. Боята се беше стекла, като в изображение от плакат на филм на ужасите. Цифрите бяха разкривени и неравномерни, като осмицата беше доста по-голяма от единицата и двойката. Четката, с която бяха нарисувани, беше оставена на пода и върху дървото се беше образувало зелено петно.
	— Убит е между осем и осем и половина. Бил е сам в къщата, но знаем, че малко след осем без пет е имал посетител. Един съсед, Хенри Феърчайлд, разхождал кучето си и видял някого да слиза откъм Хампстед Хийт. Сигурна съм, че ще искаш да си поговориш с него. Живее в другия край на улицата. Една розова сграда… „Вилата с розите“. Тукашните къщи нямат номерация. Твърде изискани са за подобни неща.
	Тя се усмихна съвсем за кратко, преди да продължи:
	— Само някакви напудрени имена… като „Дирята на чаплата“. Какво изобщо означава това? Както и да е, господин Феърчайлд е пенсионер. Очарователен човек. Сигурна съм, че ще ти бъде приятно да си поговориш с него.
	— Прайс сам ли е бил в къщата?
	— Снощи — да. Бил е омъжен, но съпругът му е бил в провинцията. Имат още една къща в Клактън-он-Сий. Той се върна преди около час и ни намери всичките тук, което сигурно леко го е шокирало. Сега е на горния етаж.
	Това обясняваше червения спортен автомобил с двигателя, който не беше имал време да изстине.
	— Не е много добре — продължи тя. — Разговарях с него само няколко минути и не ми каза нещо кой знае колко смислено. Скъсваше се от плач, затова накарах да му направят чай.
	Тя изсумтя, преди да добави:
	— Помоли за лайка.
	Слушах всичко това с известна боязън. Ясно помнех, че една от по-неприятните черти на Хоторн беше неговата безкомпромисна хомофобия, на която беше дал воля след посещението ни при един заподозрян по време на първото разследване. И съдейки по начина, по който Кара Гръншоу произнесе последната дума, бих предположил, че тя може би споделя неговите чувства. От друга страна, може би просто не харесваше хората, живеещи в Хампстед.
	— Съпругът се казва Стивън Спенсър — продължи тя. — Все още не мога да ти кажа почти нищо за него. Нямаше възможност да разговаряме обстойно. Но е почти сигурно, че той е бил последният човек, с когото Прайс е говорил, преди да умре.
	— Обадил му се е по телефона?
	— В осем часа снощи.
	Тя забеляза как Хоторн се замисли над това.
	— Да, по време на обаждането убиецът трябва да е бил пред къщата или да се е приближавал към нея. Съседът, господин Феърчайлд, видял някого да влиза горе-долу по това време, но не може да даде описание. Било е твърде тъмно. Прайс приключил разговора и пуснал посетителя да влезе — изглежда е бил някой, когото е познавал. Предложил му е нещо за пиене.
	Погледнах двете кутийки „Кола-Кола“ върху стъклената маса.
	— Значи не са пили от виното — каза Хоторн.
	— Бутилката не е била отворена. Нали видя доклада? Това вино струва две хилядарки!
	Гръншоу поклати глава.
	— Там й е проблемът на тази държава. На север има кухни за бездомни, а тук, в Хампстед, живеят хора, които дори не се замислят, преди да похарчат цяло състояние за една проклета бутилка вино. Пълно безумие.
	— Ричард Прайс не е пиел.
	— По думите на Спенсър виното му е било подарък от негов клиент. Това поне успях да разбера. Клиентът се казва Ейдриън Локуд.
	— Съпругът на Акира Ано — казах аз.
	Спомних си името от репортажа, който бях чул по радиото.
	— Бившият й съпруг. Прайс го представлявал по време на развода и тя очевидно не е била особено доволна от начина, по който е приключил.
	Беше заплашила да го удари с бутилка вино. Изглеждаше ми като невероятно съвпадение. И все пак, ако беше отправила подобна заплаха на публично място, със сигурност би трябвало да е напълно ненормална, за да я изпълни и да го убие точно по същия начин.
	Междувременно Хоторн беше насочил вниманието си към зелените цифри, нарисувани на стената.
	— Това говори ли ти нещо? — попита той.
	— Сто осемдесет и две? Нямам ни най-малка представа.
	Инспектор Гръншоу изсумтя, преди да продължи:
	— Трябва да си доволен, Хоторн. Точно затова те повикаха. Очевидно си имаме работа с някой хитър кучи син, който се забавлява за наша сметка.
	Тя скръсти масивните си ръце на гърдите.
	— Струва ми се, че има две възможности. Едната е Прайс да го е написал сам, в опит да остави някакво послание. Но трябва да се е случило, преди да му строшат главата. Или, което е по-вероятно, убиецът да го е нарисувал, преди да си тръгне. Обаче, честно казано, в това не виждам никакъв смисъл. Що за убиец би оставил очевидна улика? Все едно да си напише инициалите.
	Тя замълча за кратко, преди да продължи:
	— Чудех се дали няма нещо общо с виното.
	— „_Chateau Lafite_“ от 1982 година — казах аз.
	— Цифрите са същите, без деветката — каза Гръншоу и ме погледна така, сякаш ме виждаше за първи път.
	Малките й очи се втренчиха в мен за секунда, от което се почувствах доста неудобно. Сетне тя примигна и отмести поглед.
	— Ще те оставя ти да го измислиш, Хоторн — продължи тя.
	— Никак не обичам убийства с толкова много измишльотини. Тези работи са за господина от „Войната на Фойл“.
	Беше забелязала гърба на якето ми, макар да бях направил всичко по силите си, за да го скрия от нея. Зачудих се дали Хоторн й беше разказал кой съм.
	— Пръстови отпечатъци?
	Тя поклати глава.
	— Нищо. Всичко е било избърсано, включително и неотворената кутийка „Кока-Кола“. Само Прайс е пил от кутийката си. По нея открихме неговото ДНК, а по устните му има следи от течността.
	— А ти какво мислиш?
	— Наистина ли вярваш, че ще ти кажа?
	Инспектор Кара Гръншоу погледна Хоторн право в очите, но в гласа й не се долавяше никаква злоба.
	— Ще те оставя да си изкараш надницата — продължи тя.
	— Щом смятат, че има нужда от теб, с което по една случайност не съм съгласна, нека поне получат онова, за което си плащат.
	Тя остана на мястото си, като забарабани с пръсти отстрани по ръката си. После сякаш омекна.
	— Явно ще започнем с госпожа Ано. Все още не сме успели да се свържем с нея — мобилният й телефон е изключен, — но ще те уведомя, когато я открием. Качвам се горе да поговоря със съпруга на Прайс и ако искаш, може да дойдеш с мен. След това трябва да поговориш със съседа. Ако имаш нужда от мен, имаш ми номера, но ще ти кажа едно, Хоторн…
	Тя го посочи с дебелия си показалец:
	— Искам да знам всичко, което знаеш и ти. Чуваш ли ме? Дръж ме в течение, ако има някакво развитие, и искам сама да направя ареста. Ако разбера, че си ме саботирал, ще ти откъсна топките и ще ги ползвам като топчета за тенис на маса. Ясна ли съм?
	— Няма нужда да се тревожиш, Кара — каза Хоторн с невинна, почти ангелска усмивка. — Аз съм тук, просто за да помогна.
	Не му вярвах. Хоторн беше олицетворение на вълк единак. Бях убеден, че инспектор Гръншоу ще узнае за ареста, едва когато прочете за него във вестниците.
	— Да започваме тогава.
	Гръншоу потегли с тежка стъпка. Бих я последвал на драго сърце. Бях започнал да усещам зловонната миризма в стаята, смесицата от кръв и вино. Започваше да ми се повдига и знаех, че здраво ще загазя, ако повърна на местопрестъплението. Нямах търпение да изляза оттам. Но Хоторн не помръдваше от мястото си.
	— На твое място бих внимавал с нея — каза тихо той.
	— С инспектор Гръншоу?
	— Направи ми една услуга — недей да казваш нищо в нейно присъствие. Довери ми се. Тя не е добър човек.
	— На мен ми изглежда съвсем сносна.
	— Защото не я познаваш.
	После двамата се качихме на горния етаж.


>	4.
>	Последни думи

	Стълбите, които водеха към втория етаж, представляваха бели бетонни плочи и стърчаха от стената без никаква видима опора. По протежението им се виеше стоманен парапет, по който да се държи човек, докато се качва нагоре. Кара Гръншоу се заизкачва тежко, последвана от по-тихите стъпки на Хоторн и когато най-сетне се озовахме горе, пред нас се разкри просторна гледка към долния етаж и множество коридори отляво и дясно, които водеха към различни врати на втория етаж.
	Там ни очакваше още един детектив, облегнат на една от колоните, предпазващи посетителите да не пропаднат право в дневната. Той беше по-слаб и дребен от Гръншоу, с разрошена пясъчноруса коса, и имаше мустаци. Носеше кафяво кожено яке, може би вдъхновено от някой стар телевизионен сериал; ако тя беше Старски, той беше Хъч, или може би обратното.
	— Той е вътре, инспектор Гръншоу.
	— Благодаря ти, Дарън.
	Гръншоу влезе първа, без да обръща внимание на картините по стените, които бяха много по-различни от онези на долния етаж. В университета съм учил история на изкуството и разпознах един акварел на Ерик Равилиъс и поредица дърворезби на Ерик Гил. Колекция от произведения на творци, които носеха името Ерик. Горният етаж на къщата беше издържан в по-традиционен стил. На пода имаше мокет, а разпределението на стаите беше по-затворено. Гръншоу почука на вратата, която Дарън беше посочил, и без да дочака отговор, влезе в една стая, която се оказа библиотека — лавиците с книги стигаха до тавана, разделяха ги само два прозореца, от които се виждаше алеята за коли пред къщата, и един широкоекранен телевизор, окачен на стената. Вътре имаше два бели кожени дивана, няколко стъклени масички и една постелка на пода от изкуствена кожа — или може би трябва да кажа имитация — на зебра.
	Стивън Спенсър седеше приведен в края на единия диван, заобиколен от снимки в рамки на Ричард Прайс, на него самия или на двамата заедно. Беше облечен с измачкана ленена риза, светлосини панталони от рипсено кадифе и мокасини. Трябва да беше на не повече от трийсет и пет години, с около десетина по-млад от своя съпруг, и щеше да е красив, ако очите му не бяха подпухнали от плач, страните му не бяха почервенели и гъстата му коса не беше слепнала и влажна. Беше много слаб и адамовата ябълка изпъкваше върху лебедовата му шия. В едната си ръка стискаше носна кърпа и забелязах, че на безименния си пръст носи златна халка, идентична с онази от снимката на Ричард Прайс, която ми беше показал Хоторн.
	С петима ни вътре в стаята беше станало доста тясно. Инспектор Кара Гръншоу се стовари на другия диван и седна с разкрачени крака. Хоторн се приближи до прозореца. Аз застанах до вратата, облягайки рамене на стената, като умишлено криех надписа на гърба на якето си. Дарън беше влязъл заедно с нас. Стоеше съвсем небрежно, демонстративно стиснал в ръце бележник и химикалка.
	— Как се чувствате, господин Спенсър? — попита Гръншоу.
	Опитваше се да прояви съчувствие, но думите й прозвучаха пресилено и снизходително, сякаш говореше с дете, което току-що беше паднало на детската площадка и си беше ожулило коляното.
	— Още не мога да повярвам — каза Спенсър с натежал от мъка глас и стисна още по-силно носната кърпа. — Видяхме се в петък. Взехме си довиждане. Не съм си и представял…
	Той замълча. Дарън си записа всичко.
	— Трябва да разберете, че се налага да говорим с вас още сега — продължи Гръншоу, не особено деликатно. — Колкото по-рано получим отговори на въпросите си, толкова по-рано ще можем да започнем разследването.
	Той кимна, но не каза нищо.
	— Казахте, че тъкмо сте се върнали от Съфолк…
	— От Есекс. Клактън-он-Сий. Там имаме още една къща.
	Той посочи една снимка. На нея се виждаше бяла, мъничка постройка, издържана в стила от трийсетте години на миналия век, с извити балкони и плосък покрив. Изглеждаше нереално.
	— Защо бяхте сам?
	Спенсър преглътна.
	— Ричард не искаше да дойде с мен. Каза, че има твърде много работа. А и очакваше някого в събота следобед. Аз отидох да видя майка ми. Живее в дом за възрастни хора във Фринтън.
	— Сигурно се е зарадвала да ви види.
	— Болна е от Алцхаймер. Вероятно дори не си спомня, че съм ходил.
	— Кога тръгнахте?
	— След закуска. Почистих къщата и заключих. Трябва да е било малко след единайсет тази сутрин.
	— Не сте ли позвънили на господин Прайс, преди да тръгнете?
	Дарън си беше записвал подробно всичко в своя бележник, но сега застина с химикалката в ръка. Междувременно аз бях извадил айфона си (между другото, Хоторн се беше оказал прав — бях минал през апартамента си на път за насам, за да го взема) и тихо го включих. Зачудих се дали е незаконно да записвам полицейски разпит. Предполагам, че в някакъв момент щях да разбера.
	— Опитах се. Да. Но той не отговори.
	Спенсър отново вдигна носната кърпа към лицето си и попи крайчето на окото си.
	— Трябваше да дойде с мен. Бяхме заедно от девет години. Всичко правим заедно. Купихме къщата заедно. Не мога да повярвам, че някой би могъл да му причини подобно нещо. Просто Ричард е един от най-милите хора на света.
	— Всеки понеделник ли си вземате почивен ден?
	Гласът на Гръншоу вече звучеше безизразно. Всичко в нея — начинът, по който седеше, тежките пластмасови рамки на очилата й, черната й коса, оформена като паница — сякаш беше специално подбрано, за да не излъчва никакво съчувствие.
	Спенсър кимна.
	— Никога не пътуваме по магистралата А12 в неделя вечер. Движението е твърде натоварено. Ако Ричард беше с мен, щяхме да тръгнем призори. Той винаги беше погълнат от работата си. Но аз сам съм си шеф. Имам галерия на Бери Стрийт, точно зад ъгъла на „Кристис“. Специализирани сме в изкуство от началото на двайсети век.
	Това обясняваше творбите на Гил и Равилиъс.
	— Галерията е отворена от вторник до събота, затова в понеделник работя от вкъщи.
	— Снощи сте разговаряли с господин Прайс — продължи Гръншоу.
	— Да. Обадих му се към осем часа.
	— Откъде сте толкова сигурен за часа?
	— Вчера беше двайсет и седми и часовниците трябваше да се върнат с един час назад. Тъкмо бях обиколил цялата къща и му се обадих на мобилния телефон.
	Той го извади, натисна няколко пъти екрана и провери списъка си с обаждания.
	— Ето! — възкликна той. — Точно в осем часа.
	— Добро покритие ли имате в Клактън?
	Хоторн проговори за първи път, тонът му беше почти враждебен. Но в това нямаше нищо необичайно.
	Стивън Спенсър не му отговори.
	— Можете ли да ни кажете какво каза вашият съпруг по време на разговора? — попита Гръншоу.
	— Попита ме какво правя. Говорихме си за времето и за майка ми… обичайните неща. Звучеше малко потиснат. Каза, че все още се тревожи за делото, по което работеше.
	— Какво беше това дело?
	— Бракоразводно. Сигурно сте чули, че Ричард беше бракоразводен адвокат, при това преуспял в професията. Наскоро беше представлявал един строителен магнат на име Ейдриън Локуд. Неговата съпруга беше онази писателка, сещате се… Акира…
	Фамилията й му беше излязла от ума.
	— Акира Ано — казах аз.
	— Точно така.
	Очите му се ококориха в мига, в който внезапно си спомни.
	— Известно ви е, че тя го заплаши, нали? Приближи се към него в един ресторант и го заля с чаша вино. Аз бях там!
	— Какво точно се случи?
	— Трябваше да ви го разкажа още в началото. Не знам защо не го направих. Но когато тази сутрин се прибрах и открих тук полицията и Ричард…
	Той замълча, съвзе се и после продължи.
	— Вечеряхме в „Делони“ в Олдуич. Трябва да е било миналия понеделник, преди една седмица. Това беше любимият ресторант на Ричард и често се срещахме там след работа… беше на път и на двама ни, а после се прибирахме вкъщи с такси. Както и да е, тъкмо бяхме приключили с вечерята, когато видях онази жена да се приближава към нас между масите. Беше ниска, като че ли японка, и не ми беше позната. С нея имаше още една жена, точно зад гърба й.
	— Както и да е, тя спря до нашата маса и Ричард я погледна. Разбира се, той веднага я позна, но не изглеждаше особено разтревожен. Учтиво промърмори нещо в смисъл „Мога ли да ви помогна?“, а тя гледаше надолу към него с някаква странна тънка усмивка. Носеше тъмни очила. „Ти си свиня!“ Така започна разговора тя. Спомена нещо за развода и как не било честно. А след това се протегна и взе чашата ми с вино. Бях пил червено вино и макар че тъкмо бяхме приключили с яденето, в чашата все още имаше известно количество. За миг ми мина налудничавата мисъл, че ще го изпие, но вместо това тя го изля върху главата му. По лицето и ризата на Ричард имаше петна от вино. Беше възмутително. Мислех, че трябва да повикаме полиция, но той не искаше да правим сцена. Искаше просто да си тръгнем.
	— Какво друго каза тя?
	— Ами там е работата. Веднага щом изля виното, тя остави чашата и каза колко й се искало да го удари с някоя бутилка.
	Спенсър замълча в мига, в който осъзна значението на онова, което беше разказал току-що.
	— За Бога! Точно така е бил убит, нали!
	Ръцете му подскочиха нагоре и той се хвана за главата.
	— Тя му каза, че ще го направи!
	— Не бързаме да си вадим каквито и да било изводи, господин Спенсър — каза Гръншоу.
	— Как така не бързате да си вадите изводи? Тя си призна. В прав текст. Имаше поне десет свидетели.
	— Той спомена ли нейното име, когато говорихте по телефона в неделя вечерта?
	Спенсър се замисли.
	— Не. Не каза нейното име. Но говореше за нея. Знаех, че не може да спре да мисли за онова дело… разказа ми някои неща, докато вечеряхме в „Делони“, въпреки че беше много дискретен; не навлезе в подробности. Но все пак, докато говорехме по телефона, спомена, че е разговарял с Оливър. Имам предвид Оливър Мейсфилд. И двамата бяха старши съдружници в кантората… „Мейсфилд Прайс Търнбул“. Тъкмо щях да го попитам за какво са говорили, когато на вратата се позвъни.
	— На вратата тук? — попита Гръншоу.
	— Да. Чу се в слушалката. Ричард спря по средата на изречението. „Кой ли е?“ — каза той. Не очакваше никого. Каза ми да изчакам малко и остави телефона си.
	— Той също ли говореше по мобилния си телефон?
	— Да. Трябва да го е сложил върху масичката в коридора. Последва дълга тишина, след това чух стъпките му по дървения под и мисля, че чух как вратата се отваря. После го чух да говори. „Какво правиш тук?“ Така каза. Звучеше изненадан. „Малко е късно.“
	Дарън беше продължил да записва всичко. Сега спря.
	— Точно тези думи ли използва? — попита той.
	Този път Спенсър не се поколеба.
	— Сигурен съм. „Малко е късно.“ Така каза.
	— А след това?
	— Върна се на телефона. Каза, че ще ми се обади по-късно, и затвори.
	— Не ви е казал нищо за посетителя си?
	Дарън умееше да задава въпросите си агресивно и заплашително. Можеше да накара всеки да се притесни, дори само ако му кажеше „добро утро“.
	— Не сте го чули да казва нищо повече? — настоя той.
	— Той не каза нищо повече. Вече ви обясних. Просто затвори.
	Очите му отново се напълниха със сълзи.
	— Чаках го да ми се обади отново, но когато това не стана, аз си казах, че може би е зает или нещо подобно. Често се държеше така. Съвсем потъваше в работата си. Тази сутрин потеглих с колата и когато пристигнах в къщата, видях всички онези полицейски коли и все още нямах представа…
	Хоторн беше слушал всичко това, полуизвърнат към прозореца. Сега погледна назад.
	— Хубава кола — каза той. — Прозорците електрически ли са?
	— Моля?
	Въпросът така озадачи Спенсър, че той за миг забрави за сълзите си. Аз не бях толкова учуден. От опит знаех, че Хоторн понякога изстрелва привидно неуместни въпроси. Не се стараеше умишлено да говори нападателно. Просто нападателността беше негово нормално състояние.
	— Моделът е класически — продължи Хоторн. — От коя година е?
	— Хиляда деветстотин шейсет и осма.
	Спенсър сви устни и погледна инспектор Гръншоу в очакване отново да поеме контрол над ситуацията. И Гръншоу веднага го направи.
	— Знаете, че съпругът ви е бил ударен с бутилка вино. Била е „_Chateau Lafite Rotshchild_“. Това същата бутилка ли е, която му е подарил Ейдриън Локуд?
	— Не знам със сигурност — но да, мисля че да. Ричард ми беше казал, че е много скъпа. Само че парите са отишли на вятъра, защото той не пиеше.
	— Бил е въздържател?
	— Да.
	— Значи в къщата няма никакъв алкохол? — попита Хоторн.
	— Всъщност в кухнята имаме доста неща — уиски, джин, бира и така нататък. Аз изпивам по едно питие понякога. Но Ричард просто не обичаше алкохол.
	Кара Гръншоу се усмихна на Хоторн. Това не й придаде никаква привлекателност. Бях започнал да забелязвам известна злоба зад привидно доброто й настроение.
	— Имаш ли други въпроси? — попита тя.
	— Само един.
	Хоторн се обърна към Спенсър.
	— Споменахте, че Ричард е очаквал посетител в неделя следобед. Каза ли кой?
	Спенсър се замисли.
	— Не. Просто каза, че някой ще идва. Не уточни кой.
	— Мисля, че това ти е достатъчно — намеси се Гръншоу, предизвиквайки Хоторн да й възрази. — Предлагам да си тръгваш и да ме оставиш да взема пълни показания от господин Спенсър.
	— Както кажеш, Кара.
	Все още й се възхищавах донякъде за начина, по който се държеше с него. Тя беше пълна противоположност на Медоус. Нямаше да позволи на Хоторн да я дразни и беше дала ясно да се разбере, че тя ръководи всичко. Ние двамата си тръгнахме, слязохме обратно по стълбите и минахме през входната врата. В мига, в който излязохме, Хоторн си запали цигара. Докато той се занимаваше с това, аз огледах още веднъж прекършените тръстики и потърсих с поглед отпечатък от стъпка. Действително, видях в пръстта една малка, доста дълбока следа. Може би беше от върха на нечия обувка или по-вероятно (казах си аз), от женско токче.
	— Какво нищожество — измърмори Хоторн.
	— Гръншоу ли?
	— Стивън Спенсър.
	Хоторн издиша дим.
	— За Бога! Едва издържах в онази стая. Ако китките му бяха по-меки, ръцете му щяха да окапят.
	— Задръж — казах аз. — Вече ти обясних. Не можеш да говориш по този начин за сексуалната ориентация на хората. Няма да слушам подобни неща и няма да ги напиша в книгата.
	— Приятел, може да пишеш каквото си искаш в книгата. Но аз не говорех за сексуалната му ориентация. Говорех за актьорската му игра. Ти повярва ли му изобщо? На сълзите? На кърпичката? Лъжеше, та се късаше.
	Замислих се за онова, което бях видял. Струваше ми се невъзможно.
	— На мен ми се стори, че е наистина разстроен — казах аз.
	— Може и да беше. Но все пак криеше нещо.
	Спортният автомобил беше точно пред нас. Хоторн посочи към него с цигарата си.
	— Няма начин тази кола да е била в Есекс или Съфолк, или изобщо някъде до морето.
	— Откъде знаеш?
	— Къщата, която ни показа на онази снимка, нямаше гараж, а няма начин тази кола да е стояла на открито до брега в продължение на три дни. Не е нацвъкана от чайки. И по предното стъкло няма умрели насекоми. Да не искаш да ми кажеш, че е минал сто и шейсет километра по магистралата и в стъклото не се е ударила нито една мушичка? Според мен е бил някъде много по-наблизо и не е бил сам.
	— Откъде знаеш?
	— Не знам. Само предполагам. Прозорецът на пътническата седалка е отворен с няколко сантиметра, а прозорците не са електрически. Според мен има доста голяма вероятност да го е отворил друг човек, който е седял до него. Ако е пътувал сам, е трябвало да се протегне чак до другата врата, а защо би правил подобно нещо?
	— Това ли е всичко?
	— Не. Има още нещо. Последните думи на Ричард Прайс. „Малко е късно.“ Не ти ли се струват странни?
	— Защо?
	— Било е осем часът в неделя вечерта. Някой го е посетил неочаквано, но този някой не е бил непознат. Той го е поканил да влезе и му е донесъл нещо за пиене. Е, може и да е било тъмно — тъкмо е започнало зимното часово време — но със сигурност не е било късно.
	— Мислиш ли, че Стивън Спенсър си го е измислил?
	— Съмнявам се. Вероятно не лъже, че това е чул. Но все пак звучи странно, така че може би Прайс всъщност не е говорел за времето. Може би е имал предвид нещо друго.
	Докато водехме този разговор, крачехме надолу по Фицрой Парк, а полицейските коли и съдебните експерти останаха зад гърба ни. Таксито, което ни беше докарало, все още ни чакаше с включен брояч. Шофьорът четеше вестник. Подминахме завоя, откъдето бяхме дошли, когато пристигнахме. Пред нас се виждаше далечният край на парка Хампстед Хийт с езерата и женския басейн. След няколко крачки стигнахме до „Вилата с розите“, която наистина беше розова и красива, насред свой собствен малък свят, наполовина погълната от храсти и цветя, въпреки че розите бяха подрязани в очакване на настъпващата зима. Хоторн се качи и натисна звънеца на входната врата, при което от вътрешността мигновено се разнесе кучешки лай.
	След известно чакане входната врата отвори един мъж, прехвърлил осемдесетте, загърнат в жилетка, сякаш плетена на точилки, вместо на игли. Почти се виждаше как се съсухря в нея, докато стоеше пред нас. Очите му бяха воднисти, имаше рехава коса и старчески петна. Нямаше и следа от кучето, което беше затворено някъде вътре и продължаваше да лае зад някаква врата.
	— Господин Феърчайлд? — попита Хоторн.
	— Да. За убийството ли става въпрос?
	Гласът му звучеше пискливо, сякаш поставяше всичко не само под въпрос, а и под съмнение.
	— Вече разказах на полицията всичко, което знам.
	— Ние съдействаме на полицията и ще ви бъдем много благодарни, ако ни отделите няколко минути от времето си.
	— Ще разговарям с вас, но ако нямате нищо против, няма да ви поканя да влезете. Руфъс не обича непознати.
	Руфъс, предположих аз, беше кучето.
	— Разбрахме, че снощи сте видели някакъв човек да се приближава към „Дирята на чаплата“.
	— „Дирята на чаплата“?
	— Домът на Ричард Прайс.
	— Да. Знам къде живее.
	Старецът се прокашля, за да прочисти гърлото си.
	— Дойде откъм Хампстед Хийт, тъкмо когато се прибирах вкъщи. Винаги извеждам Руфъс след вечеря, малко преди да си легна. Не се отдалечаваме много. Стигаме само до клуба за боулинг и се връщаме обратно. Колкото да си свърши работата… нали знаете.
	— И какво видяхте?
	— Не видях почти нищо. Беше тъмно. Откъм парка идваше някой, който носеше фенер.
	— Фенер? — повтори Хоторн, като звучеше учуден.
	— Не ме ли чухте? Точно това казах. Той носеше фенер. Точно затова не можах да го видя добре. Светеше ми в очите. Беше и доста надалече.
	Той посочи с ръка към металната порта, от другата страна на „Дирята на чаплата“.
	— Наистина ми се стори малко странно, че някой се разхожда сам по това време. Без да води животно със себе си, например. Или поне аз не видях да има.
	— Сигурен ли сте, че беше мъж?
	— Моля? Не знам дали беше мъж или жена. Не можах да видя заради фенера.
	— Току-що казахте, че _той_ е носел фенер!
	Хоторн беше раздразнен. Личеше си и от погледа му, и от начина, по който присвитите му устни бяха заприличали на тънка ивица. В интерес на истината у Хенри Феърчайлд имаше нещо изключително дразнещо. Когато инспектор Гръншоу го описа като „очарователен“, със сигурност бе говорила саркастично.
	— Не знам дали човекът беше мъж или жена и няма смисъл да ме питате какъв цвят е била кожата му или разни подобни неща. Вече казах на полицията. Забелязах го, докато влизах вкъщи, и не се сетих повече за него, докато не се събудих и не видях цялата дандания с убийството, полицията и всичко останало.
	— Не сте чул нищо?
	— Моля?
	Когато го каза, Феърчайлд допря ръката си като фуния до ухото и без да иска, отговори на въпроса на Хоторн.
	— Няма значение. Само още един въпрос. Сигурен ли сте за часа?
	Феърчайлд погледна часовника си.
	— Три без десет е.
	— Не — каза Хоторн по-високо. — Питам за часа, в който сте извели кучето си. Казахте, че е било осем без пет. Сигурен ли сте?
	— Несъмнено беше осем без пет. Винаги излизам след вечеря и не исках да изпусна началото на предаването „На лов за антики“, затова погледнах часовника си, преди да стигна до вратата.
	— Благодарим ви, господин Феърчайлд.
	— Предполагам, че сега ще се наложи да продадат къщата. Трябва да кажа, че тези безредици никак не ми допадат… всички тези хора и цялата тази работа. Обичам тишината и спокойствието.
	Някъде зад него, Руфъс продължаваше да лае неистово.
	— Да. Много несъобразително от страна на господин Прайс — да стане жертва на убийство — съгласи се Хоторн с най-жлъчния си тон.
	Закрачихме по обратния път. Мислех, че ще се качим отново в таксито, но вместо това продължихме напред и отново се озовахме пред, „Дирята на чаплата“.
	— Ще ти кажа нещо, в което няма никаква логика — измърмори Хоторн, докато продължавахме да вървим. — Да предположим, че Феърчайлд казва истината, нищо че е едновременно и глух, и полусляп. Снощи е имало пълнолуние.
	— Така ли?
	— Да — Хоторн се огледа наоколо. — Тук вероятно става доста тъмно, но не чак толкова. И Феърчайлд не е носел фенер — поне не каза така. За какво тогава му е бил нужен фенер на мистериозния посетител?
	— Той не е познавал къщите — казах аз. — Трябвало е да прочете имената!
	Хоторн се замисли.
	— Това е едно възможно обяснение, Тони.
	Стигнахме до желязната порта и входа на Хампстед Хийт. Оттук се беше появил мистериозният посетител. Пред нас тревните площи се простираха надалеч, а по тях във влажния октомврийски въздух безстрашно се разхождаха няколко души. Аз самият имах куче в продължение на тринайсет години и понякога идвах тук. Кенуд Хаус се намираше от лявата страна и оттук можеше да се продължи право напред до Хампстед Лейн — главния път, който свързваше Хампстед и Хайгейт. През последния месец беше имало обилни валежи и една голяма локва препречваше пътя ни. Който и да беше минал оттук със своя фенер, трябва да е стъпвал много внимателно и аз бях изненадан, че не беше оставил кални отпечатъци от обувки в дома на Прайс. А може би си беше свалил обувките?
	Не бях сигурен дали Хоторн беше стигнал до същия извод. Той беше потънал в мисли и очевидно нямаше никакво намерение да ги сподели с мен.
	— И сега какво? — попитах аз.
	— Това е всичко за днес. Можеш да ме оставиш на метростанция „Хампстед“. Може да се срещнем утре в „Мейсфилд Прайс Търнбул“. Изглежда най-добре да започнем оттам… поне докато не се появи Акира Ано, а аз предполагам, че Гръншоу ще иска веднага да говори с нея.
	— Всъщност имам среща в театъра „Олд Вик“ — казах аз. — Защо не дойда да те взема около десет часа? После може заедно да отидем в „Мейсфилд Прайс Търнбул“.
	Хоторн се замисли. Личеше си, че идеята не му допада, но после се съгласи и вдигна рамене.
	— Добре. Все тая…
	Закрачихме обратно към таксито. Забелязах, че сметката беше надхвърлила 60 лири. Както обикновено, трябваше да платя аз. Когато ставаше въпрос за кафета и таксита, Хоторн никога не бързаше да си отвори портфейла. Но аз нямах нищо против. Истината беше, че за свое учудване вече бях в играта. Какво означаваха цифрите на стената? Защо лъжеше Стивън Спенсър? Наистина исках да разбера кой беше убил Ричард Прайс и защо.
	До момента бях пропуснал три улики и бях разтълкувал неправилно други две.
	И щеше да става все по-зле.


>	5.
>	„Мейсфилд Прайс Търнбул“

	„Олд Вик“ заема специално място в сърцето ми. Това е най-красивият театър в Лондон и ходя там още от тийнейджър. Няма да забравя как се редях за билети за правостоящи, за да гледам Маги Смит в „Хеда Габлер“, Лорънс Оливие в „Празненството“ и Даяна Риг в световната премиера на „Акробати“ на Том Стопард. Много преди публикуването на първата ми детска книга исках да пиша пиеси. В притегателната сила на театъра имаше нещо магично и когато ме поканиха да стана член на управителния му съвет, аз веднага приех — въпреки че не разбирам нищо от финанси, мерки за безопасност и законови разпоредби за благотворителност.
	Но онзи четвъртък сутринта нямах среща там. Казах го само като претекст да мина през „Ривър Корт“, където живееше Хоторн, само на десет минути от моя апартамент от другата страна на моста „Блекфрайърс“.
	Исках да науча нещо повече за Хоторн. Исках да науча защо беше съсипал кариерата си, като беше бутнал някакъв педофил надолу по стълбите, и как точно беше заживял сам в празен апартамент, за който се грижеше, докато собствениците бяха в Сингапур. Беше ми казал, че има полубрат, брокер на недвижими имоти, но все пак цялата работа ми се струваше необичайна. Също така знаех, че със съпругата му са разделени и че тя живее в Гантс Хил заедно с единайсетгодишния им син, който не чете моите книги. Изглежда, двамата продължаваха да се срещат от време на време. Хоторн имаше две хобита. Обичаше да строи самолетни модели на „Еърфикс“, предимно на машини от Втората световна война. И като че ли това не беше достатъчно странно, също така членуваше в литературен клуб.
	И все пак всичко това ми приличаше на аранжимент за витрина… на отражение на външността, а не на неговата същност. Ако щях да пиша три книги за него (а може би и повече, ако продължаваше да ми предлага разследвания), трябваше да узная нещо повече. Вече бях почти убеден, че трябва да е преживял нещо, което по някакъв начин го е увредило, и исках да разбера какво е то — дори само като оправдание за някои от крайностите в характера му. Не може да имаш главен герой, който е неприятен просто така, по природа, и макар по принцип да не бих използвал тази дума, за да опиша Хоторн, то на моменти — като при онази забележка за „меките китки“, например — тя почти му прилягаше. В известен смисъл аз се опитвах да му помогна. Той ме беше избрал за свой биограф и аз приемах за свое задължение да го представя в най-благоприятна светлина. Работата беше там, че Хоторн почти фанатично се опитваше да скрие от мен всички подробности от личния си живот. С опита си да се промъкна в апартамента му за втори път се надявах да попадна на нещо, което да ми подскаже какво го беше накарало да се превърне в такъв човек и защо, въпреки всичко — дори въпреки собствената ми преценка — той започваше да ми допада.
	„Ривър Корт“ е жилищен блок, построен през седемдесетте години, който представлява съчетание от недотам привлекателни балкони в бежов цвят и правоъгълни прозорци, но някак беше успял да се озове на възможно най-прекрасното място, точно на брега на Темза. На път за Националния театър и южния бряг на реката бях минавал покрай него десетки пъти, дори без да го забележа. Това е едно от удоволствията на живота в Лондон. Толкова е огромен, толкова е наблъскан с интересни постройки, че винаги може да те изненада. Дори сега може да се разхождам по някоя уличка и да си дам сметка, че я виждам за първи път, въпреки че се намира само на няколко минути от дома ми.
	Бях подранил с двайсет минути. Знаех, че ако натисна звънеца, Хоторн няма да ме пусне да вляза; щеше да ми отговори по домофона и да ме накара да го изчакам на улицата. Но аз постъпих по-хитро. Почаках, докато излезе някой от живущите в сградата. В същия момент протегнах ръка, хванал връзка ключове, които обаче нямаше да отворят ключалката, препречих с усмивка вратата, преди да се затвори, и влязох вътре.
	Когато се качих в асансьора, за да стигна до дванайсетия етаж, изпитвах доста голямо задоволство от себе си, но едва когато останах сам вътре, започнах да се чувствам някак неловко. Хоторн веднага щеше да се досети какво целях, а макар често да беше саркастичен или раздразнителен, никога не беше насочвал гнева си срещу мен. Може би това предстоеше да се промени. Е, голяма работа. Просто трябваше да не забравям, че той се нуждаеше от мен. Макар няколко пъти да беше отправял подобни заплахи, аз не вярвах, че ще му бъде много лесно да намери друг, който да пише за него.
	Вратата на асансьора се отвори и мигом дочух гласове, единият от които беше на Хоторн. Сбогуваше се с някой, който го беше посетил в апартамента му, нищо че все още беше рано — девет и четирийсет и пет сутринта. Надникнах иззад ъгъла, като внимавах да не ме забележат, и видях млад мъж, на около осемнайсет или деветнайсет години. Затруднявах се да преценя точната му възраст, отчасти защото се намираше на известно разстояние от мен, но и защото седеше в електрическа инвалидна количка. И ако това само по себе си не беше достатъчно изненадващо, човекът беше от индийски или бенгалски произход и от първия миг забелязах, че имаше някаква форма на мускулна дистрофия.
	В едната си ръка държеше електрическо устройство за управление, а другата лежеше отпусната в скута му. Не беше на апаратна вентилация, но към гърдите му беше прикрепена тръбичка за пиене, която стигаше до устните му. Имаше тъмна, късо подстригана коса, и рядка брадичка и мустаци, които загрозяваха иначе красивите му като на филмова звезда черти: изваяни скули, изразителни очи и устни като на Рудолф Валентино.
	— До скоро тогава.
	Говореше Хоторн.
	— Благодаря ви, господин Хоторн.
	— _Аз_ ти благодаря, Кевин. Нямаше да се справя без теб.
	Нямаше да се справи с какво? Дали беше нещо, свързано със самолетните модели? Не. Това беше невъзможно. Но с какво би могъл един младеж в инвалидна количка да помогне на Хоторн? Бях дошъл да узная нещо полезно, а се бях натъкнал на поредната мистерия.
	— Значи до скоро.
	— Да. Поздрави майка си от мен.
	Хоторн не влезе обратно в апартамента. Без да помръдва, той изчака Кевин да стигне до асансьора.
	Имах късмет, че тази част на коридора беше в сянка, защото в противен случай несъмнено щеше да ме забележи, но въпреки това аз все още се спотайвах в асансьора и сега си дадох сметка, че се бях озовал в сложна ситуация. Ако излезех и се покажех, Хоторн щеше да ме види и да разбере, че съм го подслушвал. Същевременно Кевин бавно, но сигурно се приближаваше към мен в своята количка, и неизменно щеше да се зачуди защо се крия в асансьора и не излизам. Реших да остана на място. Докато той маневрираше, за да влезе, аз заоглеждах копчетата, сякаш току-що се бях качил преди него и бях забравил къде искам да отида. Натиснах копчето за партера.
	— Трети етаж, моля — каза той.
	Кевин беше до мен, с лице към вратите. Те се затвориха и внезапно се озовахме сами в тясното пространство — тъй като той беше седнал, се намираше малко по-ниско от мен. Две кожени възглавнички придържаха главата му. Натиснах копчето вместо него. Асансьорът започна да се спуска мъчително бавно.
	— Можех и сам — каза той. — Трудно ми е само да се кача до дванайсетия етаж.
	— Защо? — попитах аз.
	— Копчето е твърде нависоко.
	Отне ми няколко секунди да се сетя, че това беше препратка към една стара смешка.
	— Тук ли живееш? — попитах аз.
	— Да, на третия етаж.
	— Мястото е хубаво.
	— Има и хубава гледка — съгласи се той.
	— Да, към реката — казах аз.
	Той се намръщи.
	— Каква река?
	За миг се вцепених. Как беше възможно да не я е забелязал? Дали нямаше нещо общо с физическия му недъг? След това видях как ми се усмихва и разбрах, че отново се шегуваше. Потънахме в мълчание, докато накрая спряхме с леко подрусване и вратите се отвориха. Кевин бутна ръчката на устройството си напред и количката излезе.
	— Хубав ден — казах аз.
	Беше сравнително нов израз, който започваше да замества по-традиционното „Приятен ден“, но в последно време бях открил, че го използвам все по-често.
	— И на вас.
	Асансьорът продължи своето пътешествие и ме отведе до партера. Двама души, може би съпруг и съпруга, чакаха да се качат нагоре и те също се озадачиха, когато не излязох.
	— Обърках етажа! — промърморих вяло аз.
	Те влязоха и се качиха на деветия етаж, където сигурно живееха. Вратите отново се затвориха и най-сетне, след почти цяла вечност, се върнах обратно там, където исках да отида.
	Запътих се право към апартамента на Хоторн и натиснах звънеца. Вратата се отвори почти мигновено и той застана пред мен, преметнал шлифера си през ръка, готов да излезе. Не изглеждаше изненадан, че ме вижда. Бях имал за цел да подраня, но след цялото разкарване нагоре-надолу с асансьора бях пристигнал почти навреме.
	— Трябваше да позвъниш отвън — каза ведро той. — Така нямаше да се налага да се качваш до горе.
	Той ме поведе обратно по коридора и повика асансьора.
	— Как мина в „Олд Вик“?
	— Интересно беше — казах аз. — Следващата седмица има заседание на управителния съвет.
	— Стига да ти остане време да напишеш книгата…
	— И аз само за това мисля.
	С Хоторн сарказмът никога не си струваше. За човек, който прибягваше до него толкова често, беше забележително как никога не го долавя по свой адрес.
	Асансьорът пристигна. Започваше да ми призлява, само като го погледна. Слязохме обратно долу и сърцето ми се сви, когато спряхме на деветия етаж и вътре влязоха съпругът и съпругата, които бях видял преди малко. Те ме изгледаха озадачено, но не казаха нищо. Явно не познаваха Хоторн.
	Изпитах облекчение, когато най-сетне излязохме от сградата.
	— Очакват ли ни? — попитах аз.
	— В „Мейсфилд Прайс Търнбул“? Да. Говорих с Оливър Мейсфилд. Кантората е точно на другия бряг на реката… на една пресечка на Чансъри Лейн.
	— Значи може да отидем пеша.
	Кевин не можеше да се придвижва пеша. Един тийнейджър, инвалид, с различен културен произход; какво, за Бога, беше правил в апартамента на Хоторн? Двамата си говореха така, сякаш бяха стари приятели. Отчаяно ми се искаше да го попитам за това, но, разбира се, не можех да го направя.
	През целия път не мислих за нищо друго.
	След като бях прекосил пеша целия мост „Блекфрайърс“ на път към дома на Хоторн, сега вървях обратно по същия път. Офисите на „Мейсфилд Прайс Търнбул“ се намираха на Кери Стрийт, зад централния лондонски окръжен съд, съвсем близо до собствения ми апартамент. Тази част на Лондон е посветена на юридическата професия и държи всички да знаят това. Дори по-новите, по-съвременни сгради изглеждат умишлено традиционно и крайно дискретно.
	Кантората „Мейсфилд Прайс Търнбул“ се помещаваше на горните два етажа на една красива градска къща, която си поделяше с други две бутикови фирми. Една адвокатска кантора от двайсет и първи век в сграда от деветнайсети; плъзгащи се стъклени врати и офиси с отворен план зад класическите арки и изваяните фронтони. Млада, усмихната секретарка ни заведе в един ъглов кабинет, където ни очакваше Оливър Мейсфилд, седнал зад масивно, излъскано до блясък бюро. Това беше кантора, която се занимаваше основно с разводи — бракоразводно право, както го наричаха те — и той вероятно се нуждаеше от солидна преграда между себе си и тъгата и гнева на своите клиенти.
	Мейсфилд се изправи, за да ни поздрави: много внушителен чернокож мъж, с изискан костюм, шит по поръчка, на около петдесетгодишна възраст, с високо, изпъкнало чело и тъмна коса, побеляла на слепоочията по начин, който напълно подхождаше на професията и положението му. Излъчваше необикновена ведрина, която сякаш не успяваше да прикрие, макар да бяхме дошли, за да говорим с него във връзка с жестоката смърт на неговия съдружник. Когато казвам, че очите му искряха, използвам тези думи в буквалния смисъл. Може би беше заради осветлението над главите ни. Дори когато промени изражението си, за да демонстрира очакваните емпатия и съжаление, той продължаваше да изглежда като човек, който всеки момент ще прихне да се смее, ще ни притисне в обятията си и ще ни заведе да изпием по нещо.
	— Моля! Моля, влезте — започна той, макар вече да го бяхме направили.
	Силният му, гръмовит глас звучеше едва ли не театрално.
	— Седнете! Вчера вечерта разговарях с полицията… Ужасно, просто ужасно. Бедният Ричард! Разбирате ли, двамата работехме заедно дълги години и веднага искам да кажа, че ако мога да ви помогна с нещо, ще го направя! Искате ли кафе или чай? Не? Времето е толкова влажно и неприятно. Може би чаша вода?
	На помощна масичка стоеше една бутилка и докато сядахме, той напълни две стъклени чаши. Подаде ни ги и след това седна обратно на мястото си от другата страна на бюрото.
	— Откъде искате да започнем?
	— Кога за последно говорихте с господин Прайс? — попита Хоторн.
	— Беше в неделя, в деня, когато е станало. Чухме се в около шест часа вечерта.
	— Той ви се е обадил.
	— Да, точно така.
	Оливър Мейсфилд въздъхна шумно. Всичко в поведението му беше леко пресилено.
	— Не мога да ви опиша колко ужасно се чувствам. Нещо го тревожеше. Обади ми се за съвет. Но аз нямах възможност да говоря с него.
	Той се намръщи.
	— Отивах със съпругата си на концерт в „Албърт Хол“. „Реквием“ на Моцарт. Обади ми се в най-неподходящия момент.
	— И какво ви каза?
	— Почти нищо. Вече ми беше споменавал един-два пъти, че се безпокои заради едно скорошно дело.
	Преди Хоторн да успее да го прекъсне, той продължи:
	— Развода на Локуд. Господа, вие разбирате, че аз имам дълг да защитавам поверителността на данните за своите клиенти, но голяма част от фактите са публично достояние и всичко, което ви казвам сега, можете да узнаете и сами.
	След това уточнение той започна:
	— В този случай наш клиент беше Ейдриън Локуд, който желаеше да се разведе със съпругата си, Акира Ано, изтъквайки като основание безразсъдно поведение. Няма нужда да навлизам в подробности, най-забележителните от които се появиха по вестниците. Постигнахме споразумение в централния районен съд и трябва да отбележа, че развоят беше изключително в полза на нашия клиент. Това се случи в събота, на шестнайсети. Както сигурно знаете, госпожа Ано беше недоволна — меко казано — от развоя на събитията, а пет или шест дни по-късно случайно срещнала Ричард в един ресторант — „Делони“ в „Олдуич“. Последвалата случка е наказуема проява на насилие и можеше да й навлече сериозни неприятности, ако Ричард беше решил да потърси правата си.
	— Заляла го е с вино.
	— Точно така.
	— И го е заплашила.
	— Наругала го и употребила думи, с които е изразила желанието да го удари с бутилка вино. Било е много глупава постъпка, но доколкото разбирам, тя е една много сприхава личност.
	— Казахте, че бил разтревожен. За какво по-точно? — попита Хоторн.
	— Така и не разбрах конкретно, тъй като не бях запознат пряко с делото. Но мога ви кажа, че Ричард подозираше наличие на неверни показания и това го безпокоеше дотолкова, че обмисляше да поиска отмяна на решението.
	— Господин Мейсфилд, би било от полза да говорите на разбираем език.
	Очите на адвоката се присвиха и част от сърдечността му напусна кабинета.
	— Мислех, че правя точно това, господин Хоторн. Но ще се опитам да го обясня по начин, който един полицейски служител, бивш или не, може да разбере.
	При тези думи аз се усмихнах и се обърнах на другата страна, за да не ме види Хоторн.
	Мейсфилд продължи:
	— При едно бракоразводно дело между лица с големи доходи двете страни трябва да предоставят пълен отчет на своите финанси, пенсионни приходи, спестявания, имущество… цялата своя нетна стойност. Всичко това се вписва в така наречения формуляр „Е“. Понякога се случва някоя от страните да се опита да укрие определени аспекти от своето имуществено състояние и ако това излезе наяве, споразумението — постигнато по съдебен или извънсъдебен ред — може да бъде анулирано, в резултат на което двете страни би трябвало да започнат процеса от начало.
	Той се покашля.
	— Това наричаме отмяна. Знам за съмненията на Ричард че госпожа Ано може да разполага с източник на приходи, които не е заявила, и че се беше свързал с „Навигант“…
	— „Навигант“?
	— Това е една консултантска агенция в Лондон. Разполагат с първокласен екип за финансови разследвания и често използваме техните услуги.
	— И те са разследвали Акира Ано?
	— Първоначално да. Но в крайна сметка се оказа, че не се нуждаем от тях, тъй като госпожа Ано, вероятно посъветвана от собствения си адвокат, прие условията на господин Локуд, много скоро след ИРФС.
	— Какво е ИРФС? — този път въпроса зададох аз, за да спестя на Хоторн нов конфликт.
	— Простете. Това е изслушване за разрешаване на финансови спорове. Трябва да знаете, че ние правим всичко по силите си, за да убедим своите клиенти да не стигат до съда. Ако успеят да постигнат извънсъдебно споразумение помежду си, то им спестява много хиляди, вероятно дори стотици хиляди лири. Такъв беше и този случай. Ричард беше убедил адвокатите на госпожа Ано, че е най-добре да спрат, докато са все още в изгодна позиция. Беше отправил разумно предложение и в крайна сметка те се съгласиха.
	Мейсфилд плесна с ръце.
	— Очевидно тя не е била съвсем доволна от резултата — вижте само какво се случи няколко дни по-късно. Но макар да не й се вярваше, това решение беше почти сигурно в неин интерес.
	— Ето това не ми е ясно — каза Хоторн. — Всичко е приключено. Ричард Прайс е постигнал споразумението, което е целял. Клиентът му е доволен…
	— Господин Локуд беше изключително доволен.
	— Тогава защо ви се е обадил онази неделя, след като всичко е било приключило?
	— Опасявам се, че нямам отговор на този въпрос.
	— Не ви каза съвсем нищо, така ли?
	Не мислех, че Мейсфилд ще отговори. Той очевидно нямаше желание да го прави и се разкъсваше между поверителността на отношенията си със своите клиенти, собственото си чувство за отговорност и, поне според мен, леката си неприязън към Хоторн. Но в крайна сметка у него надделя чувството за вина.
	— Трябваше да го изслушам! — възкликна той. — Виня себе си — но както вече казах, отивах на концерт и не исках да закъснея. Разговаряхме съвсем за кратко, но долавях, че Ричард е разтревожен. Спомена, че обмисля да се консултира с горещата линия за етичния кодекс на адвокатската колегия. Адвокатската колегия е нашият ръководен орган, така да се каже, и подобна стъпка би била много сериозна.
	— Можела е да доведе до отмяна?
	— Точно така. А какъв е смисълът от отмяна, ако твоята страна вече е спечелила? При това дори не съм убеден, че ако госпожа Ано е укрила огромно количество пари, това щеше да се отрази по някакъв начин на споразумението — освен ако, разбира се, не е успяла някак да се сдобие с тях от бившия си съпруг чрез изнудване или измама, а и това също нямаше да е наш проблем.
	— А вие какво му казахте?
	— Общо взето му казах, че няма смисъл да раздухваме нещата, и че ще го обсъдим допълнително в понеделник. Пожелах му приятна вечер и затворих.
	Вечерта на Ричард Прайс не беше минала приятно. За него понеделник така и не беше настъпил.
	— Защо го наричаха „Двуострия бръснач“? — попитах аз, колкото да запълня мълчанието, внезапно надвиснало над нас.
	Думите ми накараха Мейсфилд да се усмихне. Той кимна, преди да отговори:
	— Това е един много добър въпрос. А отговорът му може да внесе много яснота в онова, което ви разказах преди малко. Обикновено не обръщаме особено внимание на подобни епитети, но Ричард беше работил по едно или две подобни публични дела и след като някакъв журналист използва това определение, то си остана. Типична за него освен острият му като бръснач ум беше и безкомпромисната му честност. Беше склонен да откаже да работи с клиент, ако вярваше, че той по някакъв начин е бил компрометиран, и винаги казваше точно каквото мислеше. Точно това подразни така силно госпожа Ано. Той й пишеше писма, което е напълно нормално и в реда на нещата при подобни дела, но предполагам, че е използвал доста остър език.
	— Не е наричал черното бяло — обади се Хоторн.
	— Аз не бих се изразил по този начин. Но да. Беше прям. И беше напълно в негов стил да ми се обади през уикенда, ако нещо го тревожи.
	Той поклати глава.
	— Никога няма да си простя, задето не му обърнах нужното внимание. Двамата с Ричард работихме заедно почти двайсет години. Запознахме се в „Клифорд Чене“ и след това решихме да основем собствена кантора. Морис даже беше твърде разстроен, за да дойде на работа днес.
	— Морис?
	— Морис Търнбул. Другият старши съдружник.
	За момент всички замълчахме и аз си дадох сметка колко тихо беше в този кабинет. Ако по Кери Стрийт се движеха автомобили, то звукът им беше напълно заглушен от двойния стъклопакет на прозорците, и макар да виждах секретарки и правни асистенти отвъд стъклената преграда, те можеше спокойно да са актьори във филм, чийто звук е намален до край. От опит знаех, че в адвокатските кантори винаги е тихо. Може би защото таксуват думите си толкова скъпо, имат склонност да ги използват пестеливо помежду си.
	Мислех, че вече сме приключили и ще си тръгнем, но следващият въпрос на Хоторн ме завари неподготвен.
	— Само още нещо, господин Мейсфилд. Дали случайно бихте могли да ни кажете нещо за завещанието на своя колега?
	Неговото завещание. Дори не ми беше минало през ума, но разбира се, Ричард Прайс беше заможен човек. Имаше къща на Фицрой Парк и колекция от скъпи произведения на изкуството, още една къща в Клактън-он-Сий, две луксозни коли и сигурно още много други неща.
	— Всъщност двамата с Ричард обсъждахме този въпрос едва преди няколко седмици. Аз съм и изпълнител на завещанието му, така че съм добре запознат с последната му воля.
	Хоторн почака малко, преди да попита:
	— И каква беше тя?
	Мейсфилд отново се поколеба. Хоторн не му допадаше, но същевременно беше достатъчно умен, за да си даде сметка, че в крайна сметка няма да има избор.
	— По-голямата част от състоянието си е оставил на своя съпруг — каза той. — Включително имота в северен Лондон и къщата в Клактън-он-Сий. Оставил е суми и в полза на няколко благотворителни организации. Но единствената друга значителна сума, а именно 100,000 лири, отива при госпожа Давина Ричардсън. Ако желаете да разговаряте с нея, секретарката ми може да ви даде нейния адрес.
	— Желая да разговарям с нея, да — каза Хоторн.
	Проблясъкът в очите му ми беше добре познат: прозрението, че се отваря нова врата и има нова нишка, която да проследи.
	— Но може би вие можете да ми кажете защо е бил толкова щедър към нея — добави той.
	— Наистина не виждам как това ми влиза в работата. Оливър Мейсфилд вече далеч не беше толкова ведър, както когато пристигнахме. Опасявам се, че Хоторн често влияеше на хората по този начин. Може да се каже, че той беше игла, а всеки свидетел, всеки заподозрян, беше като надут балон.
	— Госпожа Ричардсън е интериорен дизайнер — продължи Мейсфилд. — Двамата с Ричард бяха близки приятели. Той беше и кръстник на нейния син. Ще ви дам телефонния й номер.
	Той го намери в компютъра си, преписа го от екрана върху един лист хартия и го подаде на Хоторн.
	— За всичко останало ще трябва да се обърнете към нея. Докато излизахме от кабинета, телефонът на Хоторн звънна. Беше инспектор Гръншоу Обаждаше се да му каже, че са открили Акира Ано и че тя е готова да говори с тях.


>	6.
>	Нейната версия

	Акира Ано живееше някъде в Холанд Парк, но не се срещнахме с нея в дома й. Вероятно не искаше да нарушават личното й пространство и затова беше предпочела разпитът да се проведе в полицейското управление в Нотинг Хил Гейт — една доста красива и внушителна сграда, която се издига на ъгъла на Ладброук Гроув. Междувременно затвориха полицейското управление като част от находчивия план да ликвидират половината полицейски участъци в Лондон и да намалят броя на униформените полицаи, в резултат на което скочи броят на нападенията с нож и стана невъзможно да използваш мобилния си телефон, без да рискуваш да го грабне някой крадец с мотоциклет.
	Останах озадачен защо инспектор Гръншоу ни беше поканила да присъстваме, след като беше дала ясно да се разбере, че приема разследването като състезание, което е твърдо решена да спечели.
	— Тя си мисли, че го е извършила въпросната Ано — обясни Хоторн.
	— И какво смята да направи?
	— Да я арестува. Да ме злепостави. Аз съм бил там — но тя е била на една крачка пред мен.
	— Ти не я харесваш.
	— Никой не я харесва.
	Показахме документите си за самоличност и в крайна сметка ни пуснаха да влезем в полицейското управление. Гръншоу беше избрала една неприветлива стая за разпити на приземния етаж, боядисана в бледобежово. Стъклата на прозорците бяха матирани и отвън не се виждаше нищо. Имаше маса със завинтени за пода крака. В обзавеждането нямаше и следа от „Фароу & Бол“. Единствената декорация беше една поредица от информативни плакати за здравна безопасност.
	Акира Ано седеше в неудобна поза, на ръба на един особено груб дървен стол. Беше дребна жена с доста момчешки вид — не точно ниска, а някак нереална, все едно беше умален модел на самата себе си. Очите й бяха много тъмни и напрегнати, само донякъде скрити от кръглите очила с бледоморави стъкла. Очилата бяха кацнали върху порцеланови скули и един остро очертан нос, който може би се беше срещал със скалпела на някой пластичен хирург. Косата й, черна и прекалено права, висеше до раменете й, очертавайки едно лице, което беше едновременно старо и младо. Правеше впечатление на изключително мъдра и начетена, предимно защото никога не се усмихваше. Сега също беше намръщена. Оказа се, че тъкмо беше пристигнала с колата си от Оксфорд. Не проявяваше никакви признаци на съжаление за това, че адвокатът на бившия й съпруг е бил жестоко убит, но изглеждаше възмутена от това, че някой би допуснал възможността тя да има нещо общо с това.
	Вече се бях срещал с Акира Ано два пъти.
	Пишейки това, не искам да създавам впечатление, че тая някаква неприязън към нея. Истината е, че към момента на смъртта на Ричард Прайс аз не бях чел нищо написано от нея, освен няколко стихотворения, публикувани в списание „Ню Стейтсман“, от които не бях разбрал нито дума. За първи път я срещнах на литературния фестивал в Единбург, а след това, шест месеца по-късно, я бях видял на една премиера в Лондон. След това потърсих информация за нея в сайта на издателството за женска литература „Вираго“. Такива бяха впечатленията ми от нея, след като я бях видял на живо.
	Беше родена през 1963 година в Токио, единствено дете. Баща й беше банкер, прехвърлил се в Ню Йорк, когато тя била на девет години, и беше израснала там. През 1986 година се беше дипломирала от университета „Смит“ в Масачузетс и скоро след това беше излязъл от печат първият й роман, „Многобройни богове“ — „една история за женското подчинение и религиозния патриархат през епохата Камакура в Япония“. Романът й беше донесъл световно признание и беше получил страхотни рецензии, въпреки че филмовата адаптация с Мерил Стрийп в главната роля не беше чак толкова сполучлива. Измежду другите й книги най-известните бяха: „Кладенецът Темизу“, „Хладен полъх в Хирошима“ и „Баща ми никога не ме опозна“, един полубиографичен мемоар за началото на живота й в Америка. Също така беше издала и две стихосбирки, последната от които беше публикувана по-рано тази година. Наричаше се „Двеста хайку“ и представляваше именно това. Беше казала на всеослушание, че написването на един роман може да й отнеме няколко години, тъй като разглеждала всяка дума не като бод в тъканта, а като тъкан сама по себе си. Какво точно имаше предвид с това, също не съм съвсем сигурен.
	Беше се омъжила за един английски оператор, Маркъс Бранд, който беше работил по нейния филм, и в резултат на това беше дошла в Лондон, където живееше сега. Връзката им, наситена с тормоз и подробно разказана на девет страници във вестник „Сънди Таймс“, а по-късно и в един епизод от документална поредица на Би Би Си, беше приключила през 2008 година. Нямаха деца. Две години по-късно, през 2010 година, за огромно учудване на мнозина светски хроникьори, тя се беше омъжила за строителния магнат Ейдриън Локуд.
	В някакъв момент от живота си беше станала последователка на шинтоизма, традиционната религия в Япония, и това беше силно отразено в творбите й, особено вярата й в анимизма — идеята, че и неодушевените предмети притежават известна доза душевност. От друга страна, доколкото ми беше известно, тя не посещаваше храмове, нито пък участваше в ритуални танци. Също така тя изследваше концепцията за другостта, своята собствена двойствена етническа принадлежност и откъснатостта, породена от живот сред култура, различна от онази, в която си бил роден. По този въпрос цитирам обложката на една от нейните книги.
	Бяха ме запознали с нея в „юртата“ — онази шатра за срещи с писатели, която издигат всяка година на литературния фестивал в Единбург. Не е кой знае колко популярна, но е спокойно местенце, където можеш да поседнеш, цял ден сервират кафе и леки закуски, а вечерта уиски — ако вече не са те отпратили да се прибираш вкъщи. Аз бях на фестивала, за да представям книгите си за деца. Тя изнасяше поетичен рецитал. Когато пристигна, беше придружена от цяла навалица, сред която бяха нейният издател, литературният й агент, отговорникът й за връзки с обществеността, двама журналисти, един фотограф и директорът на фестивала. Поради някаква причина беше облечена в мъжки костюм от три части, носеше включително и бомбе. Ако не беше сребърната брошка — вероятно буква от японската азбука — която беше забодена на ревера й, можеше съвсем спокойно да е излязла от картина на Магрит.
	В шатрата почти нямаше други хора и след като Акира прие чаша зелен чай и отказа да опита престоялите сандвичи с яйце и кресон, някой забеляза, че и аз съм там, и ме представи като автора на поредицата за Алекс Райдър.
	— Аха?
	Това беше първата й дума към мен, и аз никога няма да я забравя — нито ръкостискането, което последва. Беше изключително безразлично и приключи за миг.
	Промърморих нещо за това колко се възхищавам на работата й, което не беше вярно, но се чувствах длъжен да го кажа.
	— Благодаря. Много ми беше приятно да се запознаем.
	Ако всяка дума беше тъкан, тези явно бяха извезани от бодлива тел.
	В следващия момент, тя вече надзърташе по онзи особено неприятен начин през рамото ми, за да види дали в юртата няма някоя по-интересна личност. Когато установи, че няма, тя ми обърна гръб, за да уговори нещо с пиара си, и миг по-късно цялата групичка се оттегли.
	Не бях точно обиден, но това определено ми се стори странно. Атмосферата на един литературен фестивал почти винаги е приятелска и лишена от състезателен характер, затова рядко се случва да се появи автор, който да се държи толкова помпозно. Реших да не съдя Акира предварително. Може просто да е била изнервена заради представянето си. Аз съм същият. Колкото и често да говоря пред публика, нерядко се случва да се притесня, преди да изляза на сцената, и ми е трудно да водя разговори. Сигурен съм, че много хора просто ме смятат за невъзпитан.
	Но когато се срещнах с нея няколко месеца по-късно, на една премиера на книга, тя отново се отнесе презрително с мен и съм сигурен, че този път беше умишлено. Изглежда нямаше никакъв спомен, че сме се запознавали, и в мига, в който й казаха, че съм автор на детска литература, тя престана да ми обръща внимание. Сякаш някаква лампичка в очите й угасна. По това време вече беше започнала да носи очилата с цветни стъкла в стил Йоко Оно. Според мен изглеждаше смехотворно.
	И ето я отново сега, облечена в скъп черен костюм с панталон и бледосив кашмирен шал, надиплен върху раменете и омотан около едната й ръка. Кара Гръншоу седеше срещу нея, а мъжът, когото познавах само като Дарън, беше седнал отстрани и дъвчеше дъвка, или се преструваше, че го прави, все така със своя емблематичен бележник в ръка.
	Гръншоу представи Хоторн, но не каза нищо за мен, което вероятно беше за добро. Не бях сигурен как Акира щеше да приеме моето присъствие и силно се съмнявах, че би искала да се озове в някоя от моите книги. Това беше неформален разпит. Без адвокати, без стандартното предупреждение.
	— Искам да ви благодаря, че дойдохте — започна Гръншоу, като се обърна към Акира. — Както знаете, Ричард Прайс е бил открит мъртъв в дома си вчера сутринта и се надяваме, че ще можете да ни помогнете в процеса на разследването.
	Акира вдигна рамене.
	— Не виждам как бих могла да ви помогна. Аз почти не познавах господин Прайс. Той представляваше бившия ми съпруг, но никога не сме разговаряли. Нямаше за какво да разговарям с него. Той си изкарваше прехраната от смъртта на любовта и разрухата на човешките мечти. Какво друго мога да ви кажа за него?
	Говореше с особен акцент, предимно американски, но с малко японска интонация. Гласът й беше тих и напълно безизразен. Звучеше отегчена.
	— Вие сте го заплашили.
	— Не. Не съм.
	— Моите уважения, госпожо Ано, но разполагаме с няколко свидетели, които са били в ресторант „Делони“ на двайсет и първи октомври. Вие сте вечеряли там. На тръгване от ресторанта сте видели господин Прайс, който седял на една маса със своя съпруг. Хвърлили сте по него чаша вино.
	— Излях чашата върху главата. Заслужаваше си го.
	— Нарекли сте го свиня и сте го заплашили, че ще го ударите с бутилка вино.
	— Това беше шега!
	Тези три думи прозвучаха подчертано злостно, сякаш Гръншоу умишлено пренебрегваше нещо, което беше болезнено очевидно за всички останали.
	— Излях два, може би три пръста вино и му казах, че е имал късмет, задето не си е поръчал цяла бутилка, иначе щях да използвам нея. Беше съвсем ясно какво имам предвид. А именно, че щях да го залея с още повече вино. Не че исках да използвам бутилката, за да го нараня с нея.
	— Като се има предвид как е умрял, думите, които сте избрали, звучат доста злополучно.
	Тя се замисли. Виждах как си припомня отново и отново случката в ресторанта, сякаш искаше да я превърне в кратък разказ. Или хайку. Беше ясно изписано в онези нейни дълбоки черни очи. Накрая стигна до някакво заключение.
	— Не съжалявам за нищо от казаното. Вече обясних. Беше на шега.
	— Не особено смешна.
	— Не смятам, че една шега трябва да бъде смешна, инспектор Гръншоу. В книгите си аз използвам хумора единствено за да руша статуквото. Ако някога прочетете трудовете на френския философ Ален Бадиу, ще научите, че той дефинира шегите като вид разруха, която изважда истината наяве. Между другото аз дори се запознах с него в Сорбоната. Забележителен човек. Чрез осмиване на врага, аз го побеждавам. До това прозрение ме доведе Ален и макар да не виждам причина, която да налага да се оправдавам пред вас, точно този механизъм използвах в „Делони“.
	Представих си как Акира Ано и Ален Бадиу си говорят до малките часове на нощта. Сигурен съм, че е паднал голям смях.
	— С кого вечеряхте, госпожо Ано?
	— С приятел.
	— Може да ни бъде от полза, ако ни кажете неговото име.
	— Може да е за предпочитане да не го направя. А и не беше мъж. Беше жена.
	Инспектор Гръншоу си пое дъх. Седнал до нея, Дарън записваше всичко, чуваше се как химикалката му дращи по хартията. Не бяха свикнали да им говорят по този начин.
	— Ако вашата събеседничка по време на вечерята е чула вашата забележка и ако нейната цел е била да звучи шеговито, тогава бихме могли да я помолим да даде показания, и това всъщност би могло да бъде от полза за вас.
	— Добре — каза Акира, като вдигна рамене. — Беше една издателка. Доун Адамс.
	— Това _вашата_ издателка ли е?
	— Не. Просто приятелка.
	Дарън добави името в бележника си и го подчерта. Зачудих се защо Акира беше предоставила толкова неохотно тази толкова незначителна информация.
	— Къде бяхте миналия уикенд, госпожо Ано?
	— В една вила край Линдхърст. Собственост е на друг мой приятел. Учител по йога.
	— И той ще потвърди това?
	— Ако някой не го е убил с бутилка вино, предполагам, че да.
	Ето пак, разруши статуквото.
	— Имаше ли някой друг с вас в Линдхърст? — намеси се Хоторн.
	— _Край_ Линдхърст — каза Акира, като наблегна на думата. — Всъщност вилата е много уединена и аз бях сама.
	— По кое време си тръгнахте? — обади се отново Хоторн.
	Виждах, че не вярва на думите й.
	— Тръгнах си в понеделник около седем и половина сутринта. Край Флийт спрях, за да пия кафе, но веднага след това се прибрах у дома. Взех душ и се преоблякох, след което отново излязох. Изнесох лекция в Оксфордския университет и останах да пренощувам там. Тази сутрин се върнах обратно в Лондон и ми казаха, че от полицията са ме търсили и са искали да разговарят с мен.
	Тя погледна Гръншоу в очите.
	— Честно казано, не мисля, че беше толкова трудно ме откриете. Дано пожънете по-голям успех с извършителя на престъплението.
	— Къде пихте кафе? — попита Дарън.
	Тя едва не се прозя.
	— На една бензиностанция от веригата „Уелкъм Брейк“, където беше много оживено. Сигурна съм, че са ме видели доста хора. Можете да ги попитате.
	— Ще го направим.
	— Защо не харесвахте Ричард Прайс? — намеси се Хоторн.
	Акира го изгледа презрително, но преди да успее да му отговори, той продължи:
	— Преди малко казахте, че почти не сте го познавали и че никога не сте разговаряли с него. Той е представлявал вашия съпруг и доколкото разбирам, съпругът ви е бил особено доволен от начина, по който е приключил разводът. Прайс ли обвинявахте за това? Той можеше да заведе дело за нападение срещу вас. Защо го нападнахте?
	Преди да отговори, тя нагласи кашмирения си шал, като го уви по-плътно около себе си.
	— Ричард Прайс беше лъжец — каза тя. — Той представляваше моя _бивш_ съпруг и умишлено използваше лъжи и ме заплашваше, за да го предпази.
	— Какво имате предвид?
	Хоторн излъчваше искрено съчувствие и звучеше толкова заинтересуван от темата, че дори Акира остана изненадана. Това беше още един от неговите номера. Успяваше да накара хората да му кажат повече, отколкото възнамеряваха.
	— Ще ви кажа — отговори тя. — Не ме е грижа, че ще разберете, тъй като всичко това вече е зад гърба ми. Гледам на развода си като на процес на пречистване. Водата измива мръсотията само когато _влезете_ под душа.
	— Несъмнено.
	Тя се овладя, преди да продължи:
	— Аз не се омъжих за Ейдриън Локуд. Омъжих се за неговия образ — за усмихнатия Чеширски котарак, който избрах да виждам в негово лице. Такава е истината, макар че ми отне три години, за да я прозра. Първият ми брак беше унижение. Маркъс, моят първи съпруг, беше закоравял нарцисист и аз никога не знаех какво мога да очаквам от него, във всеки един смисъл. Когато се преместих с него в Лондон, аз се откъснах не само от родния си град, Токио, но и от своя дом, Ню Йорк. Чувствах се така, сякаш пропадам през концентрични кръгове, сякаш изчезвам надолу по една спирала, която ме откъсваше все повече и повече от света. Накрая остана само Маркъс и той го знаеше. Тъкмо в това се изразяваше неговото надмощие. Той направи живота ми непоносим и когато намерих сили да го напусна, не ми беше останало нищо.
	— Останали са ви вашите книги — вметнах аз, сам изненадан от себе си.
	Не бях възнамерявал да се обаждам.
	— Писателят е просто сянка върху страницата. Да. Моите книги бяха оценени по целия свят и преведени на четирийсет и седем езика. Получих много награди. Убедена съм, че сте запознати с работата ми.
	— Ами всъщност…
	— Но това не беше нищо.
	Тя стовари юмрук върху масата, но той беше толкова малък, а пръстите й бяха толкова тънки, че не се чу почти никакъв звук.
	— Нямах живот вътре в себе си, нямах самочувствие. И след това, на едно празненство, срещнах Ейдриън. Строителен магнат! Трудно бих се сетила за занимание, по-чуждо на моята чувствителна природа. Не ми се стори привлекателен и въпреки това признавам, че ме привличаше. Беше толкова шумен и ведър. И богат. Да. Притежаваше къщи по целия свят, хубави коли и яхта на пристан в Камарг. Той изобщо не четеше, разбира се. Литературата никак не го интересуваше. Ходеше на театър и на опера, ако го заведат неговите корпоративни приятели, но изобщо не се интересуваше какво гледа. Това не означаваше нищо за него.
	Той ми осигури една безопасна среда, в която успях да изградя наново самочувствието си, да открия нещо във вътрешния си свят. Неговото невежество ми носеше утеха. Той гледаше на мен с уважение, разбира се. И възхищение. Вероятно по свой собствен начин ме обичаше. Но любовта му беше просто повърхностна.
	Тя прокара ръка през косата си.
	— Това не ми пречеше.
	— Какъв тогава беше проблемът? — попита Хоторн.
	Тя вдигна рамене.
	— Доскуча ми. Ставаше ми все по-трудно да съгласувам живота си на сериозна писателка, литературен критик и заниманията си с пърформанс поезия с ролята си на негова съпруга. Освен това той ми изневеряваше. Никога не можеше да каже нищо интересно. Говореше само за бизнеса си! Беше недодялан.
	Тя потрепери, преди да продължи:
	— Беше сприхав и имаше склонност да прибягва до насилие. Проявяваше претенции към тялото ми, от които ми се повдигаше.
	— Но вие не сте нападнали в ресторант своя съпруг, госпожо Ано — напомни й Гръншоу. — А неговия адвокат.
	— Вече ви казах. Ричард Прайс беше лъжец.
	Тя затвори очи. Косата й висеше надолу, дланите й бяха обърнати нагоре върху масата. В този миг изглеждаше така, сякаш беше на някой от часовете си по йога.
	— Първо, стоеше въпросът със споразумението. Аз не целях облаги. Исканията ми не бяха неразумни. Мога да живея без пари. Моята разменна валута се съдържа в думите, които пиша. Поисках точно толкова, колкото да мога да поддържам начина си на живот, двете си къщи, и да покривам разходите около пътуванията си и някои други неща. Бях напълно подготвена да стигнем до съд и да се боря за онова, което ми се полагаше по право.
	Господин Прайс обрисува личността ми по начин, който ми попречи да го направя. Той ме унижи. Представи нещата така, сякаш не съм допринесла с нищо за брака, а само съм използвала Ейдриън като някаква душевна патерица. Но не аз бях осакатената! Да, признавам, че той запълни известна празнина, но аз обогатих живота му и той пиеше с пълно гърло от извора, който му предоставих. Аз не бях паразит!
	Последните думи бяха изречени с пламенна ярост.
	— Адвокатите ми се притесняваха, че ако настоявам да продължим по съдебния ред, бих създала неблагоприятно впечатление, и нямаше нужда да ме убеждават дълго в това. В основата на закона винаги е стояло потискането на жените. Защо да си мисля, че с мен ще се отнесе по-различно?
	Тя замълча, но инспектор Гръншоу все още не беше приключила.
	— Беше ли ви известно, че Ричард Прайс ви е разследвал? — попита тя.
	Останах изненадан, че знаеше за това. Сигурно беше говорила с Оливър Мейсфилд.
	— Не.
	— Съвсем сигурна ли сте?
	— Уведомиха ме, че той може да се интересува от приходите от моите книги и хонорари, но това не беше от значение. Нямах какво да крия.
	Гръншоу погледна Хоторн, който леко поклати глава. Той нямаше повече въпроси.
	— Може отново да се наложи да разговаряме с вас, госпожо Ано — каза тя. — Възнамерявате ли да пътувате извън Лондон?
	— Следващата седмица ще участвам във фестивала за поезия в Олдбърг.
	— Но няма да напускате страната?
	— Не.
	— В такъв случай ще поддържаме връзка.
	Всичко можеше да приключи така, но изведнъж забелязах, че Акира Ано гледа втренчено в мен. Извърнах глава в опит да стана невидим, но вече беше твърде късно. Видях точния миг, в който тя си спомни кой съм.
	— Аз те познавам! — възкликна тя. — Виждали сме се и друг път.
	Не отговорих. Чувствах се изключително неудобно, но нито Хоторн, нито Гръншоу решиха да ми се притекат на помощ.
	— Ти си писател!
	Думата не беше използвана като комплимент. Тя скочи на крака, опряла ръце в масата, стиснати в юмруци.
	— Какво правиш тук? — настоя тя.
	Акцентът й, който досега беше на американка от японец произход, сега премина основно към японски.
	— Ами… — започнах аз, все така с надежда, че Хоторн ще се включи в разговора.
	— Той защо е тук? — обърна се тя злостно към инспектор Гръншоу.
	Гръншоу вдигна рамене.
	— Не съм го канила. Пише книга.
	— Книга за мен? Той ще пише за мен в книгата си? Не искам да участвам в проклетата му книга! Искам веднага да дойде адвокат. По дяволите, ако пише за мен в книгата си, ще го дам под съд.
	— Мисля, че е по-добре да си вървите — каза ми Гръншоу.
	— Това е пълно безобразие! Забранявам му да пише за мен. Чувате ли ме? Ако го направи, ще го убия!
	Тя крещеше — не точно силно, а по-скоро пискливо, като цялото й тяло се тресеше — докато двамата с Хоторн се извинихме и излязохме възможно най-бързо. През живота си не бях виждал толкова ядосан човек и в онзи момент лесно можех да си я представя как взема бутилка вино и я разбива в главата на Ричард Прайс, след което с назъбения край прави гърлото му на кайма.
	Ако имаше втора бутилка под ръка, нямах никакво съмнение, че щеше да причини същото и на мен.


>	7.
>	Неговата версия

	— Изобщо не трябваше да се женя за нея! — Ейдриън Локуд отметна глава назад и се разсмя гръмогласно. — Това беше една от най-големите ми грешки, а един Господ знае, че съм допускал не една и две. Но тя си беше доста секси парче… дяволски привлекателна и всички в града говореха за нея. Всички. Чак когато се върнахме от медения месец, аз си дадох сметка, че е страшно самовлюбена и скучна. Всъщност, като се замисля, може би го забелязах още в самолета, когато заминавахме. Преди да стигнем до края на пистата, вече пиех трети джин с тоник — и наистина имах нужда от него. Просто трябваше да схвана каква е от самото начало, но, вижте, тя беше интелектуалка. Аз нямам висше образование и винаги съм уважавал хората, които умеят да си служат с думите. Но тя… ами, тя просто не спираше. Само думи, думи, думи — и не говоря само за писането, въпреки че, Бог ми е свидетел, понякога стоеше заключена сама часове напред, дори докато пишеше онези свои проклети стихотворения. Бяха само от три изречения, но въпреки това я чувах как блъска по компютъра от сутрин до вечер.
	— Проявявахте ли някакъв интерес към работата й? — попита Хоторн.
	— Не съм сигурен, че бих избрал точно думата „интерес“, Прочетох един от романите й, но аз съм по-скоро фен на Джон Гришам и не намерих голям смисъл в него. Даде ми една бройка от онази книга с хайку, но тогава нещата вече бяха започнали да се скапват. Проклетата книга е с автограф, така че може би ще успея да й взема някакви пари по eBay. Със сигурност няма да ми свърши никаква друга работа.
	Ейдриън Локуд беше от онези мъже, които е трудно да не харесваш, колкото и да не пестеше усилията си да ни помогне в това отношение. Излегнат на дивана, кръстосал обутите си в дънки крака, разлюлял пред нас една от лъскавите си черни кожени боти, разперил ръце върху възглавниците, той досущ приличаше на настървената финансова акула, която несъмнено беше и в действителност. Имаше коварни очи, спотаени зад очила с цветни стъкла, подобни на онези на бившата му съпруга, но в неговия случай бяха „Порше“ или „Ягуар“ — луксозен моден аксесоар от спортна марка. Черната му коса беше вързана на опашка, която никак не му отиваше — отдавна беше прехвърлил петдесетте — и имаше слънчев загар, с който сигурно се беше сдобил на яхтата си в Камарг. Освен дизайнерските дънки носеше и тъмносиньо кадифено сако, върху чиито рамене личаха само няколко прашинки пърхот, и снежнобяла риза с разкопчана яка.
	Бяхме се срещнали с него още същия следобед в дома му на Едуардс Скуеър, на двайсет минути път пеш от полицейското управление през Холанд Парк. Домът му беше една от къщите в редицата с изглед към площада, които не просто си приличаха, а изглежда бяха умишлено проектирани да бъдат напълно еднакви — еднакви пропорции, еднакви сводести входове, еднакви черни перила и безспорно еднакви собственици — мултимилионери. Познахме коя е неговата по колата, паркирана отпред: сребрист седан „Лексъс“ с регистрационен номер „_RJL 1_“.
	Локуд беше сам, но в къщата личеше наличието на чистачка, а може би и на домашна помощница — луксозни цветни аранжименти във вази, безупречно почистени килими и нито една прашинка. Той ни беше посрещнал на вратата, беше взел палтото на Хоторн и го беше окачил на една закачалка за палта в стил ар деко, под която се подаваше дръжката на чадър, увенчана с череп — не какъв да е, а модел на Александър Маккуин. След това бяхме минали покрай един кабинет и една зала за домашно кино, преди да се изкачим до горния етаж — едно-единствено просторно помещение, което обхващаше цялата площ на сградата, с гледка към площада и прилежащата му градина отпред, както и към по-малката, пищна частна градина в задния двор.
	Тук се намираше основната жилищна площ, заедно с кухня с открит преход към нея. Октомврийското слънце нахлуваше свободно вътре и огряваше плътния, млечнорозов килим, масивните мебели в доста традиционен стил, тежките надиплени завеси и книгите, разпилени тук-там по лавиците. Сред тях беше и „Двеста хайку“ на Акира Ано — книгата, която беше споменал. Мраморен кухненски плот отделяше кухнята от останалата част на помещението. Уредите в нея приличаха на излезли от каталога на някоя от онези марки, които успяват да сложат три нули дори на кошче за боклук, и изглеждаха така, сякаш никога не са били употребявани.
	— Това е бил вторият ви брак — каза Хоторн.
	Той не беше впечатлен нито от къщата, нито от нейния собственик. Беше седнал на ръба на дивана, с лице към Локуд, обвил коленете си с ръце и толкова напрегнат, сякаш беше готов за атака.
	— Точно така — отвърна Локуд и за миг придоби сериозно изражение. — Както, предполагам, прекрасно знаете, първият ми брак приключи много злощастно.
	Първата съпруга на Локуд, Стефани Брук, беше актриса от сериала „Коронейшън Стрийт“, стигнала до финалите на телевизионното състезание „Танцувай с мен“. Беше умряла от свръхдоза на борда на яхтата му в Барбадос и таблоидите бяха гръмнали със слухове за самоубийство — нещо, което той през цялото време беше отричал. Бях прегледал статиите, преди да пристигнем в дома му. Едно от заглавията беше описало Стефани като „бомбастична безстрашна блондинка“. Пълна противоположност на Акира.
	— Как се запознахте с втората си съпруга? — продължи Хоторн.
	— В джазклуба „Рони Скотс“. Някой ни запозна.
	— И се оженихте…?
	— На осемнайсети февруари 2010 година, точно три дни след рождения ми ден. Това беше последният ми хубав рожден ден за доста дълго време напред! Подписахме в ритуалната зала в Уестминстър, а после имаше сватбен обяд за двеста души. За мой късмет настоях да няма подаръци, иначе щеше да се наложи да ги върна обратно до един!
	Той отново се засмя на собствената си шега.
	— Трябва да ви кажа, че когато от полицията ми казаха, че разследват убийство, за един кратък, щастлив миг предположих, че някой й е видял сметката.
	— Защо си помислихте това? — попита Хоторн.
	— Защото тя е ужасна, как защо! Напомня ми на една котка, която имах… сиамка. Изглеждаше прекрасно, свита на кълбо пред камината, и когато се протегнеш да я погалиш, започваше да мърка. Но минутка по-късно, без никаква причина, се извиваше назад и забиваше зъби в ръката ти. Никога не знаех какво си е наумила, по дяволите.
	Спомних си как ми се беше нахвърлила Акира.
	— Какво се случи с котката? — попитах аз.
	— Ами закарах я да я приспят.
	— Значи сигурно сте били изненадан, когато са ви казали, че жертвата е вашият адвокат, Ричард Прайс — каза Хоторн.
	— И още как!
	Той вдигна пръст във въздуха и се поправи.
	— Е, той беше адвокат. А нали знаете какво казват за адвокатите? Как се наричат хиляда адвокати в окови на дъното на океана?
	— Не знам.
	— Добро начало!
	Той избухна в смях. Лицето на Хоторн остана безизразно, когато каза:
	— Значи, според казаното от вас, убийството на един адвокат е оправдано.
	— Не говоря сериозно!
	Локуд погледна втренчено Хоторн и промени изражението си, преди да продължи:
	— Вижте — нали не намеквате наистина, че съм имал нещо общо с това? Защо бих направил подобно нещо? Ричард беше малко педантичен. Трябваше винаги всичко да провери по няколко пъти и определено беше много бъбрив, но нали колкото повече говорят, толкова повече пари вземат. Но той свърши страхотна работа. Разводът протече точно както исках аз.
	— Направили сте му подарък, нали така?
	— Бутилка вино, да.
	Локуд сякаш нямаше представа, че убийството е било извършено с нея.
	— Не беше нищо особено — продължи той. — Но беше най-малкото, което можех да направя. Като разубеди Акира да не продължава по съдебен ред, ми спести хиляди лири.
	Локуд хвърли бърз поглед към златното копче на ръкавела си и го нагласи.
	— Всъщност бяха пари на вятъра, защото после разбрах, че той не пие алкохол. Но, както казват, важен е жестът!
	— Бих искал да науча повече подробности за споразумението — между вас и съпругата ви.
	— Сигурен съм, че бихте искали, господин Хоторн. Но не мисля, че това ви влиза в работата.
	Хоторн вдигна рамене:
	— Както знаете, Ричард Прайс е наел екип за финансови разследвания, които да проучат вашата съпруга.
	— Бившата ми съпруга. И да, разбира се, че знам. „Навигант“. Кой според вас плащаше за услугите им?
	— Но може би не знаете, че едва ли не последното нещо, което е направил, преди да умре, е било да се обади по телефона на своя съдружник — Оливър Мейсфилд — и да му каже, че е разтревожен заради нещо, свързано с въпросното споразумение. Дори е обмислял да се свърже с адвокатската колегия. Напълно е възможно целта на убийството му да е била да предотврати това. Така че ми влиза в работата, господин Локуд. И в работата на полицията. Във ваш интерес е сам да предоставите своята версия за онова, което се е случило.
	Локуд беше смутен. На бузите му въпреки слънчевия загар бяха избили две червени петънца.
	— Е, аз нямам какво да крия. Всичко е вписано в протокола и съм сигурен, че ще можете да получите достъп до цялата документация. Просто сега, когато всичко това остана в миналото, не ми се иска отново да започвам да се ровя в него.
	— Напълно ви разбирам.
	Хоторн вече беше смекчил леко тона. Но все пак _знаеше_, че ще научи онова, което искаше.
	— Всъщност всичко беше съвсем ясно. Госпожа Ано, ако мога да я наричам така, си мислеше, че ще успее да се докопа до половината от състоянието ми, но Ричард много бързо й даде да разбере как стоят нещата. Като начало тя не допринесе с абсолютно нищо за нашия брак. Тъкмо обратното.
	Аз трябваше да плащам за нейните терапии, тренировки и часове по йога, и всичко останало. След медения месец тя почти не ме пускаше в леглото си, а даже и по време на медения месец трябваше да я гоня за това през онзи проклет екологичен курорт, който беше избрала по средата на Мексико.
	На масичката до него имаше купа със сини боровинки. Локуд протегна ръка, взе си една шепа от тях и започна да ги яде една по една, докато продължаваше.
	— Но нещата бяха много по-прости. Реално погледнато, единственият въпрос беше за парите. Несъмнено те бяха нейната цел! За жена, която нарича себе си поетеса, тя определено си падаше по скъпите неща! Е, господин Хоторн, ето я цялата истина. Както вероятно знаете, цял живот съм изкарвал прехраната си чрез строеж на недвижими имоти. Бих казал, успешно. Всъщност имах няколко доста добри години. Но в този бизнес винаги всичко върви нагоре-надолу и за съжаление, в последно време нещата се движеха по-скоро надолу, отколкото нагоре. Първо дойде финансовата криза — от която все още не сме излезли напълно. После забавянето на пазара на недвижими имоти в Лондон. Банките не отпускат заеми. Няма нужда да навлизам в подробности. Но мога да ви кажа, че все още е доста напечено, и нашата мила Акира се появи във възможно най-лошия момент.
	— За трите години, през които бях женен за нея, не изкарах нищо. Нищичко! Кръгла нула. И точно там беше работата. На Акира се полагаха петдесет процента от едно голямо нищо, и аз на драго сърце щях да й ги дам.
	— Тя вярваше ли ви? — попита Хоторн.
	— Разбира се, че не. Вижте сега. Счетоводителите ми обработиха документите, които предоставихме на адвокатите. Разкрих всички подробности около финансите си, до последното евро, черно на бяло. Нямах избор. Така беше по закон. Но Акира не беше доволна. Тя поставяше под съмнение всяка проклета подробност и сама нае специалисти по финансови разследвания, които да се разровят в бизнеса ми за един Господ знае колко години назад. Нямам представа какво се надяваха да открият, но останаха с празни ръце.
	Локуд беше започнал да се отпуска и да говори по-спокойно на любимата си тема. Усмивката се върна на лицето му.
	— И след като така и така повдигнахме темата, може би трябва да обсъдим нейните приходи. Тя винаги беше особено потайна относно парите, които изкарваше, но аз знаех, че има предостатъчно пачки, скрити под матрака. Няма как да си женен за някого в продължение на три години и да скриеш подобно нещо, дори когато бракът е толкова безполезен, колкото беше нашият. Тя беше фрашкана с пари, но тъкмо това беше странното. Откъдето _и_ да идваха парите, не беше от нейното писане. Веднъж случайно мярнах един отчет от издателство „Вираго“ за приходите от авторски права _и_ мога да ви кажа, че нямаше да й стигнат дори за един скромен уикенд на английското крайбрежие! Колкото и да се перчеше, явно нямаше кой знае каква публика за _излиянията_ на клинично депресирани момичета на повикване, _оцелели_ след Хирошима, или странни японски стихове, които звучат напълно безсмислено.
	Той си взе още една шепа боровинки.
	— Всъщност тъкмо аз предложих на Ричард да се свърже с „Навигант“ и добре, че го направих, защото в мига, в който разбра, че сме я надушили, тя се предаде. Изведнъж много й се прииска да постигнем споразумение и забрави за съдията и всички останали глупости. За нея остана къщата в Холанд Парк, а освен това й оставих и колата, един „Ягуар“. Но самото споразумение беше за една десета от онова, което се надяваше да получи — а честно казано, само и само за да не я видя никога вече, бях готов да й дам двойно повече.
	Нов гърлен смях. Нямаше човек, който да се наслаждава на собственото си остроумие повече от Ейдриън Локуд.
	Но Хоторн все така не се усмихваше.
	— Защо според вас Ричард Прайс е провел онзи телефонен разговор в деня на смъртта си? — попита той. — Очевидно е имало нещо, което го е тревожело.
	— Сигурен ли сте, че е било във връзка с развода ми?
	— Да.
	— В такъв случай нямам никаква представа. Предполагам, че е узнал нещо за Акира, за приходите й — откъде са идвали. Ако тя е нарушавала закона, аз съм убеден, че той щеше да иска да доведе нещата докрай. Но що се отнася до мен, не би имало никакво значение, дори тя да беше най-страшният наемен убиец на мафията. Щях да му кажа да не се занимава. Аз бях приключил напълно с нея. Бяхме постигнали споразумение и аз бях свободен човек. Никога вече не исках да чувам за нея.
	Локуд отново се облегна на дивана с доволна усмивка на лицето.
	— Интересно ми е, господин Локуд, къде бяхте вие по време на убийството на вашия адвокат? — попита Хоторн.
	— Защо, за Бога, ме питате за това?
	— А вие как мислите? — гласът на Хоторн беше суров, почти груб. — Трябва да знаем къде са били всички в неделя вечерта, между осем и девет часа.
	— За да ги изключите от списъка на заподозрените? Такава ли беше вашата полицейска формулировка?
	— Точно така.
	— Ами нека помисля. Неделя вечерта… видях се с една приятелка в Хайгейт, за да пийнем по нещо — Давина Ричардсън. Пристигнах в дома й към шест и си тръгнах около осем и петнайсет. След това се прибрах с колата вкъщи. Пристигнах към девет часа и гледах телевизия.
	— Какво гледахте?
	— „Имението Даунтън“. Това отговаря ли на въпроса ви, господин Хоторн?
	Изправих гръб, когато той спомена името Давина Ричардсън, макар да ми отне малко време да си спомня къде го бях чувал преди. Разбира се. Тя беше жената, на която Ричард Прайс беше оставил в завещанието си 100 000 лири. Значи тя беше част от триъгълник, в който освен нея участваха Прайс и Локуд! Това трябваше да означава нещо.
	На Хоторн това също не му беше убягнало.
	— Разкажете ми за госпожа Ричардсън — каза той, почти небрежно, сякаш просто имаше нужда от информация, за да довърши бележките си.
	— Няма много за разказване. Тя е интериорна дизайнерка и моя приятелка. Всъщност Ричард ме запозна с нея. Тя обзаведе къщата ми в Антиб. И се справи адски добре при това.
	— А тя откъде познава Ричард Прайс?
	— Трябва да попитате нея.
	— Ще го направя. Но в момента питам вас.
	— Е, щом настоявате. Не ми е особено приятно да говоря за приятелите си зад гърба им, но ако наистина искате да знаете, двамата се познаваха от доста дълго време. Ричард е следвал в университета заедно с нейния съпруг и е кръстник на детето й. Той дори е присъствал на инцидента.
	— Какъв инцидент?
	— Мислех, че сте си изяснили всичко, преди да дойдете тук, господин Хоторн.
	Локуд сякаш изпитваше самодоволство от мисълта, че има известна преднина.
	— Говоря за инцидента по време на пещерната експедиция, случил се преди шест или седем години. Съпругът на Давина, Чарлс Ричардсън, и Ричард Прайс, които са следвали заедно в университета, а с тях е имало и трети човек. Забравих му името. Накратко казано, Чарлс се изгубил някъде в пещерата — някъде нагоре към Йоркшир — и така и не успял да излезе.
	Той предупредително размаха пръст, преди да продължи:
	— Но и през ум да не ви минава, че вината е била на Ричард. Имаше подробно разследване и се оказа, че никой не е бил виновен. От онова, което ми разказа Давина, след инцидента той се е държал великолепно. Помагал на Давина и Колин — нейния син — и дори му плащал таксите, за да може да учи в частно училище. Разбира се, той нямаше свои деца. Сигурен съм, че няма защо да ви казвам точно това! Помогнал й да започне своя бизнес — интериорен дизайн — и винаги й казвал, че ще се погрижи за нея в завещанието си.
	— Тя знаела ли е това? — попитах аз.
	Локуд се намръщи. Сякаш едва сега ме забеляза.
	— Простете — каза той. — А вие кой сте?
	— Аз му помагам — казах аз.
	Колкото по-кратко, толкова по-добре.
	— Е, ако смятате, че Давина е убила Ричард заради парите му, жестоко сте се объркали. Тя така или иначе разполагаше с парите му! Той й даваше всичко, което тя пожелаеше. Правеше всичко за нея, а вероятно щеше и да спи с нея, само да не беше гей.
	— Мислите ли, че бившата ви съпруга го е убила? — попита рязко Хоторн.
	— Нямам никаква представа.
	— Но знаете, че го е заплашила.
	— Да. Чух какво е станало в ресторанта. Типично в неин стил! Акира толкова обичаше да се перчи. И напълно мога да си представя как пребива някого до смърт, само защото я е подразнил. Но имайте предвид, че първо би го измъчвала, като му прочете някое от своите стихотворения.
	Локуд се изправи. Беше решил, че е време да си вървим.
	— Ако наистина искате да разберете кой е убил Ричард Прайс, може би трябва да започнете с мъжа, който се вмъкна в офиса ми — добави той, сякаш току-що му беше хрумнало.
	— Наистина ли? — каза Хоторн, който също се беше изправил.
	— Дори съобщих в полицията… не че ми обърнаха грам внимание.
	Той замълча, сякаш очакваше да се съгласим, че да, полицаите са напълно безполезни и е трябвало да отделят повече време и ресурси, за да разследват жалбата му.
	— Случи се миналия четвъртък. Имам няколко помещения в Мейфеър, които използвам предимно за срещи. Там няма почти нищо — само едно момиче на рецепцията, една секретарка и едно младо момче, което помага със счетоводството.
	Както и да е. В четвъртък на обяд бях излязъл с един клиент, когато се появил въпросният мъж. Казал на момичето на рецепцията, че е от фирмата, която ни поддържа компютрите, и че е дошъл да оправи някакъв бъг на моя „Мак“. Тя е толкова глупава, че го пуснала да влезе — и през следващия половин час стоял сам в офиса ми. Момичето е трябвало да се сети, че на моя компютър му няма нищо, а и че не ползваме фирма за поддръжка! За щастие държа всички лични документи в сейф и в компютъра ми няма нищо кой знае какво, така че каквото и да е търсил, съмнявам се да го е открил. Като че ли нищо не липсва. Аз се обадих в полицията, но както вече казах, те не проявиха никакъв интерес. Човек би предположил, че ще размислят, след като Ричард Прайс беше убит само три дни по-късно. Но явно никой не смята, че между двете неща има някаква връзка.
	— Вашата рецепционистка успя ли да даде описание на мъжа? — попита Хоторн.
	— Каза, че бил на около четирийсет години, среден на ръст, бял.
	— Това не е много подробно описание.
	— Носел очила. Това го беше запомнила. Били дебели, с пластмасови рамки, сини. Може и да е имал някакво кожно заболяване отстрани на лицето. С оредяваща коса. Бил облечен с костюм и носел куфарче. Показал й някаква визитна картичка, но тя дори не прочела името на така наречената компания за поддръжка на компютри. Глупаво момиче. Уволних я, разбира се.
	— Разбира се — промърмори Хоторн. — В офиса ви няма ли охранителни камери? Ако имаме снимка на въпросния мъж, може да ни свърши работа.
	Локуд поклати глава.
	— Има една на основното стълбище, но тя не работи. Радвам се, че и вие виждате някаква връзка.
	— Не съм сигурен, че съм казвал подобно нещо — отговори Хоторн. — Но ако той се появи отново, свържете се с мен.
	Ейдриън Локуд ни изпрати до вратата и докато вървяхме натам, аз забелязах на кухненския плот различни хапчета и медикаменти. Изглеждаха предимно хомеопатични. Сред тях изпъкваше една голяма опаковка витамин А. Това ми се стори странно. Локуд не даваше вид на човек, който би проявил интерес към алтернативната медицина, и аз се зачудих от какво ли заболяване страдаше.
	Беше твърде късно да го попитам. Вече ни водеше надолу по стълбите, после подаде на Хоторн палтото му и отвори входната врата. На мен не каза нищо. Вратата се затвори зад нас и двамата отново се озовахме на улицата.


	Прекарах следобеда в апартамента си във Фарингдън.
	Не ми се вярваше, че едва предишния ден съм бил на снимачната площадка на „Войната на Фойл“, а екипът все още беше там, на снимки някъде в Лондон. Всичко това ми се струваше като някакъв съвсем друг свят. Трябваше да си напомня, че все още имах да свърша много работа — като начало да пренапиша следващия епизод за сериала, озаглавен „Слънчоглед“. Имах бележки от „Ай Ти Ви“, бележки от режисьора, бележки от Майкъл Китчън, бележки от Джил. Писането на книги е съвсем различно от писането на сценарии. Когато пишеш сценарии за телевизионен сериал, всеки има мнение.


>	8.
>	Майка и син

	Не успявах да се съсредоточа. Умът ми беше зает от мисли за случилото се през последните два дни: местопрестъплението в къщата с необичайното име „Дирята на чаплата“, Хоторн, различните свидетели и заподозрени, с които се бяхме срещнали. Накрая бутнах сценария настрани и свързах айфона си с компютъра. Стивън Спенсър, съседът Хенри Феърчайлд, Оливър Мейсфилд… Преслушах записите с отговорите им на въпросите по време на разговорите с Хоторн и Гръншоу, прекъсвани тук-там от собствения ми глас. След това Акира Ано и нейния бивш съпруг, Ейдриън Локуд — всеки от тях беше разследвал другия в опит да открие някакво скрито богатство, което може би съществуваше, а може би не.
	„Ако наистина искате да разберете кой е убил Ричард Прайс, може би трябва да започнете с мъжа, който се вмъкна в офиса ми…“
	Това беше казал Ейдриън Локуд за мъжа със сините очила. „Мъжът със сините очила“. От това може би щеше да излезе хубаво заглавие за някоя глава — но дали той наистина беше замесен в цялата тази работа? Дали изобщо съществуваше?
	Хоторн явно мислеше така. Докато прекосявахме Едуардс Скуеър, той беше промърморил колкото на мен, толкова и на себе си:
	— Той е знаел как се прави.
	— Кой?
	— Сините очила. Когато си сложиш нещо подобно на лицето, това е единственото, което хората ще забележат. Може да направиш същия номер с лейкопласт или златен зъб. Покажи на хората нещо, което да запомнят, и те ще забравят всичко останало.
	Мъжът се беше вмъкнал в офиса на Локуд в четвъртък, три дни преди убийството. Трябваше да има някаква връзка. Но каква?
	Отне ми около два часа да набера на компютъра си всички бележки и когато приключих, изведнъж се замислих дали не бях седял в една и съща стая с убиеца. Дали вече не бях срещнал човека, убил Ричард Прайс? Може да не притежавам същия вроден професионален талант като Хоторн — все пак никога не съм преминавал обучение за детектив — но бях написал десетки сценарии за мистериозни убийства. Знаех как се случват нещата. Несъмнено можех сам да разгадая всичко.
	Акира Ано. Оградих в кръг името й. Тя все още ми изглеждаше най-вероятният заподозрян, поне до момента. Беше заплашила с убийство дори мен самия!
	Телефонът звънна. Беше Хоторн.
	— Тони! Можеш ли да дойдеш да се срещнем на метростанция „Хайгейт“ в шест часа?
	Погледнах ръчния си часовник. Беше пет и двайсет.
	— Защо? — попитах аз.
	— Ще се срещнем с Давина Ричардсън.
	Той прекъсна връзката, без да изчака да му отговоря.
	Нямаше да ми отнеме много време, за да стигна до „Хайгейт“. Изпълних обичайния си ритуал, като сложих очилата си, ключовете, портфейла и картата за метрото в черната кожена чанта с дълга презрамка, която винаги нося със себе си, и тъкмо щях да изляза, когато някой натисна звънеца. Отидох до домофона и натиснах копчето. Домофонът няма камера, но познах гласа. Беше инспектор Кара Гръншоу.
	— Дали е удобно да вляза? — попита ме тя.
	— В смисъл — сега?
	— Да.
	— Всъщност тъкмо излизам.
	— Ще отнеме само минутка.
	Сърцето ми се сви. Нямаше да мога да се измъкна.
	— Добре. Сега ще сляза.
	Можех да отворя вратата, за да се качи, но не исках да влиза в апартамента. Отвън гласът й звучеше съвсем дружелюбно, но се зачудих защо е дошла и мисълта да се срещна с нея насаме събуди у мен леко безпокойство. Слязох от шестия етаж до долу и отворих вратата на входа. Тя стоеше на прага, а зад нея лениво стърчеше нейният помощник Дарън в коженото си яке.
	— Инспекторе… — започнах аз.
	— Може ли да поговорим?
	Тя изглеждаше съвсем приятелски настроена и спокойна.
	— За какво става въпрос?
	— Вие как мислите?
	— Имам среща…
	— Ще отнеме само минутка.
	Тя погледна зад мен, самопоканвайки се да влезе, и аз си дадох сметка, че всъщност не можех да откажа да я пусна. Тя беше полицейски служител, а все пак бяхме свързани с едно и също разследване. Може би искаше да ми каже нещо важно. Отместих се, двамата минаха покрай мен и влязоха в антрето — просторно помещение, където от едната страна стояха велосипедите на синовете ми, а от другата имаше тухлена стена. Оставих вратите да се затворят сами. Чу се щракването на магнитните ключалки.
	— Надявам се, че нямате нищо против… — започнах аз.
	Канех се да измисля някакво глупаво извинение, задето нямаше да я поканя да се качи у дома, когато тя внезапно ме сграбчи за реверите на сакото и ме блъсна толкова силно в стената, че въздухът изскочи от дробовете ми, а нервните окончания по гръбнака ми го накараха да се огъне като в мексиканска вълна. Лицето й внезапно се озова точно пред моето: толкова близо, че можех да усетя дъха на пържено от храната, с която беше обядвала. Очичките й трепкаха гневно, а устните й бяха извити в грозна гримаса.
	— Слушай ме сега, копеленце такова — каза Гръншоу. От гласа й се лееше презрение. — Не знам за какъв се мислиш, префърцунено писателче такова, нито как си позволяваш да се разхождаш из местопрестъплението ми и да се държиш така, сякаш това ти е някаква приказка за Алек Райдър…
	— Алекс Райдър — успях да изръмжа аз.
	— Не стига, че извикаха Хоторн, но той поне е шибан детектив. Или поне беше, докато не го изритаха. Но ако си мислиш, че това ти дава право да си вреш носа в едно полицейско разследване, значи жестоко си се объркал.
	— Трябва да обсъдите това с Хоторн — казах аз, като едва успях да си поема дъх.
	Тя продължаваше да ме притиска към стената с юмруците си като гюлета. Бях забелязал, че е едра жена, но не си бях дал сметка колко е мускулеста. Хватката й беше като двоен инфаркт. През това време Дарън наблюдаваше всичко с пълно безразличие.
	— Не говоря с Хоторн. Говоря с теб.
	Тя отпусна леко хватката си, при което плешките ми се свлякоха няколко сантиметра надолу по стената.
	— Слушай ме сега — започна отново тя. — Има само една причина да те оставя да се мотаеш наоколо. Има само една причина да не те арестувам за възпрепятстване дейността на полицейски служител. И тя е, че ти ще ми помогнеш.
	— Не мога да ви помогна — казах аз. — Аз не знам нищо.
	— Това ми е ясно. Дяволски ясно — каза тя, като ме огледа с отвращение. — Но работата е следната. Няма начин да позволя на Хоторн да ме прецака. Просто няма да стане. Нито ще го оставя да си припише заслугата за всичко, както прави всеки път. Това е моето разследване и аз ще съм онази, която ще извърши ареста.
	— Добре. Но не виждам как…
	Тя се наведе напред и отново ме притисна към _тухлите_. Устните й бяха на сантиметри от лицето ми, _а влажният_ и дъх докосваше бузата ми.
	— Ти ще ми казваш за всичко, което знае той, и всичко, което прави. Каквото и да научи, ти ще ми се обаждаш веднага по телефона. Ясна ли съм? И ако кажеш на Хоторн, че съм била тук, ако дори само му намекнеш за този разговор, ще превърна живота ти в истински ад.
	— Способна е да го направи — обади се Дарън с усмивка.
	Това беше първото, което ми казваше, и аз му повярвах.
	— Разбрахме ли се?
	— Да!
	Какво друго можех да отговоря?
	— Радвам се да го чуя.
	Тя ме пусна и се отдръпна. Междувременно извади една визитна картичка и я пъхна в джобчето на гърдите ми, като едва не го разкъса.
	— Това е номерът на мобилния ми телефон. Обаждай се по всяко време. Ако не отговоря, остави ми съобщение.
	— Хоторн никога не ми казва нищо — възразих аз. — Ако му хрумне нещо, аз съм последният човек, на когото ще каже.
	— Обади ми се — каза Гръншоу.
	Беше заповед. Беше заплаха.
	Двамата си тръгнаха.
	Аз останах там, неспособен да повярвам напълно в онова, което се беше случило току-що, и гледах как изчезват зад матираното стъкло на входната врата.
	Когато се срещнах с Хоторн в шест часа и няколко минути, все още бях разстроен и той, разбира се, веднага забеляза това.
	— Какво има, Тони?
	— Нищо!
	Докато се бях носил из тунелите на метрото, вече бях измислил какво ще му кажа.
	— Имах работа по сценария.
	— Майкъл Китчън още ли ти създава главоболия?
	— Майкъл дори още не го е чел. Проблемът е в „Ай Ти Ви“.
	— По-добре си гледай книгите, приятел.
	Не му казах кой ме е посетил. Все още не бях решил дали ще направя онова, което ми заповяда инспектор Кара Гръншоу, но не мислех, че ще е от полза да информирам Хоторн за появата й в дома ми и за заплахите й. Какво можеше да направи той? Дали изобщо щеше да се опита да ме защити? И най-вече, какво щеше да направи _тя_, ако откажа да й се подчиня? Да ми натресе няколко глоби за превишена скорост? Да осуети по някакъв начин снимките на „Войната на Фойл“? В Лондон беше невъзможно да се снима нещо без съдействието на полицията, и на една зла полицейска служителка, едва ли не с психични отклонения (вече бях видял истинската й същност), като нищо можеше да й хрумне да ни попречи с какво ли не. Вече бях създал достатъчно неприятности на продукцията. Изоставах с редакцията на сценария. Ако трябваше да й съдействам, за да помогна на продукцията, то несъмнено нямах никакъв избор.
	Метростанция „Хайгейт“ е построена от едната страна на хълм и от нея по стръмни стъпала се стига до Арчуей Роуд. Хоторн ме беше чакал срещу вестникарската будка в горния край на ескалатора и сега минахме през долния изход на метростанцията към Прайъри Гардънс — тихата уличка, на която се намираше къщата на Давина Ричардсън. Аз всъщност познавах района доста добре. Бях живял в Крауч Енд в продължение на петнайсет години, преди да се преместя в Кларкънуел и често минавах по Прайъри Гардънс, докато водех децата си — когато все още бяха деца — на училище. Давина притежаваше красива къща във викториански стил, висока и тясна, с малка градинка отпред и пътечка от шахматно подредени плочи, която водеше към входна врата с вградени витражи. Намираше се от дясната страна на улицата, тоест от тази, която граничи с горичката около спортния комплекс в Крауч Енд.
	Хоторн натисна звънеца и ми се стори, че мина дълго време, преди да ни отвори една жена с излъчване на човек, който води непрестанна битка с живота, при това не задължително успешна. Тя беше съвсем размъкната, а дрехите й бяха безнадеждно зле съчетани: жилетка с едра плетка, дълга рокля, сандали, гердан от големи мъниста. Имаше кестенява, разчорлена коса, която се спускаше непокорно по раменете й, а светлокафявите й очи гледаха малко отчаяно. Изглеждаше уморена, но въпреки това отвори вратата с усмивка, сякаш очакваше добри новини — някой човек от лотарията, който идваше да й каже, че си е купила печелившия билет, или може би беше пристигнал брат й от Австралия, с когото не се беше виждала от години. Остана леко разочарована, когато разбра кои сме, но направи всичко по силите си, за да го прикрие.
	— Господин Хоторн? — попита тя.
	— Госпожо Ричардсън…
	— Моля, влезте.
	Антрето беше тясно и толкова претъпкано с вещи, че едва успяхме да го прекосим. Имаше палта и чанти, чадъри, рекламни листовки, един велосипед, ролкови кънки, бухалка за крикет, топове плат, цветни каталози, брошури: цялата история за живота на една майка, работеща като интериорен дизайнер, и нейния син в тийнейджърска възраст, разказана чрез личните им вещи. Едно стълбище право пред нас водеше към горния етаж, но тя ни поведе през един сводест портал към кухнята, където тихичко работеше пералня и въртеше плавно и пенливо дрехите. Във въздуха се носеше мирис на цигари и рибни крокети.
	Давина Ричардсън може и да имаше изискани клиенти със скъпи жилища, но нейният собствен вкус определено беше еклектичен. Никога не се бях сблъсквал с толкова много ярки цветове, които да се борят да привлекат вниманието ми. Мокетът в коридора беше в наситено мораво, а стените — в небесно синьо. В кухнята имаше яркозелена готварска печка „Ага“ и жълт хладилник „Смег“. Полилеят от муранско стъкло беше прекрасен… но какво правеше в кухнята? Лавиците бяха препълнени с джунджурии и аз се зачудих кое беше първопричината — дали тя беше непоправима пътешественичка, която обичаше да си купува сувенири и имаше нужда от място, където да ги съхранява, или просто си беше сложила твърде много лавици и се беше заела яростно да ги запълва с вещи?
	— Ще изпиете ли по чаша вино? — попита ни тя. — Тъкмо отворих бутилка бяло. Знам, че не е редно, но докато стане шест часа, вече едва издържам. Извинявам се за миризмата. Колин току-що вечеря. Сега си пише домашните, но съм сигурна, че ще слезе след минутка. Той много се развълнува, когато разбра, че вкъщи ще идва полицай.
	Тя вече беше извадила бутилка „Шабли“ от хладилника, когато внезапно ме забеляза.
	— Извинете — каза тя. — Дори не ви попитах как се казвате.
	Казах й.
	— Вие сте писателят, така ли?
	— Да.
	Тя беше озадачена от присъствието ми, но същевременно и очарована.
	— Колин няма да повярва! — възкликна тя. — Той е чел всичките ви книги. Обожава ги.
	Странно е, но никога не знам какво да отговоря, когато някой ми каже, че харесва книгите ми. Чувствам се едва ли не засрамен.
	— Това е страхотно — промърморих аз. — Благодаря.
	— Вече не ги чете. Сега е на вълна Шерлок Холмс. И Дан Браун. Колин обожава да чете.
	Беше сипала вино в три чаши. Подаде ни по една, но аз знаех, че Хоторн няма дори да опита своето. Не съм сигурен, че изобщо пиеше алкохол.
	— Става въпрос за Ричард, нали? — добави тя.
	— Сигурно сте много разстроена — каза той.
	Произнесе го с характерния си мнителен тон, който издаваше, че изобщо не вярва в това, и че според него не я интересува нищо друго, освен парите.
	Но тя го изненада.
	— Бях съкрушена! Когато чух новината, се наложи да се затворя в спалнята си. Не можех да спра да плача. Той не ми беше просто приятел. Той значеше всичко за мен… и за Колин. Не знам как ще се справим без него.
	Тя отпи голяма глътка вино, с която преполови чашата.
	— Сигурно знаете, че той беше кръстник на Колин. Господи! Имате ли против да си запаля цигара? Опитвам се да ги откажа и Колин постоянно ми опява, но прекалено много ми харесват.
	Тя извади от джоба на жилетката си кутия „Марлборо“ и запалка и си запали цигара. Всичките й жестове бяха нервни и се застъпваха един друг, в резултат на което изглеждаше така, сякаш тя постоянно се намираше в процес на движение.
	— Ричард винаги се грижеше за нас. След смъртта на Чарлс той ми помогна да изплатя ипотеката на тази къща, и също така невероятно много ме подкрепи, докато изграждах бизнеса си. Преди не работех. Просто помагах на няколко приятели с обзавеждането и интериорния дизайн, и такива неща. Но идеята да отворя бизнес с това беше на Ричард. Той ме запозна с доста от клиентите ми. Да не забравяме и за училищните такси на Колин! Той щеше да посещава или „Фортисмиър“, или „Хайгейт Уд“, и аз нямам нищо против двете училища, но, разбира се „Дайгейт Скул“ е на съвсем друго ниво. Той страшно ще се развълнува да се запознае с теб, Антъни. Обожава твоите книги. Никога нямаше да успея да платя за образованието му, ако не беше Ричард. Не мога да си представя защо някой би искал да го убие. Той е последният човек на света, на когото някой би искал да причини зло.
	— Вие ли му помагахте с освежителния ремонт?
	— Точно така. Ричард и Стивън купиха „Дирята на чаплата“ много отдавна. Къщата е на Фицрой Парк — само на десетина-петнайсет минути с кола оттук. Били ли сте там?
	Тя веднага се поправи:
	— Разбира се, че сте били. Извинете. В главата ми е пълна каша.
	Тя всмука дим от цигарата си, после протегна ръка и изтръска пепелта.
	— Къщата имаше нужда от освежаване. Цялата беше толкова скучна и имаше твърде много бяло. Винаги съм смятала, че белите стени са надценявани. Работата е там, че в тях няма… — тя се опита да намери точната дума.
	— Цвят? — предложих аз.
	— Емоция. Всичко в модерния живот е бяло и стъклено, да не говорим за онези ужасни вертикални щори. Толкова е безлично! Но ако отидете във Венеция или южна Франция, или където и да било по Средиземноморието, знаете ли какво ще откриете? Прекрасни сини цветове. Тъмно лилаво. Всичко е ярко и живо. Само защото живеем в студена страна, това не е причина да не можем да внесем малко тропическа топлина.
	— Доколкото разбирам, Ейдриън Локуд е бил тук _вечерта_, когато е загинал Ричард Прайс — каза Хоторн и рязко прекъсна размишленията й.
	— Кой ви каза това? — попита тя.
	Забелязах как по бузите й пропълзява малко тропическа руменина.
	— Той самият.
	Тя за пръв път замълча и в този момент стана ясно какви точно бяха отношенията между тях. Какво друго би могъл да прави Ейдриън Локуд тук в неделя вечер?
	— Да, той беше тук — призна в крайна сметка тя. — Всъщност именно Ричард ни запозна. Той представляваше Ейдриън, който преживяваше много болезнен развод…
	— По собствените му описания не правеше впечатление на особено болезнен — каза Хоторн с бегла усмивка.
	Тя не му обърна внимание.
	— Двамата се сприятелихме и след като всичко приключи, когато Ейдриън останеше сам и имаше нужда да поговори с някого, идваше вкъщи.
	Тя замълча.
	— Аз също знам какво е да си сам. Както и да е, това беше миналата неделя. Двамата изпихме бутилка вино. Всъщност аз изпих по-голямата част. Той беше с колата.
	— Каза ли ви къде отива?
	— Мисля, че щеше да се прибере вкъщи. Не ми каза.
	— Но можете да ни кажете кога си е тръгнал?
	— Всъщност мога да ви кажа с точност до минутата. Биг Бен ми каза.
	Давина посочи към ъгъла, където се мъдреше един висок, масивен стенен часовник, някак неуместно заклещен между пералнята и вратата, през която бяхме влезли.
	— Часовникът отброява всеки час — продължи Давина. — Ейдрън си тръгна оттук малко след осем часа.
	Когато разговаряхме с Ейдриън Локуд, той ни беше казал осем часа и петнайсет минути, което малко или много се припокриваше с нейната версия и означаваше, че нито един от двамата не можеше да е убил Ричард Прайс — освен ако не го бяха планирали заедно. Но какъв изобщо би могъл да е техният мотив? Добре, вероятно имаха любовна връзка, но Прайс не им е пречел. Тъкмо обратното. Той ги е събрал. И беше осигурил и на двамата онова, от което имаха нужда. На Ейдриън Локуд — неговия евтин развод. На нея — бизнеса, училищните такси и всичко останало.
	Хоторн тъкмо щеше да й зададе още един въпрос, когато Давина рязко вдигна поглед и извика:
	— Колин? Ти ли си?
	Миг по-късно на прага се появи едно момче. Беше около петнайсетгодишен, облечен с черни панталони и бяла риза, част от училищната униформа на „Хайгейт Скул“. Отличителната вратовръзка на червени и сини райета беше разхлабена и възелът се беше смъкнал към средата на гърдите му, а яката му беше разкопчана. Той по нищо не приличаше на майка си. Беше слаб и дългурест, висок за възрастта си, с къдрава коса и лунички. Беше приклещен някъде между момчето, което е бил, и мъжа, в който можеше да се превърне, сякаш тялото му все още не беше решило в коя посока да поеме. Наченки на мустаци се мержелееха върху горната му устна; въпреки че още не беше започнал да се бръсне, трябваше да го направи. Когато говореше, гласът му звучеше твърдо и дрезгаво, мутирал съвсем наскоро. На брадата му имаше пъпка.
	— Мамо? — попита той.
	— Колин! От стълбите ли ни подслушваше?
	— Не. Чух гласове. И слязох долу.
	— Това е полицаят, за когото ти говорих. Иска да научи нещо във връзка с бедния Ричард.
	Колин прие това като покана да влезе в стаята, като тътреше краката си по пода, и да се свлече върху един стол.
	— Искаш ли ябълков сок? — попита майка му.
	Забелязах, че бързо беше угасила цигарата си.
	— Не, благодаря.
	Тогава тя се сети, каза му моето име и добави:
	— Той пише онези книги, които ти толкова много харесваше.
	— Кои книги?
	— Поредицата за Алан Райдър.
	— Алекс Райдър — казах аз.
	Когато чу това, Колин ококори очи.
	— Те бяха страхотни! — каза той. — Четях ги, когато бях в началното училище. Най-много ми хареса „От упор“.
	После той се намръщи.
	— Защо сте тук?
	Посочих към Хоторн.
	— За да му помагам.
	— За него ли ще пишете?
	— Да — казах аз.
	Този път ми се стори излишно да отричам.
	— Жестоко. Може да направите детективска поредица като за Алекс Райдър! Вече разбрахте ли кой го е убил?
	Колин изобщо не изглеждаше потресен от смъртта на своя кръстник. За него това беше поредната страница в една приключенска история.
	— Ние сме още в самото начало на разследването — казах аз.
	Доста ми хареса думата „ние“. Не ми се удаваше често случай да го кажа.
	— Имаше страшно много хора, които не харесваха Ричард — каза Колин.
	— Колин!
	— Така казваше той, мамо. Често казваше, че след всеки развод си спечелва по един враг, защото някой трябва да спечели и някой трябва да загуби.
	Той се замисли за момент.
	— Каза ли им, че някой го следеше?
	— Не знам за какво говориш.
	— Вярно е!
	Колин се обърна към Хоторн.
	— Той каза, че някой го следи. Каза ми го, когато беше тук.
	— Кога се случи това? — попита Хоторн.
	— Дойде ни на гости в деня преди рождения ми ден. Рожденият ми ден е на тринайсети октомври, а той дойде на дванайсети. Подари ми телескоп. В стаята ми е. Ако искате, мога да ви го покажа.
	— Колин се интересува от астрономия — обясни майка му.
	— Остана да пием чай и тогава ми разказа.
	Той хвърли обвинителен поглед към майка си.
	— Ти беше тук!
	— Вие двамата си говорихте цяла вечност. И не съм чула какво е казал.
	— Той описа ли мъжа, който го е следял? — каза Хоторн.
	— Не точно. Не. Каза, че изглеждал болен. Каза, че затова му е направил впечатление, защото нещо не било наред с лицето му. Било страшно да го погледнеш. Каза, че го е виждал два или три пъти.
	— Къде?
	— Той седеше на масата. Точно където вие седите сега.
	— Не. Имам предвид къде го е виждал?
	Колин замислено се намръщи.
	— Ами поне веднъж пред къщата си. Каза, че го видял през един от прозорците на горния етаж. И може да го е виждал и пред офиса си.
	— Колин, нали не си измисляш всичко това? — попита Давина. — Сигурна съм, че Ричард щеше да е споменал нещо пред мен.
	— Ти беше тук! — настоя Колин. — Както и да е, той не говори много за това. Просто каза, че се е случило. Нищо повече.
	— Кога за последен път видя кръстника си? — попита Хоторн.
	— Току-що ви казах. Това беше последният път.
	— Аз го видях малко след това — каза Давина. — Миналата седмица бях в „Дирята на чаплата“. Отидох да занеса няколко цветни мостри, от които да си избере.
	Това ми напомни за нещо.
	— Предполагам, че числото едно осем две не ви говори нищо? — попитах аз.
	— Не. Защо?
	Хоторн ме гледаше втренчено. Мразеше да поемам инициативата. Но въпреки това продължих.
	— Беше написано на стената със зелена боя — обясних аз. — Там, където беше открито тялото.
	— Защо някой би направил подобно нещо? — възкликна Давина.
	— Това число говори ли ви нещо? — попита Хоторн.
	— Числото? Не! Нямам представа…
	Тя се заоглежда замислено из кухнята, сякаш можеше да открие отговора на въпроса между тенджерите и тиганите, след което си запали цигара.
	— Защо трябва да пушиш толкова много? — скара й се Колин.
	Тя го погледна, внезапно ядосана.
	— Ще пуша колкото си искам. Минава шест часът. Това е времето на възрастните.
	Тя непокорно издиша дим.
	— Ти написа ли си домашните?
	— Не.
	— Значи трябва да се захващаш с тях. И после да се изкъпеш преди лягане.
	— Мамо… — той изговори думата по начин, на какъвто е способен само един тийнейджър.
	— Един час на компютъра. След това ще се кача, за да те проверя.
	Той не помръдна от мястото си, затова тя го изгледа.
	— Колин! Направи каквото ти се казва!
	— Добре.
	Той се беше свлякъл върху стола и сега някак успя да се изсули от него със същата отпуснатост. Не ни каза довиждане. Просто кимна и излезе.
	— Знам, че е прав за цигарите, но много мразя да ми опява — каза Давина, след като той си тръгна.
	Вече беше по-отпусната. Сипа си още малко вино от хладилника, после се облегна на кухненския плот, а пералнята продължаваше да върти зад гърба й.
	— Изминалата седмица и на него не му се отрази много добре. Може и да не изглежда особено разстроен, но когато чу новината, беше просто съкрушен.
	Тя беше използвала същата дума за себе си.
	— Той няма да издаде чувствата си пред вас, но не искам да си мислите, че не изпитва нищо.
	Тя отпи вино и всмукна дим.
	— За него беше ужасно, когато баща му почина, и не съм сигурна как щеше да го преживее, ако не беше Ричард. Той му беше като втори баща… и не само заради скъпите подаръци за рождените дни. Ако Колин имаше проблеми — в училище например — той понякога говореше за това с Ричард, преди да поговори с мен. Този срок, да кажем, някой в училище го тормозеше. Човек би си помислил, че няма да има проблем да се защити, като се има предвид колко е висок и прочее, но той всъщност е едно много кротко момче и някои от другите деца му се бяха подигравали за нещо. Ричард оправи нещата.
	— Можете ли да ни кажете какво се случи с баща му? — попита Хоторн. — Разбрах, че е имало някакъв инцидент.
	— Да. Честно казано, наистина не обичам да говоря за това…
	— Несъмнено.
	Тя стоеше пред дрехите, вече безмълвни и замрели в пералнята, с чашата си в едната ръка и цигарата в другата. Накрая разбра, че Хоторн няма да се откаже.
	— Едно време изследваха заедно пещери — каза тя. — Правеха го още от университета. Там се бяха запознали. Следваха заедно в Оксфорд. Ричард, Чарлс и Грегъри.
	— Грегъри?
	— Грегъри Тейлър. Той е финансов мениджър. Живее в Йоркшир.
	В тази област се беше случил инцидентът.
	— С какво се занимаваше съпругът ви? — попита Хоторн.
	— С маркетинг.
	Тя не навлезе в подробности и аз предположих, че темата за съпруга й все още беше болезнена.
	— Заминаваха заедно за по една седмица всяка година — продължи тя. — Аз не одобрявах. Побиваха ме тръпки само при мисълта, че се завират в дупка под земята и честно казано, искрено се учудвах, че имат желание да се занимават с това. Но беше възможност тримата заедно да разпуснат. Те не обикаляха само Англия. Пътуваха по целия свят. Бяха ходили във Франция, Швейцария… една година дори отидоха в Белиз. Никога не вземаха със себе си съпругите или партньорите си. Грегъри е женен и знам, че Сюзан е против. Но щеше да е глупаво да се опитаме да ги спрем. Аз просто бях доволна, когато Чарли се прибереше невредим.
	Тя спря и протегна ръка да вземе виното си. Беше й нужно, за да продължи.
	— Само че една година той не се прибра — започна отново тя, след като беше отпила голяма глътка. — През 2007 година отидоха в една пещерна система край Рибълхед. Нарича се Дългата дупка. След това имаше разследване и всички бяха на мнение, че са били взели всички предпазни мерки. Бяха се свързали с местния пещерен клуб и бяха оставили координатите си, къде отиват и кога се предполага, че ще се върнат. Имаха резервни фенери и комплект за първа помощ, и цялото необходимо оборудване. Грегъри беше най-опитният от тримата и той беше водачът, но това беше просто формалност. И тримата знаеха какво правят.
	— И какво се е случило?
	— Случило се това, че започнало да вали. Силно. Беше през април, но никой от синоптиците не беше предвидил толкова силен дъжд, че да се наводни пещерата. Те вече били навлезли в пещерната система, но изходът бил само на четиристотин метра от тях. Решили, че трябва да се измъкнат възможно най-бързо, и се опитали да го направят.
	Тя си пое дълбоко дъх, преди да продължи:
	— По някаква причина Чарлс се отделил от групата. Той вървял последен и когато погледнали назад, него го нямало. Били стигнали до един участък от пътя, който местните наричат кръстовище „Спагети“, откъдето можело да поемеш по различни тунели. Той избрал грешния. Не забравяйте, че ситуацията била много опасна. Водата се стичала стремглаво към тях и ако останели да търсят твърде дълго Чарлс, имало опасност да се удавят. Въпреки това Ричард и Грегъри се върнали. Връщайки се, рискували живота си, за да открият Чарлс, викали го по име и се опитали да го намерят, въпреки че тунелът вече бил изцяло наводнен. В крайна сметка трябвало да се откажат. Нямали избор. Излезли отвън и повикали помощ, и постъпили съвсем правилно. Но вече било твърде късно.
	Тя си пое дъх.
	— Чарлс някак се бил заклещил в някаква кривина, нещо като тясно тунелче, което свърза други два тунела, разположени един над друг. Той все още бил там, когато водата нахлула вътре.
	Още една пауза.
	— И се удавил.
	— Откриха ли тялото? — попита Хоторн.
	Той извади собствената си кутия цигари, измъкна една и я запали.
	Тя кимна.
	— Рано на следващия ден.
	— Вие говорихте ли с останалите? Ричард Прайс и Грегъри Тейлър?
	— Разбира се, че говорих с тях… по време на дознанието. Не говорихме много. Всички бяхме твърде съкрушени… но те бяха главните свидетели. В крайна сметка съдът реши, че никой не е бил отговорен. Било е просто нещастен случай.
	Тя въздъхна.
	— Грегъри пое част от вината… в смисъл, че обвиняваше себе си. Все пак той беше водачът на екипа. Но как би могъл да знае, че ще вали толкова силно? Как би могъл който и да било от тях да знае?
	— Ами вие? — попита Хоторн. — Вие обвинявахте ли Грегъри Тейлър за случилото се?
	Той замълча за миг, преди да добави:
	— Или Ричард Прайс?
	Давина не отговори. Зад нея се беше включила центрофугата на пералнята и когато тя най-сетне заговори, гласът и беше толкова тих, че едва успявах да я чуя.
	— Аз никога не го обвиних — каза тя. — Но му се сърдех… поне за известно време. Все пак, той беше жив, а Чарли беше мъртъв — и в действителност пътуването беше по идея на Ричард. Той беше много по-ентусиазиран от Чарли и в този смисъл, предполагам, че и той носеше известна вина.
	Тя отпи малко вино, после отпусна ръката, в която държеше чашата си, и продължи:
	— Толкова много обичах Чарли. Той беше прекрасен мъж, толкова забавен, чудесен баща. Искахме да имаме още деца освен Колин, но това някак така и не се случи. След смъртта му чувствах ужасна празнота и съвсем естествено насочих всичко, което изпитвах, към Ричард. Нямаше значение колко добре се отнасяше той с мен. Мислех, че се опитва да откупи вината си, нали разбирате. Колкото повече ми даваше, толкова повече се гневях аз.
	В известен смисъл, именно Колин ме убеди, че не съм права. Той никога не погледна на нещата по този начин и когато двамата с Ричард бяха заедно… аз реално виждах как се сближават. Колин се нуждаеше от баща. И точно това беше Ричард за него.
	Тя погледна чашата си за вино. Беше празна.
	— Една вечер Ричард и аз доста се напихме — това се случи преди той да спре да пие — и той буквално се срина и цялата вина и мъка, които беше изпитвал, се изляха като отприщени. Тогава си дадох сметка, че съм се отнесла несправедливо с него и че в известен смисъл той беше толкова пострадал от случилото се, колкото Колин и аз… След този случай аз някак приех нещата. Позволих му да ми помага. Когато предложи да поеме училищните такси на Колин, аз не възразих. Чарли ми беше оставил някакви пари, но не много. Нямаше смисъл да се отнасям цинично към онова, което правеше Ричард, и така или иначе, реших да му се доверя. Всичко, което правеше, наистина беше за добро.
	— Знаехте ли, че ви е оставил пари в завещанието си?
	— Да. Не знам колко. Но той винаги казваше, че ако с него се случи нещо, аз ще бъда подсигурена. Той беше много богат, а Стивън сигурно изкарва цяло състояние от своята галерия. Утре ще се срещна с Оливър Мейсфилд. Той ще ми каже как ще процедираме оттук нататък.
	Тя погледна ръчния си часовник.
	— Надявам се да не възразите, но ако нямате повече въпроси, наистина имам работа. Искам да се уверя, че Колин си пише домашните. И трябва да подготвя една презентация за един клиент…
	— Разбира се — Хоторн се изправи на крака. Цигарата все още беше в ръката му. — Може отново да се наложи да поговорим с вас.
	— Ще направя всичко по силите си, за да ви помогна.
	Тя изчака да излезем от кухнята, след което ни последва. Сбогувахме се на вратата и после отново излязохме на улицата. Вече беше тъмно, макар че Прайъри Гардънс така или иначе винаги ми се е струвала мрачна улица, закътана в подножието на хълма. Върнахме се пеш обратно до метростанцията. Известно време Хоторн мълча.
	— Какво има? — попитах аз.
	— Тони, приятел, казвал съм ти го и преди. Не обичам да задаваш въпроси. Не затова си тук.
	— О, за Бога! — отговорих аз. — Как точно може да съм ти попречил?
	— Все още не знам. Но нека не забравяме какво се случи последния път. Ти зададе един глупав въпрос и за малко не провали цялото проклето разследване!
	— Да не би да искаш да ми кажеш, че според теб Давина Ричардсън има нещо общо с убийството?
	— Нищо не искам да кажа, приятел. Просто не искам да ми се месиш.
	Влязохме в метростанцията. Аз си взех един брой на безплатния вестник „Ивнинг Стандард“ от купчината, което беше моят начин да заявя, че по време на пътуването не предвиждам разговор. Така или иначе, този жест беше излишен, тъй като двамата пътувахме с различни линии на метрото. Хоторн пръв потегли към „Уотърлу“. Аз поех към „Кингс Крос“. Там щях да се прекача към „Фарингдън“.
	Но докато стояхме на перона, все пак си казахме още нещо.
	— Колин каза, че някой е следил Ричард Прайс — отбелязах аз. — Мислиш ли, че този някой може да е бил същият мъж, за когото ни разказа Ейдриън Локуд — онзи, който се промъкнал в офиса му?
	Хоторн вдигна рамене.
	— Хлапето каза, че нещо не било наред с лицето му…
	— Каза, че така го е описал Ричард.
	— Е, ако това е вярно, значи рецепционистката на Локуд трябваше да го е забелязала.
	— Тя казала, че имал кожно заболяване.
	Не беше съвсем същото, но беше доста сходно.
	— Може би затова е носел сини очила. Ти сам го каза. Може да ги е носил за отвличане на вниманието.
	— Предполагам, не е невъзможно. Но всъщност Колин каза нещо много по-интересно.
	— Какво?
	— Че преди е четял твоите книги.
	Дали Хоторн се опитваше да ми каже нещо или просто искаше да ме подразни? Или и двете? Нямаше как да разбера, защото първият влак изригна от тунела и рязко спря до ръба на перона.
	— Ще се видим утре — каза Хоторн.
	Плъзгащите врати се затвориха зад гърба му.
	Моят влак дойде четири минути по-късно. Намерих едно свободно място и отворих вестника, който си бях взел. Прочетох първата страница и още няколко след нея. Тъкмо бях стигнал до „Кентиш Таун“, когато една мъничка статия, забутана в ъгъла, прикова вниманието ми.
C>
#	_ИДЕНТИФИЦИРАН МЪРТВЕЦ_
	Полицията е разкрила самоличността на мъжа, загинал на гара „Кингс Крос“ в събота, 26 октомври, след като паднал на релсите пред пристигащия влак. Грегъри Тейлър, който работел като финансов мениджър, живеел в Ингълтън, Йоркшир. Бил е семеен с две деца. Разследването продължава.
C$


>	9.
>	ЧПВ

	Винаги са ме запленявали тайни коридори и места, където е забранено да се влиза. Когато бях малък, родителите ми обичаха да ходим в скъпи хотели и още помня как се промъквах в сервизните помещения: харесваше ми как луксозните килими и полилеи изведнъж свършваха и всичко ставаше мръсно и утилитарно. В Станмор, в северен Лондон, двамата със сестра ми се провирахме под оградата на офис комплекса, който се намираше до нас; дори днес, когато вляза в някой музей, универсален магазин, театър или метростанция, откривам, че още се питам какво ли се случва зад всички онези затворени врати. Понякога си мисля, че това всъщност е едно добро определение за творческото писане: да отключваш врати и да отвеждаш читателите от другата страна.
	Затова на следващия ден се развълнувах почти като малко дете, когато двамата с Хоторн отидохме в офисите на Британската транспортна служба на метростанция „Юстън“. Стояхме пред една малка, невзрачна врата, покрай която трябва да съм минавал десетки пъти, без да я забележа — закътана в най-отдалечения ъгъл, точно след бюро „Изгубени вещи“, срещу входа за перони 16 до 18. Разбира се, от другата страна нямаше да има нищо интересно, но не това беше важното. Това беше място, на което никога не се бях озовавал.
	Вратата се отвори и се озовахме в една малка приемна, където ни посрещна униформена, уморена на вид жена, седнала зад параван от телена мрежа. Хоторн й каза името на човека, който ни очакваше, следовател Джеймс Маккой, и той се появи почти мигновено. Беше набит мъж с четвъртита челюст, военна подстрижка, облечен в цивилни дрехи — дънки, спортна блуза, анорак.
	— Господин Хоторн?
	— Да.
	— Заповядайте…
	Попълнихме някакъв формуляр и тогава с бръмчене се отвори още една врата, която ни отведе в лабиринт от тесни коридори и мънички офиси, който се простираше много по-надалеч, отколкото бях предполагал, че е възможно. Всичко беше изключително захабено. Минахме по син мокет, осеян с всевъзможни петна, покрай една леко вибрираща машина за напитки, и завихме покрай още един ъгъл. Някои от стаите бяха малко по-големи от килер. Ако в някоя от тях разпитваха престъпник, коленете му щяха да се опират в коленете на полицая, който го беше арестувал. Минахме покрай една стая за разследвания и забелязах половин дузина мъже и жени, които изучаваха някакви разпечатки и разпределяха информацията от тях по белите дъски наоколо. Забравете за модерните технологии. Това може и да беше фронтовата линия в борбата с престъпността и тероризма, но тя беше отявлено старомодна, с обемисти компютри „Хюлет-Пакард“ и ламинирани бюра, и цял отряд евтини въртящи се столове. Прозорци нямаше. Това наистина беше един друг свят.
	Срещата беше уговорил Хоторн. Нямаше нужда да му казвам за статията във вестника. Той сам я беше забелязал и ми се беше обадил същата вечер. Не бях говорил и с Кара Гръншоу. Не бях забравил как ме беше заплашила, но бях решил да оставя комуникацията с нея поне за след седмица — надявах се, че дотогава Хоторн така или иначе щеше да е разрешил случая. Или може би аз щях да съм го направил. Все още доста ми се нравеше мисълта тъкмо аз да разгадая случилото се и когато заподозрените отново се съберат заедно в последната глава, аз да съм онзи, който да се обърне към тях, за да им каже истината.
	В стаята за снемане на показания ни очакваше друг мъж. Той беше униформен полицай, едва навършил трийсет години, повикан, за да говори с нас. Казваше се Ахмед Салим и той първи се беше заел с тялото. Между другото, бях учуден, че сме на гара „Юстън“, след като всъщност инцидентът се беше случил на „Кингс Крос“, но очевидно там нямаше отдел на криминалната полиция. Както ни обясни Маккой, той отговаряше за всички инциденти северно от централната линия на метрото, чак до „Стратфорд Ийст“ и „Нелмсфорд“. Сега му бяха възложили да ръководи разследването на смъртта на Грегъри Тейлър.
	По думите на двамата мъже се беше случило следното.
	Грегъри Тейлър пристигнал в Лондон сутринта на 26 октомври, събота, един ден преди смъртта на Ричард Прайс. Бил взел ранния влак от Хортън-ин-Рибълсдейл — в Ингълтън няма гара — и вечерта пътувал обратно към вкъщи. Метростанцията била необичайно оживена като за събота. Същия ден имало футболен мач — „Лийдс“ срещу „Арсенал“ — и перонът бил претъпкан със запалянковци. Обикновено от железопътната компания „Върджин“ не позволяват на пътниците да преминават през билетната преграда, докато влакът не пристигне, но в случай на сериозен проблем отменят това правило, а по една случайност в Питърбъро сигналната уредба отказала да функционира и влаковете се движели със закъснение. Така че, когато влакът пристигнал, там чакали близо четиристотин души.
	Тейлър пристигнал на перона в шест часа и петнайсет минути. Не бързал. Бил си купил кафе от „Старбъкс“ и една въздебела книга от книжарница „У. Х. Смит“. По-точно „Затворници на кръвта“, третата книга от поредицата „Обреченият свят“ на световноизвестния автор Марк Беладона. По една случайност аз бях запознат с поредицата, защото наскоро от телевизия „Скай“ се бяха свързали с мен, за да я адаптирам за телевизионен сериал. „Обреченият свят“ беше сравнявана (в неизгодна за нея светлина) с „Игра на тронове“, който по това време беше в четвъртия си сезон. Представляваше фентъзи история за Англия по времето на крал Артур, преплитаща магии и мистерии с доста екстремни нива на насилие и порнография. В популярния всекидневник „Дейли Мейл“ бяха описали книгите като „чиста порно отрова“, което издателите безсрамно бяха отпечатали на корицата. Бях прочел около половината от първата книга, но не ми беше харесала особено и без всякакви колебания бях отказал на продуцентите.
	Третата книга от поредицата тъкмо беше излязла и беше на промоция. Тейлър си я купил и му дали безплатно шоколадче „Кит Кат“ и бутилка вода.
	Той минал през билетната преграда и закрачил по перона, без да преминава жълтата линия, но все пак доста близо до ръба. В същото време закъснелият влак се появил в далечината, приближавайки към него. Полицаят Салим ни разказа какво се беше случило после.
	— Тъкмо бях пристигнал на работа за вечерната смяна, когато стана. Знаех, че имаме ЧПВ, още преди да ми се обадят по радиостанцията…
	— Какво е ЧПВ? — попитах аз.
	— Човек под влака.
	— Наричаме ги още „гмуркачи“ — добави Маккой.
	— Чувах писъци — продължи Салим. — И машинистът беше подал звуков сигнал, което е стандартната практика. Така разбрах, че се е случило нещо, отидох право на перона и бях първият, озовал се на мястото. Първата ми мисъл беше, че е самоубийство. Но „Кингс Крос“ е последната спирка от линията, така че тук нямаме често такива случаи. А и изложбата с Хари Потър в голямата чакалня винаги разведрява хората. Така че може би е било нещастен случай — но това също не се случва често. Не знам. Просто исках да отида на място и да видя с какво мога да помогна.
	Е, оказа се, че бедничкият бил изминал две трети от дължината на перона, след което се прекатурил настрани, право на пътя на идващия влак. Можеше да извади късмет. Можеше просто да бъде ранен — зле. Но за съжаление, случаят не беше такъв. Беше паднал напречно върху двете релси и беше останал без крака и без глава, така че нямаше вече закъде да бърза.
	Батерията на айфона ми беше почти напълно изтощена и записвах на ръка всичко, което казваше. Той изчака да наваксам. И Маккой, и Салим знаеха, че съм писател, и им беше приятно да говорят с мен. Странно е колко много хора изгарят от желание някой да опише в книга онова, с което се занимават.
	— Първата ми работа беше да отцепя района. Много хора пищяха. На двама им беше прилошало. Една жена беше изпаднала в шок. И разбира се, имаше ги и обичайните извратеняци, които снимаха всичко с мобилните си телефони. Повечето от хората носеха футболни атрибути — шалчета, суичъри, плетени шапки… такива неща. Беше трудно да ги различиш един от друг. Аз започнах да избутвам хората назад и им казвах да не се отдалечават. Трябваше да запишем имената и адресите им, да вземем свидетелски показания и така нататък. Към онзи момент бяха пристигнали още значителен брой полицаи и знаех, че медиите са надушили какво се случва. От управата щяха всеки момент да изпратят линейки и медицински хеликоптери. Най-много се тревожех някой да не получи инфаркт. Случвало се е и друг път и всичко става двойно по-сложно.
	Успяхме да отцепим района и всичко беше под контрол, но сега трябваше да измъкнем загиналия изпод влака. И разполагахме само с четирийсет и пет минути.
	— Защо? — попитах аз.
	Бях увлечен от описанието на цялата процедура.
	— Закъснението е много скъпо — обясни Салим. — Когато се случи нещо подобно, трябва да разчистим пероните и да се погрижим влаковете да продължат да се движат. Не можем да си позволим да се мотаем.
	— Вие ли извадихте тялото? — попита Хоторн.
	Салим кимна.
	— Аз. Ако се съгласиш да го направиш, ти дават премия от петдесет лири, а аз спестявам да заведа майка си на почивка. Можеше да е и по-зле. Влакът не се беше движил много бързо, така че не се бяха разлетели човешки крайници или нещо подобно. И нямаше нужда да викаме специален екип, който да повдигне влака. Машинистът беше доста разстроен, но успях да го мобилизирам да помръдне влака назад, и след това беше сравнително лесно. Измъкнахме тялото, прибрахме ръцете и всичко останало в найлонови пликове за веществени доказателства. След това пристигна детектив Маккой и той пое нещата.
	Сега беше ред на Маккой отново да направи същото.
	— За мен не беше останала много работа — каза той. — Установих самоличността на загиналия по документите в портфейла му и се свързах с полицията в северен Йоркшир, за да изпратят двама полицаи, които да уведомят вдовицата. Тя си беше у дома, заедно с двете им дъщерички, и не исках да научава за случилото се по телефона. Тя веднага потегли към Лондон и всъщност се срещнах с нея на следващия ден. Сюзан Тейлър. В пълен шок. Не можеше да повярва какво се е случило. Съпругът й имал проблеми със здравето и двамата имали финансови затруднения, тоест парите не им достигали като на всички останали, но нямало предишни прояви на депресия. Всъщност тя каза, че пътуването му било много успешно. Двамата си направили резервация в ресторант, за да го отпразнуват в неделя вечерта.
	Той си пое дъх.
	— Е, сега това няма как да се случи.
	— Какво е правил в Лондон? — попита Хоторн.
	— Дошъл да се види с приятел.
	Хоторн изчака да получи повече информация и после видя, че Маккой нямаше какво да добави.
	— Това е всичко, което ми каза тя — обясни детективът. — Аз я разпитах: беше отседнала в „Холидей Ин“ до „Юстън Роуд“. Но не можах да науча кой знае какво. Бедната жена беше съсипана. Съпругът й паднал под влак! Двамата били женени от двайсет години. Тя трябваше да разпознае тялото и това беше ужасно за нея. Аз вече бях решил, че случаят е от необяснимите. Не мислех, че тя ще може да ми каже кой знае какво.
	— Необяснимите? — записах си думата.
	— Имаме три категории. Необясними, обясними и подозрителни. Доколкото можех да преценя, определено нямаше нищо подозрително, а дори след като прегледахме записите от охранителните камери, не разбрахме какво беше довело до падането на господин Тейлър под влака.
	— Един от свидетелите беше казал нещо — напомни му Салим.
	— Какво е казал? — попита Хоторн.
	Маккой изгледа Салим, може би леко подразнен, че един по-нисшестоящ се намесва.
	— Точно преди да падне, Тейлър извикал нещо. Само една дума. „Внимавай!“ Но го чули доста от хората.
	— Някой се е блъснал в него?
	— Трябва да го е блъснал доста силно, за да полети напред по този начин. Паднал е върху релсите почти хоризонтално. От друга страна, доста от хората, чакащи влака, си бяха подпийнали стабилно. Знаете как е след футболен мач.
	— Може ли някой да го е блъснал нарочно?
	— Никой не е видял нищо. Просто го чули да вика и после всичко свършило. Но разполагаме със записите от охранителните камери. Можете да видите сами.
	Пред Маккой имаше лаптоп. Той го завъртя към нас, така че да виждаме екрана. Междувременно поясни:
	— Първата ми работа, когато пристигнах на станцията, беше да се свържа с отдел „Алфа Виктор“ на метростанция „Виктория“. Те ми пратиха записите незабавно. Благодарение на тях успяхме да го проследим чак до „Старбъкс“ и до будката за вестници. Видяхме го как пристига на гарата.
	— Как е стигнал до нея?
	— С метрото от „Хайгейт“.
	„Хайгейт“. Това нямаше как да е съвпадение.
	— Ето… — каза Маккой и натисна копчето.
	Записите от охранителни камери, които показваме по телевизията и в киното, нямат нищо общо с действителността. Записът от гара „Кингс Крос“ беше мъгляв и неясен, сякаш по обектива беше полепнал прах. Камерата беше поставена неправилно, твърде нависоко и под остър ъгъл. Цветовете бяха убити, леко нереалистични. Морскосиньото и златното на емблемата на футболния клуб „Лийдс Юнайтед“, например, бяха по-скоро тъмносиньо и горчица. Смъртта на Грегъри Тейлър, показана по най-прозаичния начин, лишена от всякакво творчество или вълнение. В единия момент е жив, в следващия го няма.
	Първоначално влакът не се виждаше, имаше само една огромна тълпа, в голямата си част футболни запалянковци, които се мотаеха насам-натам.
	— Ето го и Тейлър — каза Маккой.
	И наистина, една размазана фигура си проправяше път към външния край на перона — близо до ръба, но не толкова близо, че да е в опасност. Не бързаше за никъде. Записът нямаше звук и фигурата беше много дребна и отдалечена, но останах с впечатление, че учтиво моли хората да му направят път. След това, почти едновременно, се случиха три неща. Грегъри Тейлър изчезна от картината, погълнат от тълпата, точно когато се появи яркочервеният влак с рекламни надписи на „Върджин“. На живо влакът се е движел доста бавно, но сякаш мигновено достигна до края на екрана. След това Грегъри падна под него. Беше с гръб към камерата, но дори да бяхме успели да видим лицето му, нямаше да успеем да различим никаква емоция, изписана по него. Той представляваше просто едно петно, нанесено с четка върху платното. Падна право напред и повторно изчезна. Влакът продължи неумолимо напред и го премаза. На хората им отне няколко секунди да осъзнаят какво се беше случило. След това тълпата отстъпи назад, наподобявайки избухващо слънце. Лесно можех да си представя писъците.
	— Този е от камерата отпред на влака — каза Маккой.
	Същото действие, видяно от гледна точка на машиниста. Релсите, които се простираха напред. Чакащите пътници вдясно. После нещо — неясно какво — проряза екрана. Това беше Грегъри Тейлър през последната секунда от живота си. Машинистът трябва да е натиснал спирачките, но изглеждаме, че влакът не намалява скоростта си.
	Току-що бях видял как един човек умира.
	Маккой затвори екрана на лаптопа си.
	— Следователят на „Кингс Крос“ ни разреши да преместим тялото и той беше откаран в най-близката морга. Аз предадох случая на екипа за разследване на смъртни случаи и разбира се, сега ще има дознание. Но ако трябва да бъда напълно честен, не виждам никакви доказателства за извършено престъпление. Мога да твърдя с деветдесетпроцентова сигурност, че е било злополука. Случват се и такива неща.
	— Той имал ли е някакви врагове? — попита Салим. — Затова ли разследвате случилото се?
	— Може да е бил свързан с едно убийство, което се е случило в Хампстед на следващия ден — каза Хоторн.
	— Е, поне него можете да го зачеркнете от списъка на заподозрените — промърмори замислено Салим. — Няма как да е свършил тази работа.
	Тръгнахме си и излязохме от чакалнята на гарата. Веднага щом се озовахме на чист въздух, Хоторн си запали цигара. Виждах как премисля всичко, което беше научил току-що. Понякога ми приличаше на учен на прага на велико откритие или на археолог, който всеки момент ще отвори древна гробница. Не издаваше никакви чувства, но долавях енергията и вълнението му.
	— За какво си мислиш? — попитах аз.
	— Бил е в Хайгейт.
	— Може би е дошъл в Лондон, за да се види с Давина Ричардсън.
	— Или с Ричард Прайс. От една и съща спирка на метрото можеш да стигнеш пеша до домовете и на двамата.
	— Е, това не може да е съвпадение. Умрял е почти точно двайсет и четири часа преди убийството.
	— За това си прав, Тони. Не е съвпадение.
	Той пушеше цигарата си мълчаливо. „Юстън“ е една от най-грозните спирки на метрото в Лондон и аз се чувствах мръсен само от стоенето пред нея, заобиколен от ресторанти за бързо хранене и бетон. Най-сетне Хоторн проговори.
	— Ингълтън.
	От начина, по който произнесе думата, останах с впечатление, че е бил там и преди. И че не му беше харесало.
	— Какво за Ингълтън?
	— Имаш ли работа в момента?
	— Знаеш, че имам.
	— Ще се наложи да отидем там.
	Думите му отново не прозвучаха ентусиазирано.
	Той допуши цигарата си и отидохме до гишето, откъдето си купихме билети за следващия ден.


>	10.
>	Ингълтън, Йоркшир

	Когато на следващия ден се срещнахме на гара „Кингс Крос“, Хоторн не беше в добро настроение — но от друга страна, разбира се, това беше напълно обичайно за него. Когато се виждахме, поведението му беше в спектъра между дистанцирано и дразнещо, като понякога стигаше до отявлено грубо, и аз често си представях, че от толкова много преследване на убийци беше станал малко социопат като тях. Понякога се чудех дали просто не играе ролята на корав детектив — дали не си слагаше тази маска заедно с белите ризи и тъмните си костюми. Защо така упорстваше да не ми разкаже нещо за себе си? Защо никога не говореше за филмите, които е гледал, за хората, с които се е срещнал, какво е правил през почивните дни или нещо друго, различно от работата, която вършехме заедно? От какво се страхуваше?
	Въпреки това се надявах това пътуване до Йоркшир да му помогне да се отпусне. Все пак щяхме да прекараме поне четири часа един до друг и със сигурност можеше да си поприказваме приятелски на чаша кафе и сандвич с бекон, нали така? Нищо подобно. Когато влакът потегли, той остана седнал с превит гръб, вперил навъсен поглед през прозореца. Имаше нещо в поведението му, в онези негови търсещи очи, в малкото му, старомодно куфарче, което носеше със себе си, което ми напомняше на дете, евакуирано по време на война. Когато го попитах дали иска нещо за ядене, той просто поклати глава. Между другото, бях купил за двама ни билети за първа класа. Налагаше се да работя и си мислех, че Хоторн ще оцени допълнителното пространство. Той дори не беше забелязал.
	Ясно беше, че не му се искаше да напуска Лондон. Десет минути по-късно, когато бяхме набрали скорост и се носехме с потракване през северните предградия, той продължаваше да зяпа жилищните сгради и офисите, които вече започваха да оредяват. Зелените пространства помежду им сякаш го тревожеха и тогава си дадох сметка, че като изключим онзи единствен ден в Кент, не бяхме напускали града. Никога не го бях виждал облечен с дънки или спортни обувки. Дали изобщо спортуваше? Нямах представа.
	Към нас се приближи един кондуктор и аз използвах момента, за да побутна Хоторн, било то съвсем лекичко.
	— Много си мълчалив — казах аз. — Има ли някакъв проблем?
	— Не.
	— С голямо удоволствие ще прекарам няколко дни в провинцията.
	— Познаваш ли Йоркшир?
	— Следвах в Йорк.
	Той прекрасно знаеше това. Знаеше всичко за мен. Трябва да е целял нещо друго с този въпрос и като обмислих повторно думите му, осъзнах напрежението в гласа му и разбрах какво е имал предвид.
	— Ти не обичаш Йоркшир — казах аз.
	— Не особено.
	— Защо?
	Той се поколеба.
	— Прекарал съм известно време там.
	— Кога?
	— Няма значение.
	Хоторн извади една книга с меки корици от джоба си и я пльосна на масичката, за да обозначи края на разговора. Погледнах надолу и видях, че беше избрал „Етюд в червено“ на сър Артър Конан Дойл.
	— За литературния клуб ли я четеш? — попитах аз.
	— Точно така.
	Хоторн искаше да ми каже още нещо, но изминахме още десет километра, преди да се насили да го направи.
	— Искат да дойдеш на следващата сбирка.
	— Кой?
	— От литературния клуб.
	Аз го погледнах неразбиращо и той добави:
	— Писал си за Шерлок Холмс. Онзи, последният ти роман. Искат да чуят какво мислиш.
	— Разбира се — казах аз. — Просто се чудех как са разбрали за мен… в смисъл, че се познаваме.
	— Е, не съм им казал аз.
	— Сигурен съм.
	Хоторн си пое дъх. Личеше, че му се иска да си запали цигара.
	— Някой те е видял, когато си бил в сградата — обясни той.
	— „Ривър Корт“?
	— Да. Когато си се качил в асансьора.
	Спомних си младия мъж в инвалидната количка и онази семейна двойка, която бях видял на партера. Понякога ме дават по телевизията, а снимката ми е върху обложките на книгите ми. Възможно е да са ме разпознали.
	— Помолиха ме да те поканя да дойдеш — каза Хоторн.
	— Това ли те тревожи? Ще дойда на драго сърце.
	— Тревожех се, че ще отговориш така.
	Хоторн отвори книгата си и започна да чете, а междувременно аз извадих една писалка и започнах работа по сценария си. В „Слънчоглед“ Фойл трябва да защитава един бивш нацист, живеещ в Лондон в края на войната, и в резултат на това узнава за едно масово убийство, извършено във Франция. Както обикновено, имаше проблеми с продукцията. Бях написал кулминационна сцена — кървава екзекуция сред поле от яркожълти слънчогледи — но тъй като беше октомври, никъде във Великобритания не растяха подобни цветя. Изкуствени нямаше да свършат работа. Да ги генерират компютърно щеше да излезе твърде скъпо. В момента устоявах на поривите да прекръстя епизода на „Пащърнак“.
	В Лийдс се прекачихме на друг влак и от този момент нататък все повече попадах в плен на очарованието на региона, който ставаше все по-красив. Гарите ставаха все по-малки и по-уединени, а пейзажът все по-девствен, докато, когато стигнахме до Гаргрейв и Хелифийлд, сякаш се бяхме озовали в един друг свят, сякаш излязъл от въображението на Толкин. Грееше есенно слънце, а хълмовете, по-зелени и тучни, отколкото някога бях виждал, бяха осеяни с каменни зидове, живи плетове и овце. Гледката ме накара да се зачудя защо прекарвам по десет часа на ден, всеки ден, в една стая насред града, когато всичко това е само на няколко часа от мен.
	Нищо от видяното не въздействаше на Хоторн. Той продължи да чете книгата си и когато все пак погледна през прозореца, го направи свъсено и мълчаливо, сякаш се сбъдваха най-ужасните му страхове. Предполагах, че тук или някъде наоколо беше прекарал някаква част от детството си. Беше използвал думите „известно време“ за живота си в Йоркшир и след като беше живял в Лондон поне през последните дванайсет години — имаше единайсетгодишен син в „Гантс Хил“ — трябва да е било доста отдавна. Точно в този момент той със сигурност не искаше да бъде тук. С изумление отбелязвах колко зле се отразяваше това на настроението му.
	Пристигнахме в Рибълхед, малка гара, която сякаш нямаше никаква причина да съществува — като изключим самата гара и един-единствен хотел с кръчма, наоколо нямаше никакви други постройки, докъдето стигаше погледът. Ние бяхме единствените хора, които слязоха от влака, който запуфтя нататък по пътя си и ни остави на един дълъг, празен перон, в другия край на който ни очакваше някакъв човек. Хоторн беше уговорил всичко от Лондон и знаех, че се беше свързал с местния пещерен спасителен отряд. Мъжът, който ни очакваше, се казваше Дейв Галиван. Той беше дежурният отговорник, когото бяха повикали, след като Чарли Ричардсън изчезнал в Дългата дупка, и тъкмо той беше открил тялото.
	Тримата закрачихме напред, упътвайки се един към друг. Околният пейзаж беше толкова просторен, а гарата толкова пуста, че сцената ми напомни за каубоите в Дивия запад, които се подготвят за дуел. Когато се приближихме, той се оказа приятен на вид мъж, прехвърлил петдесетте. Беше здрав и мускулест, с гъста, бяла коса и червендалестото лице на човек, прекарващ живота си на открито, особено ако е в района на Йоркшир Дейлс, където климатът е особено непредвидим.
	— Вие ли сте Хоторн? — попита настойчиво той, когато стигна до нас.
	— Аз съм — кимна Хоторн.
	— Искате ли да се настаните в хотела? Трябва ли ви тоалетна или нещо друго?
	— Не. Нямаме нужда от нищо.
	— Тогава да вървим.
	Никой не беше попитал мен, но това не ме учуди. Защо бих очаквал нещо различно?

	* * *

	Ингълтън беше привлекателно селце, оградено от не толкова привлекателни съвременни сгради. Изглеждаше построено на ръба на нещо като някогашна каменоломна, със стълбища и буйни градини, които се спускаха по стръмния склон, така че докато минавахме с колата по главната улица, всъщност се намирахме доста над керемидените покриви и комини на множеството къщи отдолу. Един огромен виадукт, сега неизползван, се издигаше от едната страна; докато го гледах, се чудех дали работниците, които не бяха скъпили потта и ругатните си, за да го построят, си бяха представяли, че някой ден хората ще го намират за красив. Продължихме и минахме покрай едно кафене, два специализирани магазина, предлагащи оборудване за пещерняци и книги за пещерни изследвания, и след това, доста неочаквано, покрай един диспропорционално голям дом за възрастни хора, сякаш излязъл от книга за Шерлок Холмс. Това ми напомни, че майката на Конан Дойл някога беше живяла наблизо и самият писател често беше посещавал района.
	Сюзан Тейлър живееше на около две минути път нагоре по хълма, в една къща от 20-те години на миналия век, намираща се в края на редица подобни къщи и осквернена със съвременна входна врата, прозорци с двоен стъклопакет и една наистина ужасна зимна градина, която стърчеше зад къщата. От друга страна, от разходката с кола из Ингълтън ставаше ясно, че съвсем малка част от жителите му отделяха време да се занимават с архитектурни лигавщини. В къщата имаше нещо много мъжествено — в масивните стени, в самата й квадратна форма — и въпреки това, в нея живееха една вдовица и двете й дъщерички. Шарлот Бронте спокойно би могла да я използва за декор на някой от своите романи. Но щеше да й се наложи да си затвори очите за зимната градина.
	Дейв Галиван почука на вратата и без да дочака отговор, я отвори и влезе вътре. Последвахме го в един светъл, просторен дом, семпло обзаведен, с рогозки от сизал* на пода, изсушени тръстики във вази и снимки на пещери и ждрела по стените. От едната страна една врата водеше към дневна с пиано и камина с още изсушени цветя, поставени вътре в нея. Една котка спеше върху килимче. Обърнахме се на другата страна и влязохме в кухнята, където Сюзан ни очакваше с огромен нож в ръка.
	[* Сизал (Agave sisalana) е вид многогодишни растения от семейство Агавови (Agavaceae). Расте и се отглежда в по-сухи тропични и субтропични райони, заради листата, от които се получава влакно, наречено също сизал. — Б. ред.]
	Това беше причината на пръв поглед външният й вид да ми се стори заплашителен, макар че всъщност просто бяхме влезли, докато приготвяше зеленчуци за вечеря. Пред нея имаше нарязани моркови и картофи и тъкмо в този миг, тя ползваше острието на ножа, за да ги прехвърли от дъската за рязане в тенджерата.
	Бяха изминали пет дни, откакто беше научила, че е загубила не само съпруга си, но и целия си свят, и тя все още се намираше в шок. Работата не беше в това, че просто не се усмихваше. Тя като че ли почти не забеляза, че сме влезли в кухнята. Имаше квадратно лице, а кожата и цветът му приличаха на влажна глина. Косата й беше с неопределен цвят и безжизнена. Беше облечена с рокля, която беше или твърде дълга, или твърде къса, или просто някак сбъркана, стигаща до едрите й, набити прасци. Когато Галиван ни въведе, тя не каза нищо, но веднага пролича, че й се искаше да ни няма.
	— Сю, това е господин Хоторн — обяви Галиван.
	— О, да. Сигурно ще искате чай?
	Не бях сигурен дали думите й бяха предложение да ни приготви чай или мрачно предположение, но бяха произнесени с почти стряскаща липса на въодушевление.
	За мое учудване Хоторн отговори ентусиазирано:
	— Чаша чай. Би било чудесно, госпожо Тейлър.
	— Аз ще го приготвя — каза Галиван, като се приближи до чайника.
	Очевидно беше запознат с всичко в кухнята.
	Сюзан остави ножа и седна на кухненската маса. Беше прехвърлила четирийсетте, но изглеждаше много по-възрастна — една очукана от живота жена, която с всяко движение на тялото си издаваше, че всичко й е дошло до гуша. Ние седнахме срещу нея и тя ни огледа за първи път.
	— Надявам се, че няма да ми отнемете много време — каза тя. Говореше със силен йоркширски акцент. — Трябва да довърша вечерята, а момичетата скоро ще се приберат от училище. Тази седмица бездруго беше достатъчно тежка за тях. Не искам да ви заварят тук.
	— Много съжалявам за загубата ви, госпожо Тейлър — каза Хоторн.
	— Вие познавахте ли Грег?
	— Не.
	— Не познавате и мен, така че не си правете труда да изказвате съболезнования. Няма никаква полза от тях.
	— Трябва да разберем какво се е случило с него.
	— Вие знаете какво се е случило с него. Паднал е под един влак.
	Хоторн отговори извинително:
	— Може и да не се е случило точно това…
	— Какво искате да кажете? — каза тя и за един кратък миг в очите й проблесна гняв.
	Хоторн отвърна на погледа й, преди да продължи:
	— Не искам да ви разстройвам, госпожо Тейлър, но не сме изключили напълно възможността някой да го е блъснал.
	Останах учуден, че го каза толкова директно, и се запитах как ли щеше да реагира тя. Не беше имала достатъчно време да свикне с мисълта, че мъжът й е мъртъв, та какво оставаше за възможността да е бил убит. Струваше ми се несъобразително, дори като за Хоторн.
	В действителност тя прие думите му със забележително равнодушие.
	— Кой би пожелал да направи подобно нещо? — каза тя. — Не мога да се сетя за никой, който би искал да направи нещо лошо на Грег. И никой освен мен не знаеше, че ще пътува до Лондон. Той не каза дори на момичетата.
	— Защо беше в Лондон?
	Чайникът беше кипнал. Сюзан не отговори, докато Галиван не приготви чая и не го сложи на масата. Беше оставил пакетчетата в чашите, етикетите висяха от външната им страна.
	— Беше болен — каза тя. — Имаше нужда от пари.
	— Колко болен?
	За пореден път Хоторн премина направо на въпроса.
	— Сериозно болен. Но не се заблуждавайте. Той щеше да оздравее. Това беше поводът за пътуването му.
	— А с кого отиде да се срещне?
	— Позволете ми да ви обясня, господин Хоторн. И ако не възразявате, ще ви разкажа нещата така, както ги виждам аз. Ще бъде по-лесно за вас и по-малко болезнено за мен, ако не се налага да отговарям на всеки един от проклетите ви въпроси.
	Хоторн извади цигарите си.
	— Имате ли нещо против, ако пуша? — попита той.
	— Можете да пушите колкото си искате. Но не и в дома ми.
	Тя впери потиснат поглед в чая си, после взе чашата в ръце и отпи, без да махне пакетчето. Аз направих същото. Галиван беше сложил няколко лъжички захар, без да ни попита. Той се суетеше около чайника и остави трима ни да седим скупчени около масата.
	— Когато се запознах с него, Грег беше счетоводител — започна тя. — Справяше се добре. Работеше в голяма фирма в Лийдс и се изкачваше в йерархията, ако разбирате какво имам предвид. Аз работех в един бар и така се запознахме. Излизахме на срещи. Оженихме се. Родиха ни се деца. Но той така и не се почувства щастлив в града. Обожаваше йоркширските долини, обичаше да се разхожда сред хълмовете, да наблюдава птиците, да спи под звездите. И не обичаше да скита само из хълмовете, но и под тях. Беше пещерняк до мозъка на костите си. Идваше тук по два уикенда месечно, без да се интересува какво мисля аз по този въпрос. Така че в крайна сметка беше най-логично да продадем всичко и да се преместим тук. Той започна работа в „Аткинсънс“, нищо че не беше толкова добре платена.
	— Магазин за строителни материали — поясни тихо Галиван отстрани.
	— Точно така. Той им беше финансов мениджър.
	— Имате ли снимка на вашия съпруг? — попитах аз.
	Нямах никаква представа как изглежда и си казах, че ако ще разказвам за него, ще ми бъде от полза да го видя.
	Тя ме изгледа така, сякаш я бях обидил с нещо, после кимна съвсем леко. Галиван се приближи до масата и донесе една снимка в пластмасова рамка. На нея се виждаше, усмихнат мъж с лице на играч на ръгби и съответно счупен нос. Беше облечен в ярък анорак. Поне половината снимка беше заета от брадата му, която сякаш експлодираше от лицето му. Беше се ухилил и гледаше с вдигнат палец към обектива: явно беше от хората, които се наслаждават на живота.
	— Двамата с Грег се оправяхме с парите. Не бяхме богати, но на място като това човек няма нужда от много пари. Не се оплаквам. Имахме си приятели. Имахме Джун и Мейзи — двете ни момичета. И разбира се, Дейлс. Аз работя три дни седмично в дом за възрастни хора. Щом свикнеш с него, Ингълтън не е никак лошо място. През лятото има твърде много туристи и не можеш да мръднеш по главната улица, но така е навсякъде в Дейлс. На нас ни харесва най-много през зимата. Трябва да видите как изглежда селото, затрупано от сняг. Много е красиво.
	И тогава Грег се разболя. Започна преди около шест месеца и разбира се, първоначално си казахме, че ще отшуми. Затрудняваше се при ходене, особено при изкачване или слизане по стълби. Убедих го да отиде на преглед, но лекарката каза, че е само лек артрит в коленете, предписа му противовъзпалителни лекарства и го изпрати да си върви… каква глупава крава. Само че след това започнаха да го болят ръцете и вратът. Грег се опитваше да не се оплаква прекалено много, но положението просто не спираше да се влошава. Вратът му беше най-зле. Започнаха да му излизат синини по кожата. Имаше затруднения с дишането. Върнахме се при лекарката и този път тя ни изпрати в Лийдс. И въпреки това им отне известно време, преди да успеят да му поставят диагноза.
	Тя замълча. Погледът й се зарея някъде по средата на стаята.
	— Нарича се синдром на Елерс-Данлос. Чувах го за първи път и ми звучеше измислено, но така си се казва. СЕД за по-кратко. Той винаги говореше за болестта като за човек, все едно на малко име. „Сед е дошъл.“ Така казваше. Грег винаги се опитваше да се шегува с всичко.
	— Такъв си беше — съгласи се Галиван.
	— Но в това нямаше нищо смешно. Абсолютно нищо смешно. Сед щеше да го убие. Беше съвсем просто. Прешлените на врата му се разместваха, което означаваше, че продълговатият му мозък не може да функционира. Още няколко месеца и щеше да остане прикован на легло. Щеше да започне да получава гърчове. Щеше да се парализира. И после щеше да умре.
	Тя имаше маниера да произнася изреченията така, сякаш ги поднасяше като малки късчета информация. Беше систематизирала по този начин бавната смърт на съпруга си, точно както периода на ухажване между двамата и сватбата им. Първо това, после другото и накрая третото.
	— СЕД може да се лекува — продължи тя. — От някаква група за емоционална подкрепа се свързаха с нас и ни обясниха… за операцията. При нея се споявали прешлените, така че вратът му щеше да се стабилизира. Това щеше да му спаси живота. Проблемът беше там, че здравните осигуровки не я покриваха. Беше твърде скъпа и твърде сложна операция. Грег трябваше да замине за Испания. Лекарите там я бяха правили успешно много пъти, но нямаше да бъде евтино. С полетите и лечението, и болницата, и всичко останало, щеше да му струва 200 000 лири.
	Съвсем нямахме толкова пари. Къщата е наша, но е ипотекирана, а Грег така и не се научи да спестява пари, което е странно, понеже работата му е да се занимава точно с това. Имаше застраховка живот, на стойност четвърт милион паунда: беше си я направил, докато живееше в Лийдс. Но тя нямаше да ни свърши абсолютно никаква работа, понеже за да получиш парите, първо трябва да умреш. Така че каква полза имаше от нея?
	— Но е имал богат приятел в Лондон — каза Хоторн.
	— Точно така. Малко ме изпреварихте. На деветнайсетгодишна възраст, когато следвал в Оксфорд, се беше сприятелил с две момчета… Ричард Прайс и Чарли Ричардсън. Дики и Трики, така ги наричаше той. Обичаха да обикалят заедно пещерите — така се бяха запознали — и това се превърна в един вид ритуал за тях тримата. Моят Грег очакваше срещите им с нетърпение. Това беше кулминацията на годината. Най-често оставаха в Англия, но понякога обикаляха из Европа и дори Южна Америка. Работата беше следната: другите двама знаеха, че той не може да си позволи екзотични пътешествия. Но когато избираха някоя далечна дестинация, винаги се бръкваха малко повече, за да му помогнат. Никой никога не говореше за това, а и Грег също не обичаше да го прави — той беше йоркширец и държеше на гордостта си, — но ако не бяха те, никога нямаше да успее да отиде на онези места.
	Всичко това свърши, когато през 2007 година Чарли загина в Дългата дупка. Ричард беше на дознанието, но двамата с Грег никога повече не се видяха. Може би защото и двамата се чувстваха виновни за случилото се и не можеха да се погледнат в очите, въпреки че нямаше причина да е така, след като и двамата бяха напълно оправдани. Ето, Дейв беше свидетел и той пръв каза, че никой не е направил нищо погрешно. Беше просто нещастен случай, нищо повече.
	Докато говореше, Галиван я беше наблюдавал втренчено, но когато чу името си, извърна глава. Сякаш не искаше да го замесват.
	— Тъкмо аз убедих Грег да замине за Лондон и да говори с Ричард — продължи тя. — Ричард беше първокласен адвокат и си беше уредил живота. Имаше къщи в Лондон и в провинцията. Може би нямаше да успее да ни даде цялата сума, но ако се бръкнеше, щеше да може да ни помогне за първоначалната вноска, а след това двамата щяхме да намерим начин да съберем и останалите пари. Щяхме да обявим сметка за дарения или нещо такова. Тази идея не допадна на Грег. Според него между тях с Ричард всичко беше приключило. Не се бяха виждали от шест години.
	— Той е заминал в събота — каза Хоторн.
	— Точно така. Аз самата го закарах до гарата. Казах на Грег в прав текст — ако не се качеше на влака, щях да се разведа с него. И щях да накарам Ричард Прайс да ме представлява в съда. При тези думи той се засмя, въпреки че по това време смехът вече му причиняваше болка. Това беше последният път, в който го видях — рано сутринта, на перона в Рибълхед. Той щеше да прекара в Лондон само няколко часа. Очаквах да се прибере навреме за вечеря.
	— Ричард Прайс е отказал да му помогне — казах аз.
	Бях убеден, че щеше да ни каже точно това. Нищо друго не би прозвучало логично. Ричард не бе пожелал да му даде парите. Грег се беше хвърлил под влака. А Сюзан беше отишла в Лондон на следващия ден. Може би тъкмо тя беше убила Ричард.
	— Нормално е да си помислите подобно нещо, но всъщност напълно грешите — отговори язвително Сюзан. — Ричард Прайс беше добър човек. Може би се обвиняваше за случилото се в Дългата дупка. Както вече ви казах, моят Грег също обвиняваше себе си. Но никога не започнаха да се обвиняват взаимно. Заедно бяха решили да излязат от пещерата и всички бяха на мнение, че това е било правилното решение.
	Тя погледна Дейв Галиван в желанието си да потвърди думите й, но той продължаваше да стои с извърната глава.
	— С Грег се бяха уговорили да се срещнат в дома му в Хампстед — продължи тя. — Трябва да е било по обяд. Ричард беше казал, че ще бъде сам. Е, не знам всички подробности, но той приел у дома си Грег, сякаш последните шест години не са се случили и отново са най-добри приятели. Изслушал Грег и се съгласил не просто да даде 20 000 или 30 000 лири, а да се бръкне за цялата сума. Такъв човек беше той. Истински светец.
	— Откъде знаете това, госпожо Тейлър? — попита Хоторн.
	— Грег ми се обади по телефона.
	Тя го погледна право в очите и в същото време започна да рови в джоба си. Най-сетне извади един мобилен телефон и го сложи върху масата.
	— Когато се обади, шофирах. Всяка събота следобед водя Джун на уроци по танци. Той трябва да се е сетил. Затова ми остави съобщение.
	Тя протегна ръка и натисна няколко копчета. Бяхме видели снимката на мъртвеца. Сега чухме гласа му.
	„Здравей, любов моя. Току-що си тръгнах. Ричард се държа страхотно. Не мога да повярвам. Заведе ме в дома си — ако можеше само да го видиш — и изпихме по чаша чай и… както и да е, той каза, че може би ще успее да плати за всичко. Съвсем всичко. Представяш ли си? Сякаш иска да компенсира случилото се преди всичките тези години. Аз му казах колко ще струва, но той отговори, че компанията му има фонд за подобни случаи и… — гласът замълча за миг. — Сега тръгвам обратно към «Кингс Крос». Ще ти се обадя от влака или ти пробвай да ми звъннеш. Хайде да излезем в неделя вечерта. Да отидем «Мартън Армс». Този път имаме повод да празнуваме. Ще се чуем по-късно. Става ли? Обичам те.“
	Чу се глухо изщракване и тишина.
	— От полицията си презаписаха съобщението — каза Сюзан. — Не искам никога да го загубя. Чухме се още веднъж, когато пристигна на гарата, но това е последният ми спомен от гласа му. Изпрати ми и това…
	Тя завъртя телефона към нас, за да ни покаже една снимка, която Грегъри Тейлър си беше направил — едно селфи. Беше застанал на една улица, която мигновено разпознах. Беше Хорнси Лейн в Хайгейт. Мостът „Хорнси Лейн“, който се извисява над Арчуей Роуд, беше точно зад него. Грегъри се усмихваше.
	— Това е единствената утеха, която ми остана — продължи Сюзан. — Умрял е истински радостен. Беше на върха на щастието. Мислеше си, че всичко ще бъде наред.
	Тези думи събудиха още една мисъл в ума ми. За Грегъри Тейлър всичко нямаше да бъде наред. Операцията никога нямаше да се осъществи. Възможно ли е заради това да е бил убит Прайс? Възможно ли е някой да е искал да му попречи да плати за лечението?
	Изглежда Хоторн си беше помислил същото.
	— На път за вкъщи съпругът ви е бил в добро настроение — каза той. — Какво тогава се е случило на „Кингс Крос“ според вас?
	— Ваша работа е да разберете това — отговори Сюзан. — Аз нямам никаква представа, а от полицията не искат да ми покажат записите от охранителните камери. Но казват, че на перона е имало много фенове на „Лийдс“. Доста подпийнали.
	Тя стисна телефона си в ръка, сякаш беше свещена реликва, съдържаща прахта на мъжа, когото беше обичала. За пръв път видях сълзи в очите й.
	— Изобщо не знам какво да си мисля. И след като ви разказах всичко, което се случи, ако не възразявате…
	Галиван пристъпи напред, сякаш за да ни изпрати, но Хоторн не помръдваше.
	— Наложило се е да заминете за Лондон — каза той.
	— Пристигнах там в неделя сутринта. Срещнах се с един полицай, който се казваше Маккой. Дейв остана да се грижи за момичетата.
	— Разпознали сте тялото.
	— Показаха ми снимки, да.
	— Кога се върнахте?
	Можеше да има само една причина Хоторн да задава на Сюзан този въпрос. Сюзан Тейлър е била в Лондон, когато Ричард Прайс е бил убит! Но нямаше как тя да има нещо общо с това. Беше напълно нелогично.
	— Останах до понеделник сутринта. Настаниха ме в един хотел близо до гарата. Ужасно място — но беше твърде късно да хвана обратния влак.
	— Какво правихте в неделя вечерта?
	— Излязох да потанцувам и после на късна вечеря — отговори намръщено тя. — Какво съм правила според вас? Седях сама и броях часовете до момента, в който можех да си тръгна.
	Тя беше готова да ни отпрати на мига, но Хоторн все още не беше приключил с нея.
	— Има още нещо, госпожо Тейлър — каза той. Беше напълно безмилостен. — Трябва да ви попитам за Дългата дупка.
	— За това мога да ви разкажа аз — каза Галиван.
	— Бих искал да го чуя от госпожа Тейлър.
	— Оттогава минаха шест години.
	— Вие казахте, че Ричард Прайс и съпругът ви никога не са се обвинявали взаимно. Но може би някой друг ги е обвинявал.
	Тя гледаше втренчено.
	— Защо казвате това?
	— Защото, госпожо Тейлър, без значение дали това ви харесва или не, и двамата са загинали при необичайни обстоятелства в рамките на двадесет и четири часа. И изглежда, че Дългата дупка е единственото, което ги свързва.
	Сюзан Тейлър погледна ръчния си часовник и след това направи знак на Галиван. Не беше доволна, но реши да ни отдели още малко време.
	— Мога да ви разкажа само онова, което знам от Грег, но предполагам, че вие точно това искате да чуете. Случи се през един априлски уикенд. Те двамата — Ричард Прайс и Чарли Ричардсън — бяха дошли от Лондон. Отседнаха в хотела на гарата в Рибълхед. Грег също си взе стая там. Бяха си чисто и просто пари на вятъра. Намира се само на двайсет минути оттук. Но така тримата щяха да могат да пият заедно и съм сигурна, че са се справили чудесно. Всички момчета на едно място. Да си припомнят отминалите времена и разни такива глупости.
	— Вие познавахте ли Ричард Прайс?
	— Разбира се, че го познавах. Бяхме се виждали няколко пъти. Честно казано, не ми допадаше особено. Намирах го за прекалено сладкодумен. Грег никога не го водеше тук. Мисля, че се срамуваше от тази къща, което е пълна глупост, затова излизахме да вечеряме в „Мартън Армс“ или някъде другаде. Видях го и на дознанието. Но не разговаряхме — не и тогава. Аз не говорих с никого.
	Както и да е, заключението от дознанието отговаряше напълно на онова, което Грег ми беше разказал. Беше април и времето беше топло. Последните две седмици бяха слънчеви, но прогнозата за онзи ден предвиждаше дъжд. Дори се беше чуло, че може да има буря. Но Грег погледна облаците и прецени, че ще бъде само на едно място, много далече от Олд Инг Лейн, откъдето те щяха да тръгнат. Грег познаваше времето. Никога не бъркаше. Влязоха преди обяд и трябваше да излязат в късния следобед. Това е пещера четвърта категория, ако определението ви говори нещо. Дълга три километра. На много нива е трудна за преминаване.
	Е, бурята се разрази точно над тях и проблемът беше в засъхналата земя, което означаваше, че водата се стичаше много по-бързо през нея. Почти веднага разбрали, че са закъсали и нямат избор. Можело да се изкачат на някое по-високо място, или да тръгнат възможно най-бързо към изхода. Тримата решили да направят точно това. Имало някаква кривина, през която трябвало да се промъкнат, и след това щяло да бъде сравнително лесно… някъде на четири крака, някъде прегърбени. Но ако успеели да изпреварят водата, всичко щяло да бъде наред.
	Така и направили. Всички били на едно мнение. Но някак, в бързината да се измъкнат, Чарли Ричардсън се отделил и изостанал. Другите двама забелязали, че го няма, едва когато стигнали до последния пасаж и изходът бил точно пред тях. И какво да направят? Право напред виждали светлината в края на пещерата. Би било пълна лудост да тръгнат обратно към водата, която ги застигала. Започнали да го викат по име, но било загуба на време. Дори да е бил на пет метра от тях, заради бученето на водата и всичко останало нямало да ги чуе. Затова решили да се върнат. Пътят, по който дошли, вече се бил превърнал в река, която течала бясно право насреща им, но минавала през вертикален процеп…
	— Много висок, но тесен — обясни Галиван. — Можели да се движат над течението, ако използват бедрата и лактите си, за да се опират в стените.
	— Все пак било много опасно — добави Сюзан Тейлър. — Защото, ако се подхлъзнели, течението веднага щяло да ги отнесе. Но двамата дали всичко от себе си и въпреки това не успели да намерят Чарли.
	Тя замълча, сякаш нямаше смисъл да казва нищо повече.
	— Решили, че сигурно изобщо не е забелязал кривината и е продължил право напред към една плетеница от тунели и пасажи. Нещо като подземен лабиринт.
	— Кръстовище „Спагети“ — каза Галиван.
	Това беше названието, което беше споменала Давина Ричардсън.
	— Нямало как да се върнат толкова назад, затова взели друго решение, което било да излязат и да повикат помощ.
	— Изкачили се до фермата „Инг Лейн“ — поде разказа Галиван. — Тамошният фермер се казва Крис Джаксън и те знаели, че ако не си е вкъщи, съпругата му ще е там. Влезли вътре и се обадили в полицията. Оттам директно се свързаха с мен. Аз регистрирах обаждането в пет и пет и свиках екипа. В седем вече бяхме в Дългата дупка.
	— От полицията се свързаха и с мен — Сюзан взе чашата си в ръце, но чаят беше изстинал. Тя се намръщи и го остави обратно на масата. — Тогава разбрах, че нещо не е наред. Но едва на другия ден го откриха…
	— Достатъчно — изръмжа Галиван. — Ако искате да научите повече, трябва да прочетете протоколите от дознанието. Всичко е написано черно на бяло. Мисля, че сега трябва да си вървите.
	— Момичетата ще се върнат скоро — каза Сюзан.
	Тя се пресегна да си вземе кърпичка и видях, че ръката й трепери. Вдигнах поглед и си дадох сметка, че се е разплакала.
	— Изчакайте ме отвън — каза Галиван, като се приближи до нея.
	Хоторн се изправи.
	— Благодарим ви, че се съгласихте да ни приемете, госпожо Тейлър — каза той. — Ще разберем какво се е случило на „Кингс Крос“. Обещавам ви.
	Тя го изгледа почти враждебно, сякаш в действителност обвиняваше него. И имаше право. Посещението му просто беше разровило старите рани и я беше накарало да преживее случилото се още веднъж. Аз кимнах, но не казах нищо. Излязохме от стаята.
	Но не напуснахме веднага къщата. След като се увери, че никой не го гледа, Хоторн прекоси коридора и влезе в дневната. Аз го последвах. Помещението беше толкова празно, че изглеждаше почти аскетично. Освен камината и пианото имаше един телевизор, два дивана, една масичка за кафе с кактус в саксия и няколко семейни снимки от по-щастливи времена. Два френски прозореца водеха към зимната градина. Това беше всичко. Нямаше нищо друго.
	— Какво точно се опитваш да намериш? — прошепнах аз.
	— Не виждаш ли? — отговори Хоторн.
	Изчаках го да продължи. Той не го направи.
	— Не — казах аз.
	Хоторн поклати глава.
	— Ще ти извади очите, приятел.
	Когато Хоторн видеше нещо или го обземеше някое прозрение, той умишлено го криеше от мен, сякаш всичко това беше някаква игра. Това е типично поведение за героите в криминалните романи и винаги ме е вбесявало, но прекрасно знаех, че не мога да направя нищо по въпроса. Напуснахме дневната и на пръсти излязохме обратно на улицата. Веднага щом се озовахме навън, той си запали цигара.
	— Налагаше ли се да си толкова суров с нея? — казах аз.
	Хоторн изглеждаше искрено учуден.
	— Така ли се държах?
	— Тя беше разстроена.
	— Беше нервна.
	Нервна? Не мислех така. Със сигурност не го бях забелязал. А и защо би била нервна? Докато прехвърлях тези мисли в ума си, си спомних едно нещо, което аз знаех, а Хоторн — може би не. Причината беше, че съм живял шестнайсет години в Крауч Енд и макар това почти със сигурност да нямаше връзка със случая, реших да му го кажа. Поне по този начин щях да имам някакъв принос към този ден.
	— Нали видя снимката, която ни показа тя? — казах аз.
	— Онази, която е пратил на жена си?
	— По една случайност знам къде е правена — казах и замълчах тържествено. — Това е Хорнси Лейн в Хайгейт. На една минута от „Моста на самоубийците“.
	— „Моста на самоубийците“?
	— Така го наричат всички. Мостът „Хорнси Лейн“. Ако е искал да се самоубие, можеше да скочи от него — но наистина любопитното е, че се намира само на пет минути пеша от къщата на Давина Ричардсън.
	Хоторн обмисли това.
	— Любопитно е — съгласи се той. — Но ще ти кажа нещо, което ми се струва дори още по-любопитно.
	— Какво?
	— Гара „Кингс Крос“. Книжарницата „У. Х. Смит“. Защо си е купил онази книга?


>	11.
>	В хотела на гарата

	Мислех си, че след Ингълтън може би ще се върнем в хотела, но Хоторн искаше преди това да отидем до входа на Дългата дупка. Не виждах с какво можеше да ни помогне това, но поне бях благодарен, че не предлагаше да се оборудваме и сами да се спуснем в пещерата. Дейв Галиван ни закара със своя „Ленд Роувър“, който беше толкова очукан, че се тревожех да не се разпадне, като минаваме през следващата бабуна или пътна решетка за добитък. Хоторн седеше отпред. Аз бях на задната седалка, притиснат от всички страни от пластмасови бидони, въжета и раници, и гледах навън през прозорците, опръскани и омазани с кал.
	Железопътните релси прорязваха околния пейзаж, но пътищата ни позволиха да преминаваме малко по-полека през него. Всичко — селски къщи и ферми, поточета и мостове, гори и хълмове — изглеждаше дори още по-прекрасно отблизо. От време на време Галиван ни разказваше по нещо, но забележките му сякаш бяха умишлено прозаични, като че ли му беше неудобно да вози в колата си писател.
	— Това е Уърнсайд. Най-високият от трите върха. А това е Ингълбъро. Ако погледнете натам, ще видите хребета, от въгленосен варовик е. Онези овце там са от породата „Суейлдейл“ — и той посочи към тях. — Пасат тук повече от двеста години.
	Седнал до него, Хоторн виждаше много по-добре, но продължаваше да не проявява никакъв интерес, отпуснат в седалката си, без да говори.
	Един черен път се отклоняваше встрани от основния, ние поехме по него и се потопихме във великолепната зелена пустош на Дейлс, като най-сетне спряхме пред една порта в каменен зид. Като изключим хрущенето на чакъла под краката ни, докато колата преминаваше през портата и после по някаква друга пътека, не чухме почти никакъв звук. В Ингълтън беше слънчево, но сега се заоблачаваше и ми мина през ум, че когато Ричард Прайс, Чарлс Ричардсън и Грегъри Тейлър са потегляли на последното си общо спускане в пещерата, времето сигурно е било както в момента. Все още имаше предостатъчно синева, но в далечината облаците се отъркваха един в друг и хвърляха по полята тъмни сенки, разкъсвани само от косите, сякаш божествени лъчи светлина.
	Стигнахме до едно поточе, което бълбукаше ведро по пътя си, после достигаше един каменен ръб, откъдето започваше да прелива и се превръщаше във водопад. Беше невъзможно да видим колко е дълбок, но сякаш водеше чак до земните недра. Насреща ни се издигаше хълм, а в него зееше черната паст на една пещера, оградена от бръшлян и мъх и силно наподобяваща онези, за които се разказва в страшните приказки за деца. Оттук тримата мъже бяха започнали своето спускане и се бяха оставили на мрака да ги погълне.
	— Къде е изходът? — попита Хоторн.
	Галиван посочи с ръка.
	— Три километра на изток. На гърба на хълма Дриър. Искате ли да отидем там?
	Хоторн поклати глава. Докато оглеждаше хоризонта, той забеляза една боядисана в бяло селска къща, уединена и заобиколена от поля.
	— Кой живее там?
	— Човекът, когото споменах пред вас. Крис Джаксън. Това е фермата „Инг Лейн“.
	— Сега вкъщи ли си е?
	— Може и да е. Искате ли да говорите с него?
	— Ако нямате нищо против.
	— Както искате.
	Не отидохме пеш. Върнахме се при колата и минахме с нея през портата, след което продължихме по един още по-неравен път, а гумите хвърляха настрани камъни и пръст. Питах се дали се намирахме върху тавана на „Дългата дупка“. Лично на мен цялата тази експедиция ми се струваше малко безцелна. Дали според Хоторн, докато тримата мъже са изследвали пещерата, се беше случило нещо подозрително? Дълбоко под земята би било подходящо място за извършване на убийство. Поне няма нужда тялото да се заравя. Да предположим, че Ричард и Грегъри са убили Чарлс Ричардсън. Някой беше узнал това и беше решил да им отмъсти, като пребие единия от убийците до смърт, а другия бутне под влака. Беше една напълно възможна хипотеза. Но защо точно сега? И как така трима стари приятели от университета, които се бяха виждали само веднъж годишно за по някое и друго приключенско пътешествие, внезапно се бяха нахвърлили един срещу друг?
	Стигнахме до фермата, която се намираше на около километър и половина в северна посока, облегната отстрани на хълма като старец, заобиколена от разпилени части от земеделски машини и найлонови чували от храна за животни. Отново на вратата почука Дейв Галиван, но този път той изчака, докато не отвори един жилав, слаб като върлина мъж със сива коса и дълги, неподдържани мустаци, облечен с тениска и дънки. Беше бивш военен. Разбрах го, още преди да каже и дума — по стойката, татуировките по ръцете, суровия поглед.
	— Драсте.
	Няма да се опитвам да пресъздавам йоркширския диалект — ще изглежда смехотворно, отпечатано на страницата — но това беше първото, които произнесе, докато ни оглеждаше внимателно.
	Гълаван обясни кои сме и защо сме дошли.
	— Тогава най-добре влезте вътре.
	Входната врата водеше право към кухнята, в която имаше каменен под и нито следа от уют. Седнахме около масата. Той не ни предложи чай.
	— Знаех, че онзи ден вещаеше неприятности — каза ни той. — Следобед започна да вали като из ведро и аз се опасявах, че ще се случи най-лошото. Погледнах през прозореца към поточето, което минава отзад. Пресъхнало е през половината година, но в четири часа онзи следобед водата в него се лееше с пълна сила. Това поточе е най-добрият показател, който съм виждал.
	— Климатичен показател — добави Галиван. — Наоколо има много такива. Дори една малко по-силна струя в поточето означава, че не трябва да влизаш в пещерата.
	— Точно това казах и аз на Барбара.
	Той погледна нагоре, където вероятно се намираше съпругата му.
	— Само се надявах някой да не е сглупил и да е слязъл под земята. Но час по-късно на вратата се почука и влязоха двама мъже — в ужасно състояние, подгизнали, единият с разкървавен нос. Трябваше ми минута-две да разпозная, че единият беше Грег Тейлър. Другия не го познавах. Както и да е, те ми разказаха какво се е случило в Дългата дупка. Бяха се опитали да се преборят с течението и да се върнат, за да намерят своя приятел, и се бяха поболели от тревога. Помолих Барбара да им предложи нещо за пиене, докато аз се обадя в полицията.
	— Двамата казаха ли нещо друго, докато бяха тук? — попита Хоторн.
	— Казаха много неща, но повечето несвързани. Дъждът продължаваше да се лее и чакахме да пристигне спасителният екип. Но ще ви кажа едно. От двамата Грег беше по-зле. Другият мълчеше. Седеше като преследван от привидения или нещо такова. А Грег? „Аз съм виновен.“ Това повтаряше. „Аз съм виновен. Аз съм виновен.“ Непрекъснато. Не можеше да спре.
	— Какво се случи после?
	— Дойде една полицейска кола и ги отведе. По това време Дейв и неговият екип вече правеха всичко по силите си, но беше твърде късно. За последно видях Грег как гледа през прозореца като мъртвец. Но не той умря през онзи ден.
	— Сега е мъртъв — измърмори Галиван.
	— Аха. Чух. Може би е дошъл неговият час за разплата. Кой знае? Накрая винаги ни застига.
	Вечеряхме в хотела на гарата, в едно уютно помещение с ниски тавани и лакирани греди. Близо до пода, по дължината на бара беше прикрепена една релса, на която да си подпреш краката. Предполагах, че през лятото гъмжи от туристи, но тази вечер беше доста спокойно. В ъгъла имаше огромен игрален автомат, святкащ и блещукащ като някакъв извънземен нашественик, но никой не играеше на него. Един закръглен лабрадор дремеше в коша си.
	Хоторн беше поканил Галиван да се присъедини към нас и тримата седнахме на една маса до прозореца, с гледка към друг виадукт — по-малкият брат на онзи, който бях видял в Ингълтън. Поднесоха ни огромни порции пай с говеждо и бъбреци, който Хоторн опитваше внимателно, сякаш съставките му се струваха подозрителни. Галиван и аз си поръчахме по една халба „Йоркшир Битър“. Както обикновено, Хоторн пи вода.
	Известно време говорехме на общи теми — туризма, пещерняците, местните клюки — но имаше само една причина Хоторн да е поканил Галиван да вечеря с нас и тя беше, че искаше да узнае нещо. И разбира се, не след дълго той се хвърли в атака.
	— Ще ни кажеш ли какво точно криеш, Дейв? — попита той.
	— Не разбирам за какво говориш — каза Галиван и застина с вилица в ръка.
	— В дома на Сюзан Тейлър тя спомена, че си присъствал на дознанието.
	— Така е.
	— Казал си им, че нямало нищо подозрително и никой не бил виновен.
	— Това беше истината.
	— Сигурен ли си?
	Галиван не отговори, затова Хоторн продължи:
	— Ти беше притеснен в дома й, притеснен си и сега. Не съм прекарал двайсет години в полицията, без да се науча да познавам, когато някой ме лъже. Какво премълчаваш?
	— Нищо не…
	— Двама души са мъртви, Дейв. Приятелчето ти Грег е заминало под влака. Последният човек, с когото се е видял, е бил пребит до смърт двайсет и четири часа по-късно. Може би всичко това има някаква връзка със случилото се тук и аз трябва да знам каква е тя.
	— Добре! — каза Дейв и остави вилицата си. Очите му пламтяха гневно. — Не исках да говоря за това пред нея и не съм сигурен, че искам да говоря и с вас. Няма никакви доказателства. Нищо. Просто едно чувство.
	— Продължавай.
	— Е, Чарли Ричардсън може и да не е бил професионалист, но е бил опитен пещерняк. Знаел е какво прави. Затова така и не разбрах как може да е постъпил толкова дяволски глупаво. Простата истина е, че не е имало никаква причина той да умира.
	След като беше започнал, храната остана на заден план. Сякаш беше чакал да му се удаде възможност да представи своята гледна точка, още от деня на случилото се. Когато потъна в спомените си, погледът му стана мрачен.
	— Грегъри Тейлър ги повежда навътре в пещерата. След него върви Ричард Прайс. Чарли Ричардсън е последен. Разбира се, те все още не знаят, но пороят е започнал да се излива над земята. Докато разберат какво се случва, вече е твърде късно. Водата е рукнала поройно, насочвайки се право към тях.
	— Как биха разбрали за нея, без да я виждат? — попитах аз.
	— Могат да я чуят. Звучи като бумтене и боботене… най-ужасяващият звук на света, който ги е заобикалял от всички страни и се е усилвал все повече и повече. И много скоро вече са могли да я усетят. Дъждът си е проправил път през пукнатините и сталактитите.
	Ядосан от прекъсването, той престана да ми обяснява и се обърна отново към Хоторн.
	— Трябва бързо да вземат решение. Имат може би десетина минути. Четвърт час, в най-добрия случай. И така, те решават да продължат напред и както вече знаете, Ричардсън пропуска пасажа на Дрейк — така се казва кривината — и продължава към кръстовище „Спагети“. Можеш да се объркаш много лесно, особено ако бързаш. Но тъкмо това не разбирам.
	Той почука с пръст по масата, за да наблегне на думите си.
	— След като се е озовал там, защо не е останал на място? Можел е да намери някоя височинка и да изчака водата да премине. В най-лошия случай е щял да остане сам в тъмното, и да ни изчака да отидем и да го намерим.
	— Може би е изпаднал в паника — предположих аз.
	Галиван поклати глава.
	— Един опитен пещерняк не изпада в паника. Имал е предостатъчно батерия. Освен това е носел със себе си и спасителен чувал.
	Той обясни какво е това, преди да успея да го попитам.
	— Направен е от непромокаема материя. Нахлузваш си го през главата и седиш вътре. Държи ти топло, докато чакаш да те спасят. Но Чарли е допуснал чувалът да го убие.
	— В какъв смисъл? — попита Хоторн.
	— Точно с него се е закачил. Спасителният чувал е бил закачен с късо въже за ремъците около бедрата му и се е закачил в кривината, докато той е слизал надолу. Разбирате ли какво ви казвам?
	Той очерта с ръце тясна, вертикална тръба.
	— Тръгва от кръстовище „Спагети“ и се връща обратно до пасажа на Дрейк. Спуска се надолу в опит да настигне другите, но чувалът се закача. Цялата тежест на тялото му увисва на въжето и вече не може да направи нищо. Няма как да се изкачи обратно нагоре без помощта на приятелите си. Глупакът не си е взел нож, затова не може да среже въжето и просто остава да виси там. И когато водата го застига, се удавя.
	Той замълча, преди да продължи:
	— Така го открих аз. Може би преди това водната струя го е зашеметила. Ако е имал късмет.
	— Опита ли се да поговориш за това с Грегъри Тейлър? — попита Хоторн.
	— Разбира се, че говорих с него. Освен че бяхме приятели, това влизаше в задълженията ми на дежурен отговорник. Но той не е бил там, когато другият е умрял. Двамата с Прайс вече са били продължили напред. Какво си е мислил Ричардсън в онзи момент? Това никой не може да каже.
	— Защо тримата не са изчакали на кръстовище „Спагети“? Нали казваш, че там е по-безопасно?
	— Може би така е трябвало да направят. Но Грег ми каза, че се страхувал да не би ако навлязат, после да не успеят да се измъкнат. И с право. Аз съм влизал там и е дяволски заплетено.
	Галиван въздъхна.
	— Както и да е, на човек всичко му е ясно, след като е отминало. Чули са как водата приижда и са искали да излязат. Ако бях с тях, може би и аз щях да взема същото решение.
	Последва дълго мълчание. Осъзнах, че само аз продължавах да се храня. Оставих ножа и вилицата си.
	— Има още нещо, което може би ще искате да научите — добави Галиван. — Грег ми се обади от Лондон, в деня на смъртта си.
	— В събота? — каза Хоторн.
	— Точно така. В събота следобед. Отиваше към гарата. Каза, че искал да говори с мен за Дългата дупка — за онова, което се е случило в действителност.
	— Това ли каза? Точно с тези думи?
	— Точно така. Каза, че от известно време мислел за това и че искал да сподели нещо, за да му олекне. Разбрахме се да се срещнем тук, точно в тази кръчма, в понеделник вечерта. В седем часа.
	— Но така и не се прибрал.
	— Паднал под влака и всичко свършило.
	Внезапно ме връхлетя едно прозрение, точно както водата трябва да е нахлувала стремглаво през Дългата дупка. Изведнъж всичко ми се стори съвсем очевидно. Грегъри Тейлър е знаел нещо, което не е било известно на никой друг. Точно преди фаталния инцидент се е случило нещо. Той е искал да го разкаже на Дейв Галиван. Но някой го беше убил, преди да успее да се прибере у дома.
	Някой го беше убил. И това беше причината.

	* * *

	По-късно същата вечер, след като Галиван си тръгна, споделих мислите си с Хоторн, но той изглежда не беше толкова убеден, нещо типично за досадния му характер.
	— Нещо не ми пасва, приятел. Ако се е обадил по телефона на път за гарата и някой го е чул, този някой е трябвало да бъде с него, а по думите на жена му той е бил сам.
	— Може да се е срещнал с някого в Лондон.
	Замислих се за времевата последователност.
	— Може да е била Давина Ричардсън. Знаем, че е бил в близост до дома й.
	— И какво? Мислиш, че го е проследила до гара „Кингс Крос“ и го е бутнала под влака?
	— Защо не? Ако е обвинявала Ричард Прайс и Грегъри Тейлър за смъртта на съпруга си, може да е убила и двамата.
	— Но тя не ги е обвинявала. Тя е простила на Прайс и не е била виждала Тейлър от шест години. Дори не знаем дали се е срещала с него в деня на смъртта му.
	— Предполага се, че ти ще я попиташ.
	Хоторн ме дари с най-премерената си усмивка.
	— Разбира се, че ще я попитам. Тя ти допадна, нали?
	— Стори ми се доста мила.
	— Освен това синът й чете книгите ти!
	— За разлика от твоя син. Да!
	Същата вечер се случи още едно странно нещо. Бяхме приключили рано, тъй като на следващата сутрин трябваше да тръгнем обратно още в седем часа, и тъкмо щяхме да се качваме в стаите си, когато в кръчмата влезе един мъж. Забелязах как стои до вратата и ни гледа слисан. Наближаваше четирийсетте, имаше гъста коса, беше нисък и доста слаб, облечен с блуза с качулка и дънки. Той се поколеба, после се приближи към нас и аз предположих, че ме е разпознал и ще заговори за книгите ми.
	Но всъщност мъжът мислеше, че познава Хоторн.
	— Били!
	Тази единствена дума прозвуча като нещо средно между твърдение и въпрос. Хоторн вдигна поглед, но не даде никакви признаци, че го познава, и мъжът започна да се колебае.
	— Аз съм, Майк — каза той. — Майк Карлайл.
	— Съжалявам, приятел — каза Хоторн и поклати глава. — Името ми не е Били. И не познавам никакъв Майк Карлайл.
	Мъжът беше напълно озадачен. Беше разпознал лицето, а вече мислеше, че е разпознал и гласа му.
	— Не беше ли ти в Рийт?
	— Не. Не знам за какво говорите. Тъкмо пристигнах от Лондон. Никога не съм бил на място, което се казва Рийт.
	— Но…
	На мъжа му се искаше да продължи, но Хоторн се беше държал непреклонно. Почти враждебно.
	— Съжалявам — заекна мъжът.
	Продължаваше да гледа втренчено Хоторн. Не можеше да събере сили да си тръгне.
	Хоторн взе в ръка чашата си с вода.
	— Няма проблем — каза той.
	Долавях студенината в гласа му. Както и в погледа му.
	— Съжалявам.
	Мъжът разбра намека. Той не просто се отдръпна. Ако беше дошъл да изпие една бира, явно вече беше размислил. Както беше влязъл, така и излезе.
	— Аз си лягам — каза Хоторн.
	Исках да го попитам какво се беше случило току-що. Дали някога се беше казвал Уилям или Били, или просто онзи човек се беше припознал? Случва се. Но кой знае защо бях сигурен, че това не е обяснението и че по някакъв начин този Майк Карлайл имаше нещо общо с особеното настроение, в което беше Хоторн през целия ден.
	Хоторн си тръгна, без да каже нито дума повече, и не спомена нищо по този въпрос нито по време на закуска на следващата сутрин, нито във влака през целия път обратно до Лондон.
	По-късно на същия ден, още щом влязох в продукционната на „Войната на Фойл“, веднага забелязах, че нещата все така не вървят. Дрънчащи телефони, принтери, които бълваха нови и нови листа, счетоводители, вперили отчаяно поглед в екраните на компютрите си, тичащи наоколо асистенти, които сякаш преследваха самите себе си, едно усещане за строго контролирана паника… Всичко това беше нормално. Разтревожиха ме тишината и начинът, по който всички избягваха погледа ми, докато си проправях път към кабинета на Джил.
	— Какво се е случило? — попитах аз.
	Тя стоеше до бюрото си (Джил никога не седи) и тъкмо приключваше някакъв разговор по телефона, докато си проверяваше електронната поща и диктуваше нещо на асистентката си, всичко това едновременно. Както сама често ми беше казвала, само жените умеят да вършат няколко неща едновременно.
	— Нищо, за което си струва да се тревожиш — каза тя.
	— Не, кажи ми!
	— Изгубихме една локация — каза тя.
	— Коя?


>	12.
>	Хайку

	— Преследването. Цялото.
	Това беше един от редките екшън моменти в сериала, по време на който един въоръжен руски наемен убиец преследва Фойл и Сам из улиците на Лондон.
	— От полицията оттеглиха разрешителното — продължи тя. — Дори отказват да ни дадат някаква смислена причина.
	— Какво казаха? — попитах аз.
	Дълбоко в стомаха си вече изпитвах неприятно усещане.
	— Не знам. Нещо за разследване на някакво убийство. Звучи крайно невероятно. Казват, че някой е бил убит и трябва да отцепят страшно много улици. Нищо не можем да направим. Няма да ни позволят да снимаме там.
	Кара Гръншоу. Със сигурност беше тя. Споменаването на разследване на убийство беше директно предупреждение към мен. Не казах нищо на Джил, а се дотътрих до бюрото си, закътано в един ъгъл. Визитната картичка, която ми беше дала Кара, все още се намираше в джоба ми. Извадих я и дълго време я гледах втренчено, после вдигнах слушалката на телефона и набрах номера. Чуха се две иззвънявания, преди тя да отговори. Бях се надявал, че ще се включи автоматично гласовата поща.
	— Да? — гласът й звучеше рязко, почти грубо.
	— Обажда се Антъни…
	— Знам кой се обажда. Какво искаш?
	— Вие ли отказахте на продуцентския ни екип да снима в Хакни?
	Последва кратка пауза, поемане на дъх, след това…
	— Това ли се обади да ме попиташ? За какъв се мислиш, по дяволите?
	— Обаждам се, за да ви дам информация! — прекъснах я бързо аз.
	Не исках да продължава да ми крещи.
	— Каква информация?
	Гласът й ми се стори съвсем механичен. Не само заради телефона. Сякаш не принадлежеше на човешко същество.
	— Точно се връщаме от Йоркшир… Хоторн и аз. Възможно е убийството на Прайс да е свързано с инцидент в една пещера, който се е случил там преди шест години.
	Чувствах се ужасно, че предавам Хоторн, но ако трябваше да избирам между него и Джил, какво друго можех да направя? Продукцията трябваше винаги да стои на първо място. Но докато говорех, подбирах внимателно думите си, решен да не издавам твърде много.
	— Знаем за инцидента.
	Сега гласът й звучеше така, сякаш беше незаинтересована и отегчена, и аз се зачудих дали казваше истината. Тя определено не беше ни изпреварила в Ингълтън. Сюзан Тейлър щеше да спомене за това.
	— Човек на име Грегъри Тейлър е паднал под влак на гара „Кингс Крос“ в събота, един ден преди убийството на Ричард Прайс — продължих аз. — Хоторн смята, че той е знаел нещо за случилото се и че може някой да го е бутнал. Някой е искал да го накара да замълчи завинаги.
	Това не беше вярно. Всъщност тази теория беше лично моя и макар Хоторн да не я беше отхвърлил напълно, определено не я беше и приел за вярна. Стори ми се, че мога спокойно да я подхвърля на Гръншоу. Ако решеше да я провери, може би щеше да открие, че същия следобед имахме уговорка отново да се срещнем с Давина Ричардсън.
	— Грегъри Тейлър няма нищо общо с шибания случай — каза Гръншоу.
	Не можех да търпя навика й да ругае през цялото време. Хоторн беше почти същият, но нейните думи звучаха по-грозно и ги приемах по-лично.
	— Кое ви кара да мислите така?
	— Не ти задаваш въпросите! И ако решиш да ги задаваш, не си мисли, че ще ти отговарям, мамка му. Хоторн в Йоркшир ли е?
	— Бяхме там вчера.
	— Губи си времето. Какво друго можеш да ми кажеш?
	Опитах се да си спомня всичко, което се беше случило, и да се сетя за нещо по-незначително.
	— Една седмица преди убийството някой се е промъкнал в офиса на Ейдриън Локуд — казах аз. — Може би има някаква връзка.
	— И това знаем.
	Нямаше нужда да виждам презрението, изписано по лицето й. Можех да го доловя в гласа й.
	— Не ми се обаждай пак, ако не разполагаш с нещо, което наистина искам да чуя.
	— Някой ни е забранил да снимаме… — опитах отново аз.
	Тя нямаше никакво намерение да се занимава с мен. Разговорът прекъсна.
	Известно време останах там, без да правя почти нищо. Не можех да се съсредоточа върху работата си, не и след разговора с Гръншоу. Но постепенно достигнах до едно решение. Докато мислех за нея и за начина, по който се беше отнесла с мен, все повече се убеждавах, че трябва да разреша случая сам. Всъщност Хоторн не беше много по-добър от нея и аз си дадох сметка, че ще изпитам огромно задоволство, ако покажа среден пръст и на двамата, като разкрия убиеца сам. Това определено беше начин да ги накарам да ме оставят на мира.
	Без да обръщам внимание на нищо наоколо, аз отворих лаптопа си и мълчаливо започнах да набирам всичките си записки от срещите в Йоркшир. Разпечатах ги на принтера в офиса, после подредих страниците — глава по глава — така че да мога да прочета всичко последователно, до настоящия момент. Надявах се така да мога да разбера накъде да се насоча след това.
	Първият въпрос. Едно убийство ли имаше или две? Беше ли бутнал някой Грегъри Тейлър под влака, беше ли паднал той или беше скочил?
	Ако е бил убит, между двете убийства трябваше да има някаква връзка. Хоторн сам го беше казал по време на разпита на Сюзан Тейлър: „_Защото, госпожо Тейлър, без значение дали ви харесва или не, и двамата са загинали при необичайни обстоятелства в рамките на двадесет и четири часа. И изглежда, че Дългата дупка е единственото, което ги свързва_.“ Бях го записал в бележника си, дума по дума. Беше казал почти същото и на мен пред метростанция „Юстън“: _„Не е съвпадение.“_ Значи, ако поводът за убийствата на Ричард Прайс и Грегъри Тейлър е бил един и същ, то всичко започваше с инцидента и несъмнено една от двете вдовици, Давина Ричардсън или Сюзан Тейлър, попадаха под подозрение. И двете са били в Лондон през въпросния ден, макар Давина да имаше алиби. Около времето на убийството тя е била с Ейдриън Локуд.
	Да не забравяме и необикновеното разкритие на Дейв Галиван: „_Каза, че искал да говори с мен за Дългата дупка — за онова, което се е случило в действителност_.“ Но ако някой беше убил Тейлър, за да го накара да замълчи завинаги, това определено изключваше Давина и Сюзан, нали така? Беше ли възможно да е замесен някой друг — може би Крис Джаксън, фермерът, с когото се бяхме срещнали в Йоркшир или друг човек, — който отчаяно е искал да му попречи да проговори?
	Но от друга страна цялата случка със злополуката в Дългата дупка можеше да няма абсолютно нищо общо. Тази мисъл беше обезпокоителна. Дали в крайна сметка нямаше да напиша две или три глави — за посещението в Рибълхед, хотела на гарата и всичко останало — и после да се окаже, че сме били на лов за зелен хайвер и само сме си изгубили времето? Хоторн беше намекнал за подобна вероятност във влака обратно към Лондон. „_Нещо не ми пасва, приятел.“_ Да кажем, че пренебрегна всичко, свързано с Йоркшир. С какво щях да разполагам тогава?
	Ричард Прайс, заможен бракоразводен адвокат, е бил убит в собствения си дом. Само няколко дни по-рано Акира Ано — жена, която той съзнателно се е постарал да унижи — беше заплашила да го удари по главата с бутилка вино, и той беше загинал точно по този начин. „_Значи тя го е убила!_“ Това бяха моите думи. Бях го казал на Хоторн още първия път, когато ми разказа за случая, и тогава този извод ми се беше сторил единственият възможен. Наистина ли беше прекарала неделната вечер в уединена вила край Линдхърст? Хоторн явно се съмняваше това. Ами тайните приходи, които Оливър Мейсфилд беше споменал и които Ричард е разследвал?
	Да не забравяме и бившия й съпруг, Ейдриън Локуд. Доколкото можех да преценя, той нямаше причина да убива адвоката си: Прайс беше успял да му осигури развод точно според неговите желания; тъкмо той му беше подарил от благодарност онази много скъпа бутилка вино. А и беше невъзможно Локуд да е извършил убийството, поне не сам. Същата вечер, до малко след осем часа, той е бил заедно с Давина. Съседът на Прайс, неприятният господин Феърчайлд, беше видял някой да се приближава към къщата (с фенер в ръка) в осем часа без пет минути, а и часът на телефонното обаждане съвпадаше. Нямаше как да е стигнал навреме там.
	Престанах да се занимавам с него и насочих вниманието си към Стивън Спенсър, съпруга на Ричард. Той почти със сигурност беше излъгал, когато каза, че е бил във Фринтън при болната си майка — и това ме накара да се зачудя. Защо никой не казва истината, когато е било извършено убийство? Човек би си помислил, че хората ще се надпреварват да оказват съдействие — но не, нищо подобно. Вместо това сякаш се редяха на опашката от заподозрени. Къде е бил той в такъв случай? С друг мъж… или жена? Съвсем наскоро Ричард Прайс беше обсъждал завещанието си. Възможно ли беше Стивън да е разбрал, че възнамерява да го лиши от наследство?
	Замислих се за Давина Ричардсън. Тя ни беше казала, че е простила на Ричард Прайс за ролята му в смъртта на нейния съпруг, и аз й вярвах. Тя беше вземала пари от него и му беше позволила да се държи като втори баща на сина й. Изглежда се сдобиваше с много от клиентите си благодарение на него и дори беше ръководила освежителния ремонт на дома му. Беше ли възможно да таи някаква скрита ненавист към него и ако да — защо? Никой не беше предположил, че той е бил отговорен за случилото се в Дългата дупка. Тъкмо обратното. _„Аз съм виновен_.“ Това беше казал Грегъри Тейлър — неколкократно — когато беше пристигнал във фермата „Инг Лейн“. Ако Давина търсеше кого да обвинява, трябваше да започне с него.
	На последно място беше човекът със сините очила и обрива, или каквото там имаше на лицето си, който се беше вмъкнал в офиса на Ейдриън Локуд. Все още нямах представа кой беше той, но ми се струваше вероятно да е същият мъж, когото Ричард Прайс беше споменал пред Колин Ричардсън, сина на Давина. „_Нещо не било наред с лицето му.“_ По думите на Колин Прайс от известно време бил разтревожен заради мистериозния мъж. Да предположим, че мъжът е работел за Акира Ано. Тя знаеше, че Ейдриън и Ричард Прайс са разследвали финансите й. Може да го е наела, за да научи какво знаят.
	Когато отново погледнах часовника си, бяха изминали два часа, а аз съвсем не бях по-близо до истината. Навсякъде имаше бележки и драсканици: интересно как повърхността на бюрото ми винаги отразява какво се случва в главата ми. Точно сега беше пълна бъркотия. Грабнах един лист и прочетох: „_Какво правиш тук? Малко е късно_.“
	Последните думи на Ричард Прайс, дочути по телефона от неговия съпруг, Стивън Спенсър. Но е било едва осем часът. Значи който и да е бил на вратата, е пристигнал твърде късно в друг смисъл.
	Извадих червена химикалка и подчертах думите, които беше казал. Знаех, че са важни. Просто не можех да разбера защо.
	Когато пристигнах в дома на Давина Ричардсън, Хоторн все още го нямаше, но беше едва пет без десет: бях подранил с няколко минути. Стоях на улицата и се оглеждах за него, когато входната врата се отвори и Давина се появи на прага, откъдето ми направи знак да вляза.
	— Видях ви през прозореца — обясни тя. — Вашия приятел ли чакате?
	— Той не ми е точно приятел — казах аз.
	— Казахте, че пишете книга за него. Това означава ли, че аз ще съм сред героите в нея?
	— Освен ако не желаете.
	Тя се усмихна.
	— Нямам нищо против. Защо не влезете?
	Отново ръмеше — това ужасно есенно време. Не виждах смисъл да продължавам да стоя на улицата, затова я последвах през пълния с вещи коридор и влязох в кухнята. Навсякъде миришеше на цигари. Аз спрях да пуша преди трийсет години, но дори преди да го направя, никога не пушех вкъщи и се зачудих как тя живееше по този начин. Седнах на кухненската маса и в същото време забелязах, че е започнала да чете „Двеста хайку“ от Акира Ано. Книгата беше чисто нова, оставена разгърната с корицата нагоре.
	— Ще пиете ли чай?
	— Не, благодаря.
	— Чайникът тъкмо кипна.
	Тя сложи на масата една чиния с шоколадови бисквити.
	— Наистина не трябва да ги ям, но Колин толкова ги обича, а знаете какво става, след като отворите пакета…
	— Къде е Колин? — попитах аз.
	— С един приятел си пишат домашните.
	Тя захапа една бисквита. Докато си тръгнах, трябва да беше изяла четири или пет. Беше облечена с развлечен мохерен пуловер, но не мисля, че го беше избрала, за да прикрие фигурата си. Колкото и да се извиняваше, не ми приличаше на особено притеснителна жена. Чувстваше се напълно комфортно в кожата си. Все още не знаех със сигурност дали с Ейдриън Локуд имаха интимна връзка, но дори да беше така, тя несъмнено би му подхождала повече от Акира Ано. Тя би се грижила за него, както се грижеше за Колин — ще го гълчи, ще го примамва с ласкателства, но в крайна сметка да дава всичко от себе си, за да го направи щастлив.
	— Колко добре познавате Ейдриън Локуд? — попитах аз.
	Тя застина с пълна уста.
	— Мисля, че ви обясних това предишния път, когато бяхте тук. Запознаха ме с него като с клиент, но после ми стана нещо като приятел. Защо питате?
	— Няма конкретна причина.
	— Липсва ми присъствието на мъж вкъщи — каза тя с искрен копнеж. — Знам, че в днешно време не звучи добре да говоря така, но без мъж съм за никъде. Не минава нито миг, в който Чарли да не ми липсва. Никога нищо не мога да направя както трябва. Не мога да се справя с копчетата на дистанционното. Паркирането на колата е истински кошмар, нищо че е „Тойота Приус“ и не е никак голяма. Забравям да върна часовниците и се будя един час по-рано или един час по-късно, или какъвто е там случаят. Мразя да изхвърлям боклука, да не говорим какво е сам човек да сменя калъфа на завивката!
	Тя въздъхна.
	— Ейдриън просто не беше щастлив с Акира. Никога не ми го каза точно с тези думи, но аз го виждах. Жените умеят да виждат тези неща. Винаги разбираме, когато нещо не е наред.
	Докато говореше, аз тревожно се ослушвах за Хоторн. Вероятно нямаше да е особено доволен, че съм сам тук с нея. Той мразеше да задавам въпроси дори в негово присъствие, а аз със сигурност не исках да кажа нещо, което би могло да навреди на разследването му — не и след случилото се последния път. Затова погледнах към книгата на масата и попитах, колкото да поддържам разговора:
	— Хайку ли четете?
	— О, да. Подари ми я един познат, който знае, че с Ейдриън сме приятели.
	Тя махна с ръка към книгата.
	— Честно казано, не ги разбирам напълно. Авторката е прекалено умна за мен.
	Взех книгата. Както много стихосбирки, „Двеста хайку“ беше доста тъничка — едва четирийсетина страници — и никак не беше евтина, струваше 15 лири. Но сигурно това е съвсем нормално. Поезията се продава в малки тиражи и много рядко можеш да видиш нечия стихосбирка с лепенка за намаление на половин цена, изложена най-отпред в книжарница от веригата „Уотърстоунс“. Тази беше с твърди корици и отпред имаше малък детайл от гравюра, може би на Хокусай. Всички хайку бяха подредени в групи по четири или пет, отпечатани на висококачествена хартия. На задната корица имаше черно-бяла снимка на Акира Ано. Не се беше усмихнала.
	Запознах се с хайку поезията в гимназията. Не бях особено умно момче и си спомням, че тези стихотворения ми харесаха, защото бяха кратки. Беше ги популяризирал Мацуо Башо през седемнайсети век. „Старо езеро/Жабешки скок/ Пльок!“ *.
	[* Превод от английски: Ирина Черкелова, Румяна Чолакова, 1997, „Дзен — джобен пътеводител“. — Б. пр.]
	Това е едно от малкото стихотворения, които мога да рецитирам в пълнота, но в оригинала на японски език първият стих има пет срички, вторият — седем, а третият отново пет. Това е единственото изискване за едно хайку — строеж от пет-седем-пет или седем-девет-седем срички.
	Разгледах творбите на Акира, които бяха написани на английски, но отпечатани с извити черни букви, имитиращи японска калиграфия. Книгата беше оставена отворена на страниците с хайку от 174 до 181 (бяха номерирани, без имена). Нещо ме накара да прелистя на следващата страница и погледът ми мигновено се прикова върху хайку 182, отпечатано най-отгоре.
P>
	Чувам дъха ти
	Всяка дума от теб — съд
	Присъдата е смърт
P$
	182.
	Числото, нарисувано на стената до трупа на Ричард Прайс.
	Почувствах замайване. Не можех да повярвам на очите си. Акира Ано не просто беше заплашила Прайс с убийство, а го беше описала в стихосбирка. Не. Това не беше честно. Беше написала стихотворение за квинтесенцията на едно убийство… ако това представляваше хайкуто. Не бях напълно сигурен. Въпреки това думите трябваше да са свързани със случилото се в онази стая. Числото беше възможно най-очевидната улика за това.
	Но ако беше убила Ричард Прайс, би ли оставила улика, която да я инкриминира толкова очевидно? И ако не тя беше нарисувала числото, то кой би го направил и защо? Исках да попитам Давина дали е прочела хайкуто, но тя ме гледаше съвсем невинно, учудена защо изглеждах толкова слисан.
	Точно в този момент на вратата се позвъни и разбрах, че Хоторн е пристигнал. Изпитах облекчение. Беше един от онези редки моменти, в които наистина исках да го видя. Той можеше да разговаря с Давина и да зададе въпросите, които трябваше да бъдат зададени, а след като си тръгнехме, щеше да вникне в смисъла на откритието, което току-що бях направил.
	— Това е вашият приятел!
	— Да.
	На вратата се позвъни повторно.
	— По-добре го пуснете да влезе — казах аз.
	Давина сякаш не искаше да ме оставя сам, но се изправи и бавно излезе от стаята.
	Прочетох хайкуто още три пъти, като прехвърлях в ума си всякакви възможни обяснения. Същевременно чувах откъм коридора гласа на Давина, която обясняваше, че вече съм пристигнал, и не се изненадах, когато няколко секунди по-късно видях Хоторн да стои на прага и да ме гледа кръвнишки.
	— Подранил си — каза той.
	Това не беше констатация. Беше обвинение.
	— Чаках те отвън — започнах аз.
	— Аз го видях и го поканих да влезе — притече ми се на помощ Давина.
	— Просто си говорехме — опитах се да го успокоя аз. — Госпожа Ричардсън тъкмо ми показваше една стихосбирка.
	Хоторн все още изглеждаше обзет от подозрения. Той седна, премятайки неизменния си шлифер върху страничната облегалка на дивана. Давина му предложи чай, който Хоторн отказа, след което си дойде право на думата, сякаш искаше да компенсира пропуснатото време.
	— Дали случайно миналия уикенд не сте се срещали с Грегъри Тейлър? Може би по някое време в късния следобед?
	— С кого? — каза тя. Изглеждаше озадачена.
	— Мъжът, с когото съпругът ви е ходил на пещерни експедиции.
	— Знам кой е. Разбира се, че знам за кого говорите. Защо ме питате за него?
	— Госпожо Ричардсън, не искам да ви тревожа, но той е загинал миналата събота… един ден преди убийството на Ричард Прайс.
	Тя не беше разтревожена. Беше шокирана.
	— Грегъри е мъртъв?
	— Паднал под един влак — казах аз и мигновено ми се прииска да не го бях правил, тъй като си навлякох още един смъртоносен поглед на Хоторн.
	— Не сте ли чели във вестниците?
	— Почти не чета вестници. Всичко изглежда толкова безнадеждно. Понякога гледам новините по телевизията, но не съм видяла нищо. Е, вероятно не биха го отразили, нали? Ако един обикновен човек падне под влака…
	— Не съм съвсем сигурен, че е паднал — каза Хоторн.
	Седеше с напълно изправен гръб и раздалечени крака, вперил поглед в нея с една усмивка, която можеше и да мине за съчувствена. Възкъсо подстриганата около ушите му коса, в съчетание с черния костюм и вратовръзката, му придаваше едновременно невинен и агресивен вид.
	— Моля? Не разбирам…
	— Той не е ли идвал тук?
	— Не. Току-що ви казах. Аз също не бях тук. Излязох в четири и половина. Не. Искам да кажа в три и половина. Не нам какво искам да кажа… Постоянно се обърквам! Беше три и половина и отидох да пазарувам в „Брент Крос“. Взех Колин със себе си. Расте много бързо и трябваше да му купя нов футболен екип. Какво ви кара да мислите, че Грегъри е идвал тук?
	— Едно от последните неща, които е направил, преди да умре, е било да изпрати на съпругата си селфи от Хорнси Лейн.
	Давина се замисли над думите му.
	— Тази улица е съвсем наблизо — съгласи се тя. — Нямам никаква представа какво е правил там. Доколкото знам, той все още живееше в Йоркшир — Давина поклати глава. — Не се бяхме виждали и чували от шест години. След дознанието той ми изпрати съболезнователно писмо, но с изключение на това не сме поддържали никакъв контакт — и честно казано, не съм сигурна, че бих искала да идва у нас. Вече ви казах. Ричард не беше виновен за случилото се през онзи ден, когато Чарли загина. Но за Грегъри Тейлър се предполагаше, че трябва да е бил водач на експедицията. Тъкмо той е решил, че трябва да тръгнат, въпреки че прогнозата е предвиждала валежи. Не мисля, че щях да имам какво да му кажа.
	— Тогава защо е бил на Хорнси Лейн?
	— Нямам никаква представа. Съжалявам, че си изгубихте времето с идването си тук днес. Можех да ви го кажа и по телефона. Не съм го виждала.
	Не си бяхме изгубили времето. Нямах търпение да разкажа на Хоторн за онова хайку.
	Хоторн взе шлифера си и се изправи.
	— Благодаря ви, че ни приехте — каза той.
	После, сякаш току-що му беше хрумнало, продължи:
	— Съжалявам, че ви задавам този въпрос, госпожо Ричардсън, но трябва да ми отговорите. Какви точно са вашите взаимоотношения с Ейдриън Локуд?
	Тя се изчерви, точно както по време на първата ни среща с нея, но този път по-скоро от гняв, отколкото от неудобство.
	— Господин Хоторн, наистина не виждам как това ви влиза в работата. Ейдриън е мой клиент, който се превърна в мой приятел. Добър приятел. Аз се опитвах да го подкрепям. Процедурата по развода беше много стресираща за него и той беше страшно ядосан на Ричард. Идваше у дома, за да се поуспокои. Това е всичко, наистина. Гледаше на мен като човек, на когото можеше да има доверие.
	— Защо е бил ядосан на Ричард Прайс?
	— Така ли се изразих? Нямах това предвид. Беше ядосан заради всичко, свързано с развода… че се проточи толкова… заради Акира. Знаеше, че е сгрешил, като се е оженил за нея, и… Наистина трябва да разговаряте с него за това. Не с мен. Не мисля, че е редно да го обсъждам зад гърба му.
	Това беше всичко. Тя ни изпрати до вратата и след няколко секунди отново се озовахме на улицата, на път за метростанция „Хайгейт“. Веднага щом останах насаме с Хоторн, аз му разказах за случилото се. Струваше ми се, че числото 182, нарисувано на стената в „Дирята на чаплата“, неминуемо беше свързано със стихотворението. Аз му го издекламирах, като наблегнах на третия стих.
	— „_Присъдата е смърт_.“ Тя казва, че трябва да го убие, защото не може да понася повече да живее с него. Знам, че е безумие, но тя е искала целият свят да знае какво е възнамерявала да направи.
	Хоторн изглеждаше недоверчив.
	— Кога е била издадена книгата?
	— Не знам. По-рано тази година.
	— Значи може да е написала стихотворението много отдавна.
	— И все пак тя е била омъжена за Локуд. И все пак го е мразела.
	— Но тя не е убила Локуд. Убила е Ричард Прайс. Поне така предполагаш ти.
	— Написала е стихотворение за смъртта. И виж само втория стих! Може би съда, за който говори, е нейният развод.
	— Е, нека ти кажа едно — дъждът се усилваше. Хоторн облече шлифера си. — В нощта на убийството Акира не е била нито в Линдхърст, нито някъде там наблизо. Тя ни излъга.
	— Откъде знаеш?
	— От записите на охранителните камери на бензиностанция „Уелкъм Брейк“ във Флийт. Изобщо не е била там. И от базата данни на АРРН за шосе М27 и магистрала A31.
	— Какво е АРРН?
	— Автоматично разпознаване на регистрационни номера. Госпожа Ано кара ягуар „Ф-Тайп“ с подвижен покрив. И по двата пътя има камери и освен ако не е изминала цялото разстояние офроуд, от нея няма и следа.
	— Следовател Гръншоу ли ти каза това?
	— Точно така.
	Това ме учуди. Гръншоу ненавиждаше Хоторн. Беше му позволила да присъства на няколко разпита — вероятно защото я бяха принудили — но би ли споделила с него данни от АРРН? Съмнявах се. От друга страна, как иначе би могъл да се е сдобил с тази информация?
	— Освен това Гръншоу е разговаряла с учителя по йога — продължи Хоторн. — Собственикът на вилата. Първоначално казал, че е дал на Акира да я ползва, но след като го притиснала, веднага признал, че не знае дали наистина е ходила там или не.
	Какво тогава означаваше това? Изведнъж започна да изглежда, че целият случай нямаше никаква връзка с Дългата дупка в Йоркшир. Бяхме се върнали обратно към развода на съпруга и съпругата, хванали се за гушите. И адвоката, застанал между тях.
	— Ами онова хайку? — попитах аз.
	— Как точно попадна на него?
	Той вдигна ръка и ме накара да замълча, преди да успея да проговоря.
	— Тони, направи ми една услуга. Напиши главата. Така е най-лесно. Опиши какво се случи, когато отиде у госпожа Ричардсън — без мен — и може би ще успея да разбера какво се е случило в действителност.
	— Не обичам да пиша безразборно.
	— Не се тревожи. Няма да чета другото.
	Бяхме стигнали до ескалаторите. Няколко души се качваха нагоре, но само ние се спускахме надолу, както ми се струваше на мен, към земните недра.
	— Да не забравиш за литературния клуб — каза Хоторн.
	— Кога е?
	— В понеделник вечерта.
	— Съжалявам. В понеделник съм на театър.
	— Но ти каза, че ще дойдеш. Какво щеше да гледаш?
	Очевидно в неговото съзнание възможността вече беше в минало време.
	— „Призраци“.
	Бях се сдобил с билетите особено трудно. Ричард Еър поставяше Хенрик Ибсен в „Алмейда“. Той поклати глава със съжаление.
	— Е, вече им обещах. Ще се наложи да го пропуснеш.
	Останах на мястото си, няколко стъпала зад него. Не се движех, а потъвах все по-надолу сред сенките. Помня как си казах, че ще го напиша в главата за Хоторн, точно накрая. Чувствах се точно така.


>	13.
>	„Бери Стрийт“

	Кой беше Майк Карлайл?
	Посветих един час на ровене в интернет, но не успях да открия нищо във връзка с мъжа, който беше влязъл в хотела на гарата в Рибълхед. На възраст беше колкото Хоторн — може би с няколко години по-млад — и освен ако не е бил там на почивка, което ми се струваше малко вероятно за края на октомври, сигурно живееше в Йоркшир Дейлс. С какво се занимаваше тогава? Земеделие? Нещо свързано с туризъм? Разбира се, името му можеше да се изписва _Carlyle_, но и _Carlisle_. Написах името по втория начин и потърсих отново. Майкъл Карлайл. Майк Карлайл. Търсачката ме препрати към „ЛинкдИн“, „Фейсбук“, „Туитър“, една компания за продажба на канцеларски принадлежности в Манчестър и към дирекция „Мисионерска дейност“ на една баптистка църква във Виктория, Австралия. Разгледах няколко десетки снимки, но на никоя от тях не видях мъжа, когото бях срещнал.
	Не можех да спра да мисля за случката. Тя явно имаше нещо общо със странното настроение на Хоторн и с напрежението му, когато напуснахме Лондон. Карлайл беше доста сигурен, че познава Хоторн, но го беше нарекъл „Били“. Познаваше го от някакво място на име Рийт — едно селце в близката долина Суейлдейл и „прочуто средище на ръчното плетиво и местната оловна индустрия“, както услужливо ме информира „Уикипедия“. Хоторн не се беше държал просто отбранително, а почти грубо. Нямаше как да бъда сигурен, но ми се струваше доста вероятно „Били“ да беше излъгал „Майк“. Те се бяха познавали.
	Умувах над това, когато телефонът звънна. Беше Хоторн, който искаше да си уговорим среща пред галерия „Бери Стрийт“ в Мейфеър — където работеше Стивън Спенсър.
	— След това може да отидем в Мерилебън — каза той.
	— Какво има в Мерилебън?
	— Акира Ано ще говори в една книжарница.
	Дочух шумолене на хартия, докато обръщаше някаква страница.
	— „Жените и масовото унищожение: сексуално обективизиране и полово кодиране във войната в съвременния свят“.
	— Звучи забавно — казах аз.
	— Може да поговорим и с нея и ако извадиш късмет, да ти даде автограф на книгата с хайку.
	Той прекъсна връзката.
	Следващите няколко часа прекарах в работа. Отидох да се разходя. Нахвърлях една чернова на главата, която Хоторн искаше. Знам, че всичко това звучи малко скучно, разказано по този начин, но се опасявам, че доста точно описва живота ми като писател. Поне половината част от деня прекарвам сам и в тишина. Прескачам от проект на проект, като изливам хиляди думи — първо с химикалка, а след това на компютър — върху страницата. По тази причина обичам да пиша за Алекс Райдър. Дори да не ми се случват никакви приключения, поне мога да си ги измислям.
	Докато пишех за Хоторн, не изпитвах чак такова удовлетворение. Бях се превърнал в пленник на обстоятелствата. Би ми доставило удоволствие да мога да започна някоя глава с нещо изненадващо: Давина Ричардсън в леглото с Ейдриън Локуд, например. Или как Сюзан Тейлър, облечена в черно, пътува с лимузина за погребението на съпруга си в Йоркшир Дейлс, а кортежът бавно се носи по онези лъкатушещи провинциални пътища. Би било истинско предизвикателство да си представя, че се намирам в Дългата дупка, докато описвам последните мигове на давещия се Чарли Ричардсън. Или пък можех да се превърна в невидим наблюдател в стаята в онзи момент, когато убиецът е замахнал с бутилката към Ричард Прайс. За съжаление не можех да се възползвам от нито една от тези възможности. Имах на разположение единствено фактите. Работата ми беше да следвам работата на Хоторн, да записвам въпросите му и от време на време да се опитвам, без особен успех, да разгадавам значението на отговорите. Всъщност беше доста обезсърчаващо — не толкова писане, колкото записване.
	Въпреки това бях доволен, че имам повод да изляза от къщата. Взех метрото до Грийн Парк и оттам отидох пеша до Мейфеър. Този път Хоторн беше пристигнал преди мен. Чакаше ме пред една галерия, която се намираше в малка, елегантна сграда — от онези, които те предупреждават да стоиш настрана, освен ако не си фрашкан с пари. Името на галерията беше изписано с дискретни букви и на витрината имаше само три произведения, без цени. Разпознах една творба на Уодсуърт и една на Пол Наш — приятен акварел, на който бе изобразен плаж, покрит с чакъл. Стъклената врата беше заключена, но от другата й страна имаше един асистент, който натисна някакво копче, чу се звън и вратата се отключи.
	— Мога ли да ви помогна? — попита той.
	Беше от Близкия изток, с много тъмна кожа и смолисточерна брада. Наближаваше трийсетте и беше облечен със скъп, ушит по поръчка костюм, в пълен контраст с конфекцията на Хоторн, но без вратовръзка. Носеше златна верижка на шията си и златна халка на средния пръст на лявата си ръка.
	Излишно е да казвам, че _Хоторн_ мигновено започна да се държи неприятно с него.
	— Кой сте вие? — попита той със заповеднически тон.
	— Простете? — мигновено се обиди асистентът.
	— Бих искал да говоря със Стивън Спенсър.
	— Господин Спенсър е зает.
	— Всичко е наред, Фараз. Тези хора са мои познати.
	Спенсър се беше появил от някакъв офис в дъното и крачеше по плътния килим, който поглъщаше всеки звук. Той също беше облечен с костюм и изглеждаше много по-добре от последния път, в който го бях видял. Косата му беше грижливо оформена и гладко избръснатото му лице излъчваше розовината, типична за човек, току-що излязъл от банята.
	— С какво мога да ви бъда полезен? — попита той. — Предполагам, че не сте дошли заради изкуството.
	Той се държеше сдържано с нас и аз разбирах защо. Последният път, когато се бяхме срещнали с него, го бяхме видели в най-уязвимия му вид, облян в сълзи, и Хоторн не се беше отнесъл никак съчувствено. Дори сега помежду им се усещаше надигаща се враждебност. Хоторн беше хомофоб. Това беше най-неприятната му черта. Сигурен съм, че Спенсър я беше доловил.
	— Искам да знам къде беше миналия уикенд — каза Хоторн.
	Гласът и изражението му бяха безпощадни.
	Спенсър се обърна към своя асистент.
	— Фараз, защо не влезеш в офиса?
	— Стивън…
	— Всичко е наред.
	Спенсър изчака другия мъж да си тръгне и след това отговори:
	— Вече ви казах.
	— Вече ни излъга. Разговарях с майка ти в дома за възрастни хора „Сейнт Осит“ във Фринтън. Тя не си спомня да си я посещавал.
	Спенсър се наежи.
	— Майка ми страда от Алцхаймер в доста напреднала фаза. Понякога не може да си спомни дори кой съм.
	— Всички медицински сестри там също ли страдат от Алцхаймер? Защото нито една от тях не помни да те е виждала там.
	Мислех си, че Спенсър ще започне да отрича, но той беше прекалено умен, за да го направи. Вместо това се замисли за миг, после повдигна рамене.
	— Добре. Излъгах ви.
	— Бил си с гаджето си, Фараз. Откъде е той между другото? Иран?
	— Да. От Иран е. Но защо мислите, че…
	— Спенсър, моля те да не ме правиш на идиот. Това е разследване на убийство и точно в този момент можеш да бъдеш арестуван за възпрепятстване на полицейски служител при изпълнение на задълженията му.
	— Вие не сте полицейски служител.
	— Ти излъга инспектор Гръншоу и със сигурност не искаш да си имаш проблеми с нея!
	Това беше напълно вярно, знаех го от опит.
	— Твоят ирански приятел използва много характерен афтършейв, а в колата ти вонеше на него — каза Хоторн и подуши въздуха. — Ти също миришеш на него. Не си губиш времето след смъртта на съпруга си, а? Той вече нанесе ли се у вас в Хампстед?
	— Не!
	— Но Ричард Прайс ви е разкрил, нали? Щял е да сложи край на брака, на вашето споразумение или както там го наричате, нали? Искал е да се изнесеш.
	— Това не е вярно! Кой ви го каза? — Спенсър беше присвил очи. — Оливър Мейсфилд ли?
	— Да, в интерес на истината.
	Хоторн продължи, преди Спенсър да успее да го прекъсне:
	— Съдружникът на покойния ти съпруг освен това е изпълнител на неговото завещание. Той всъщност беше много дискретен, но все пак спомена, че двамата са обсъждали съдържанието му едва преди няколко седмици. Има само една причина човек да говори за завещанието си — ако иска да го промени. И като вземем предвид, че ти и Давина Ричардсън сте главните лица, които ще се облагодетелстват от него, както и факта, че тя не е направила нищо, с което да го ядоса, а ти си лудувал всеки уикенд с онзи Али Баба вътре…
	Той посочи с палец назад към офиса, а аз затворих очи и мислено добавих обвинението в расизъм към списъка на недостатъците в характера на Хоторн.
	— … не беше никак трудно да отгатнем, че ви е надушил и се е канел да направи нещо по въпроса.
	— Телефонният разговор, който си провел с Ричард в осем часа събота вечерта, е бил локализиран в Чизик, където по една случайност живее твоето приятелче Фараз Делиджани. Това вече е известно на Кара Гръншоу и аз се чудя, че още не те е посетила. Така че, преди това да се случи, най-добре ми разкажи какво си правил — без колоритните подробности, ако не възразяваш — и ако имаш късмет, може да ме убедиш, че не си се промъкнал обратно в дома си, за да извършиш убийството.
	— Не съм убил никого!
	На един рафт имаше бутилка газирана минерална вода. Спенсър се приближи до нея и отвъртя капачката. Разнесе се свистене. Той си наля вода в една стъклена чаша.
	— Ние с Ричард имахме проблеми. Така е. Бяхме обсъждали възможността да прекараме известно време разделени. И да — през уикенда бях заедно с Фараз, в апартамента му в Чизик. Много хора ни видяха. В неделя отидохме да вечеряме в един ресторант на име „Л’Оберж“ на Ъпър Ричмънд Роуд.
	Той извади портфейла си и подаде на Хоторн една хартийка.
	— Това е касовата бележка, но ако желаете, можете да ги попитате. Седяхме на една маса до прозореца.
	— Ще ги попитам — каза Хоторн и взе касовата бележка.
	— Това може и да ви изненада, господин Хоторн, но аз много обичах Ричард и не бих направил нищо, с което да го нараня.
	— Освен да спиш с разни мъже зад гърба му.
	— Имахме либерален брак. Позволявахме си авантюри. И ако Ричард е щял да променя завещанието си, вероятността да е искал да премахне от него Давина е също толкова голяма.
	— Защо би направил подобно нещо?
	— Няма значение.
	Личеше си, че Спенсър беше казал повече, отколкото бе възнамерявал, и вече съжаляваше, че го е направил.
	— По-добре ще е да ми кажеш — настоя Хоторн.
	— Добре — съгласи се Спенсър намръщено. — Ако наистина трябва да знаете, тя го изтощаваше… с всичките си изисквания. Той й помогна да устрои бизнеса си. Той плати за частното образование на сина й. Постоянно ходеше у дома им, изслушваше проблемите й. Тя го тормозеше да й намира все повече и повече клиенти, нуждаещи се от специалист по вътрешно обзавеждане, а честно казано, той дори не харесва особено нейния вкус. Всичкото онова червено и жълто, и онова ужасно зелено. „Отровно зелено“, така го наричаше той! Отчаяно копнееше да я разкара от живота си, но не можеше, заради случилото се в Йоркшир. Лично аз така и не разбрах какво общо имаше той. Не е като да е станало по негова вина. Казвах му да я прати по дяволите — и може и да го е направил. Може би най-сетне е успял да се отърве от нея.
	— Мислиш ли, че тя го е убила? — попита Хоторн, малко по-внимателно.
	Спенсър поклати глава.
	— Не. Вече ви казах. Убила го е Акира. Аз бях в ресторанта, когато тя го заплаши, и чух какво му каза със собствените си уши. А имаше и нещо друго…
	Той замълча театрално и аз за първи път се огледах наоколо: платната с маслени и водни бои, изложени по стените, всяко от които старателно усамотено под насочен сноп светлина. Галерията би била идеален декор за снимачна площадка.
	— Ричард я беше надушил — продължи Спенсър. — Той ми каза, че е наел фирма, която да разследва финансите й. Трябва да говорите с Греъм Хайн от „Навигант“ — заминават се с бизнес управление. Той е специалист по финансови разследвания, който работеше за Ричард, и беше открил, че Акира притежава дружество с ограничена отговорност и допълнителни доходи, за които никой не знаеше нищо. Ричард смяташе, че се занимава с нещо незаконно.
	— Какво например?
	Всъщност ние вече знаехме това. Оливър Мейсфилд ни го беше казал, макар да се беше изразил доста по-завоалирано.
	— Не ми каза. Но тя беше направила всичко по силите си да го запази в тайна, и може би това щеше да се отрази на развода. И двете страни са длъжни да предоставят информация за имуществото си, а той знаеше, че тя лъже.
	Хоторн си отбеляза това наум. Никога не записваше нищо. Притежаваше изумителна памет — и разбира се, разполагаше с мен.
	— Защо не ми каза това по-рано? — попита той.
	— Когато се видяхме в Хампстед, бях разстроен и не мислех трезво. Затова излъгах и за Фараз. Не исках да го въвличам във всичко това, но всъщност наистина няма какво да крия. А сега, ако не възразявате, си имам работа.
	Спенсър се отправи с леки стъпки към офиса. Хоторн не се опита да го спре.
	Когато излязохме обратно на улицата, аз се нахвърлих върху него.
	— Не може да се държиш по този начин! — възкликнах. — Онова, което се случи вътре… шегичката с Али Баба, цялото ти поведение. Не може да говориш така!
	— Направих, каквото беше необходимо.
	Както никога, Хоторн беше изненадан.
	— Трябваше да му вляза под кожата, Тони. Не разбираш ли? Той си седи в лъскавата си галерия, заобиколен от произведения на изкуството за милиони лири. И ни лъже! И си мисли, че ще му се размине. Аз трябваше да го пречупя, и точно това направих.
	— Но аз не мога да напиша подобни неща в книгата — казах аз.
	— Защо не?
	— На хората няма да им хареса.
	Замълчах, преди да добавя:
	— Няма да харесат теб.
	Това го разтърси. За един кратък миг зърнах неговата уязвимост и детето, което някога е бил, като проблясък в погледа му. Преди да успее да се сдържи, той ме попита:
	— А ти харесваш ли ме?
	Не бях сигурен какво да му отговоря.
	— Не знам — заекнах накрая аз.
	Той ме погледна.
	— Не ми трябваш, за да ме харесваш, мамка му. Трябваш ми, за да напишеш проклетата книга.
	Стояхме там, вперили поглед един в друг. Нямаше какво повече да си кажем.


>	14.
>	Книжарница „Донтс“

	„Донтс“ е една от любимите ми книжарници в Лондон. Намира се по средата на Мерилебън Хай Стрийт, която притежава свое собствено старовремско очарование; носи по-скоро атмосферата на жилищен квартал, отколкото на търговско средище. Всеки път, когато вляза вътре — а книжарницата не се намира твърде далеч от дома ми, — имам чувството, че съм се върнал назад във времето, в един по-цивилизован град. (По Чаринг Крос Стрийт преди беше същото, но високите наеми пропъдиха повечето антикварни книжарници оттам.) Всъщност книжарницата заема едновременно номер 83 и 84, като двете помещения са свързани с две врати и два коридора, по един от всяка страна на касата, която представлява своеобразен остров помежду им. Интериорът създава усещане за методистка църква със своите островърхи прозорци, замрежени с красива решетка от каменни изваяния. Книгите са подредени върху дървени рафтове и за по-интересно не са разделени по автор или тематика, а по националност. Всичко тук изглежда много тясно. По-навътре, някъде по средата, едно стълбище се спуска надолу към подземния етаж. От другата страна на стълбището се образува продълговато помещение, в което канят автори да представят книгите си. Мен самия са ме канили веднъж или два пъти.
	Там щеше да говори Акира Ано в шест и половина същата вечер. Двамата с Хоторн бяхме пристигнали навреме, за да си намерим две свободни места в дъното. Беше ми любопитно да видя колко спокойно се чувстваше той в книжарницата; несъмнено много повече, отколкото в Йоркшир. Когато седнахме, беше в изключително добро настроение и това ми напомни, че беше член на литературен клуб — клуб, към чиято сбирка щях да се присъединя в понеделник вечерта. От доста време не бях чел „Етюд в червено“. Щеше да се наложи да й отделя няколко часа в неделя.
	За събитието на Акира бяха дошли стотина души и всички места бяха запълнени. В дъното имаше правостоящи. Когато тя най-сетне се появи и закрачи покрай публиката, ръкоплясканията бяха бурни и въодушевени. Бях доста изненадан. Тя нямаше нова книга и реално нямаше никаква причина нито тя, нито публиката й, да бъдат тук. А темата на разговора определено не би ме накарала да изляза от дома си в ужасна ноемврийска вечер като тази.
	Разговорът с авторката се водеше от слаб мъж със сплъстена черна коса, очила с черни рамки, черно сако и черно поло — преподавател в някаква школа по ориенталски и африкански филологии, чието име не успях да чуя. В продължение на почти един час той говори с нея за предишния й роман, „Леден полъх в Хирошима“. Главната героиня, корейка от публичен дом на име Юнг-сун, намира избавление в дните след пускането на атомната бомба, за да умре няколко глави по-късно от левкемия. Знаех за какво се разказва в книгата от краткото описание на задната корица и през следващите четирийсет минути не слушах особено внимателно, но все пак успях да запиша някои от нещата, които каза тя.
	— Сексуализирането на ядрения арсенал като литературен похват е, разбира се, очевидно. Не е случайно, че прякорите на първите две бомби в армията са били мъжки — „Дебелака“ и „Малчугана“ — а имената на бомбардираните градове им придават типично женско звучене, в частност безгласната фонема в началото на „Хирошима“. Както обясних, донякъде използвам сцената с изнасилването на Юнг-сун в началото на книгата, за да изградя предварителна представа за историята, което ще последва. Историята или в този случай нейната история. Но смятам, че трябва да бъдем много внимателни. Твърде дълго сме позволявали теми като разпространението на ядрените оръжия и атомната стратегия да бъдат обсъждани от гледната точка на държавността и от перспективата на доминиращия мъж. Ако приемем омъжествената идентичност на дискусията, то става по-трудно да я поставим под въпрос. Не можем да позволим на политиката да се превърне в полово йерархичен дискурс, защото езикът може твърде лесно да повлияе на начина, по който разсъждаваме.
	Всичко това може и да е вярно, но се опасявам, че влезе през едното ми ухо и излезе през другото. Не успях да се заинтригувам нито от смисъла в думите на Акира, нито от начина, по който говореше. Много тихо и без почти никаква емоция, така че ако речта й беше трансформирана в една от онези вълнови диаграми, които показват по медицинските сериали, щеше да прилича почти на права линия.
	На публиката страшно й хареса. Онова изречение за безгласната фонема дори предизвика смях, а човекът от университета кимаше толкова силно, че едва не му паднаха очилата. Няма по-самотно място на света от публика, сред която ти си единственият, който не си прекарва добре — често се чувствам по подобен начин в театъра — и бях доволен, когато първата част приключи и Акира започна да отговаря на въпроси на присъстващите. Междувременно Хоторн (който през цялото време гледаше безизразно) ме сръчка и посочи към две места на четири или пет реда пред нас.
	Усетих как стомахът ми се свива, когато разпознах инспектор Кара Гръншоу и нейният колега с коженото яке. Те също бяха дошли на беседата и вероятно възнамеряваха отново да разпитат Акира, след като тя свърши. Тревожех се, задето не ги бях информирал, че ние също ще присъстваме. Боях се да не би в мига, в който ме видеха, да си кажат, че не съм спазил своята част от уговорката, която ме бяха накрали да приема насила. И нещо по-лошо — какво щях да правя, ако Гръншоу споменеше за скорошния ни телефонен разговор пред Хоторн?
	Облян в студена пот, едва изчаках да приключи частта с въпросите и отговорите, почти без да чуя нищо. Винаги съм се възхищавал на писателките феминистки, от Вирджиния Улф до Дорис Лесинг и Анджела Картър, но характерната интроспективност на Акира, лишена от чувство за хумор — заедно с обожанието на публиката — не можа да ме разчувства. Най-сетне се чуха ръкопляскания, беше обявено, че Акира ще разписва книги, включително новата си стихосбирка с хайку, и всички станаха на крака. Хоторн и аз останахме по местата си и наблюдавахме как се образува къса опашка. Колкото и да бяха ентусиазирани, не много от хората останаха, за да си купят книги — но пък се предполагаше, че вече са го направили. Гръншоу и нейният приятел Дарън седяха на местата си с гръб към нас. Зачудих се дали знаеха, че сме тук.
	Изчакахме всички да си тръгнат, после тръгнахме напред и стана така, че четиримата се спуснахме към Акира едновременно, сякаш да я приклещим от двете страни. Когато ни видя, тя видимо се разтревожи, лепна по една формална целувка на двете бузи на лектора и набързо го изпрати да си върви. Гръншоу забеляза Хоторн и се обърна първо към него.
	— Не очаквах да те видя тук.
	Тя погледна към мен и блясъкът в очите й недвусмислено ми подсказа, че гласът й умишлено беше прозвучал толкова жлъчно.
	— Нямате против да се присъединим към вас, нали? — попита безизразно Хоторн.
	— Разбира се, че не.
	После тя насочи вниманието си към Акира.
	— Госпожо Ано, трябва отново да поговорим с вас. Ако не възразявате.
	— Има ли някакво значение какво мисля?
	— По-скоро не. Къде можем да отидем?
	Един от служителите в книжарницата ни заведе на долния етаж. Не беше напълно уединено, но в една закътана ниша имаше ратанова маса и няколко стола и поне беше малко по-тихо. Гръншоу дойде сама, Дарън остана горе. Хоторн седна до нея, с лице към Акира, която седна със скръстени крака и започна да гледа кръвнишки зад цветните си очила. Аз се облегнах на Западна Африка, пред мен беше Южна Африка, а в края на отсрещния коридор беше Италия. Тук долу почти нямаше естествена светлина. През стъклените тухли на тавана неясно се виждаше мястото, където току-що се беше провела беседата на Акира.
	Щом се настанихме, Гръншоу започна с очевидния въпрос, който я беше довел тук:
	— И така, къде бяхте в събота вечерта, госпожо Ано?
	— Казах ви… — започна тя.
	— Знаем, че не сте били във вила „Гласхейс“ в Линдхърст. Наистина ли мислехте, че няма да проверим казаното от вас?
	Акира вдигна рамене, сякаш да покаже, че точно така си е мислела.
	— Давате ли си сметка, че даването на лъжливи показания пред полицейски служител при разследване на убийство е много сериозно престъпление?
	— Не съм ви излъгала, госпожо инспектор. Водя много динамичен живот. Понякога ми е трудно да си припомня всичко.
	Това не беше вярно. Тя дори не се постара гласът й да прозвучи искрено.
	— В такъв случай къде бяхте?
	Акира примигна няколко пъти, след което ме посочи с пръст.
	— Няма да говоря пред него. Той е комерсиален писател. Няма работа тук.
	Никога не бях чувал някой да накара думата „комерсиален“ да прозвучи толкова мръсно.
	— Той няма да ходи никъде — каза Хоторн.
	Бях изненадан, че застана на моя страна, но от друга страна, разбира се, той щеше да иска да запиша какво се е случило.
	— Къде бяхте? — повтори въпроса Гръншоу.
	Бях доста изненадан, че не се опита да се отърве от мен.
	Акира също беше разбрала, че няма да постигне своето. Тя отново вдигна рамене.
	— С една приятелка. В Лондон.
	— И как се казва вашата приятелка?
	Акира отново се поколеба и аз се зачудих какво ли се опитваше да прикрие толкова отчаяно. Но нямаше избор.
	— Доун Адамс.
	Това беше издателката, с която беше вечеряла в ресторанта, когато беше заляла Ричард Прайс с вино.
	— Били сте заедно през целия уикенд?
	— Не. В неделя. Тя живее в Уимбълдън.
	Последната информация тя сподели неохотно, сякаш така щеше да се отърве от Гръншоу. Но инспекторката едва сега започваше.
	— В колко часа пристигнахте? В колко часа си тръгнахте?
	Акира въздъхна злостно. Предпочиташе да отговаря на въпроси за безгласни фонеми. Зачудих се дали двете с Доун Адамс не бяха любовници, макар да смятах, че би споделила подобна информация напълно доброволно. Въпреки това несъмнено имаше нещо, което тя не искаше да научим.
	— Пристигнах може би към шест часа. Тръгнах си на следващия ден.
	— Прекарали сте там нощта?
	— Говорихме си. Пихме твърде много. Не исках да шофирам. Затова тя ми предложи да остана.
	— Предполагам, давате си сметка, че ще поискаме госпожа Адамс да потвърди това.
	— Не ви лъжа! — намръщи се Акира. — Не ми е приятно да ви разказвам за личния си живот. Особено пред него.
	Онзи пръст, със своя дълъг, остър нокът, отново бе насочен към мен.
	— Тя ми е приятелка. Това е всичко. Разведе се миналата година и сега живее сама.
	— Развела се е в съда?
	— Да.
	— Кой я е представлявал?
	— Не знам.
	— Кой е представлявал бившия й съпруг?
	Последва дълго мълчание. Акира наистина не искаше да ни каже.
	— Ричард Прайс.
	Не ми се искаше да го призная, но инспектор Гръншоу беше уцелила в десетката. Две жени — едната писателка, а другата издателка — се бяха изправили срещу един и същ адвокат. Поне една от двете е била притисната до стената от него и е заплашила да го убие. А сега другата й осигуряваше алиби.
	Успях да привлека погледа на Хоторн и безмълвно го _подканих_ да я попита за единственото, което исках да разбера. Както никога той склони.
	— Наскоро започнах да чета стиховете ви — обърна се ведро той към Акира.
	Акира може би беше поласкана, но не каза нищо.
	— Заинтригува ме едно ваше хайку…
	— Ти занасяш ли се? — тросна се Гръншоу.
	— Хайку номер едно осем две.
	Това я изненада. Тя изчака Хоторн да продължи, но всъщност аз бях онзи, който го издекламира.
	— „_Чувам как дишаш/ Всяка дума от теб — съд/ Присъдата е смърт_.“
	— Какво означава това? — попита Хоторн.
	— Какво мислите, че означава? — отвърна Акира с въпрос.
	Хоторн вдигна рамене, невъзмутим.
	— Би могло да означава много неща. Ако е написано за Ричард Прайс, би могло да означава, че не ви е харесало онова, което е говорел за вас. Щял е да говори лъжи за вас пред съда. Това ни казахте вие. Затова сте решили да го убиете.
	Последва кратко мълчание. После Акира се изсмя. Беше странно, защото в гласа й нямаше и капка веселие. Ако беше стиснала стрък коприва и беше ахнала от болка, щеше да прозвучи почти по същия начин.
	— Не сте разбрали нито дума от стихотворението ми — каза тя.
	После се обърна към мен:
	— Ако ще цитирате творбата ми, поне може да я запомните правилно!
	Явно беше доволна от себе си, че е спечелила точка.
	— Наистина ли трябва да ви се обясни? — продължи тя. — Хайкуто не беше за Ричард Прайс. Написах го още преди да знам за неговото съществуване. Беше за брака ми. Написано е за Ейдриън Локуд. Аз му го прочетох! Той беше онзи, който ме унижаваше със своя егоизъм и безразличието си към нуждите ми. Художествената метафора е съвсем очевидна.
	Ноздрите й пламнаха.
	— Първият стих има сексуален смисъл. Това е препратка към Клавдий и Гертруда. Той лежи до мен в леглото — толкова близо, че усещам дъха му. Не е важно просто какво казва. А какво представлява. Осъзнала съм, че с втория си брак съм се затворила в една килия, осъдена на смърт. Използвам думата „съд“ двусмислено. Говоря за всекидневното си страдание, но също и за факта, че аз съм законна негова съпруга, че това е моят статут пред съда. И не аз го осъждам на смърт. Всъщност вярно е тъкмо обратното. Умиращата съм аз, въпреки че последният стих е, разбира се, парапросдокия с двупосочността на думата „присъда“ — и загатва, че въпреки всичко срещу мен, аз ще оцелея!
	Всичко това беше изговорено с равен шепот, но при последните три думи, тя повиши тон, добавяйки нотка Глория Гейнър. Гръншоу не прояви никакъв интерес, но въпреки това, Хоторн реши да продължи.
	— Беше ли ви известно, че Ричард Прайс ви е проучвал?
	— Той беше обсебен от мен. Искаше да вникне в същината ми.
	— Нямах това предвид. Наел е специалист по финансови разследвания на име Греъм Хайн, за да проучи финансовото ви състояние. Смятал е, че се опитвате да го измамите.
	— Това е смехотворно.
	— Но е вярно.
	— Нямаше да открие нищо. Нямам какво да крия.
	Но и очите, и устните й бяха присвити, а езикът на тялото й излъчваше желание да се отбранява.
	— Трябва ми телефонен номер, на който да се свържа с Доун Адамс — каза Гръншоу, като отново поведе разпита.
	— Можете да се свържете с нея в „Кингстън Прес“.
	„Кингстън Прес“ беше независима издателска къща.
	Бях бегло запознат с тях.
	— Тя работи там, така ли?
	— Тя е собственичката.
	— Благодаря ви, госпожо Ано.
	Това бяха думи на Гръншоу. Останах с впечатление, че сама е взела решение относно присъдата на Акира, и тя гласеше „невинна“.
	Станахме и се качихме обратно на етажа, който беше на нивото на улицата. Акира вървеше най-отпред, Хоторн до нея, следвани няколко крачки назад от Кара Гръншоу. Аз бях последен и следователно напълно сам, без възможност да помръдна, когато Гръншоу внезапно спря по средата на стълбата и се обърна към мен.
	— Не ми каза, че ще идвате тук — каза тя.
	Тялото й изглеждаше масивно, препречило стълбата, а очите й, зад четвъртитите рамки на очилата й, бяха изключително агресивни.
	Огледах се за Хоторн, но той беше изчезнал напред.
	— Щях да ви се обадя тази вечер — казах аз. — Няма смисъл да си губите времето, като се опитвате да получите информация от мен. Хоторн никога не ми казва нищо.
	— Имаш уши. Имаш очи. Използвай ги.
	Тя ме изгледа кръвнишки.
	— За последен път те предупреждавам.
	— Спрели сте „Войната на Фойл“…
	— Ако откриете кой е убил Прайс преди мен, никога повече няма да заснемеш нито кадър от проклетия си сериал, обещавам ти!
	Тя се завъртя на пети и като заклатушка пред мен облечените си в черно бедра и задни части, се насочи към изхода.
	Мислех си, че приключенията ми в книжарница „Донтс“ са приключили, но ми предстоеше още един неочакван обрат. Дарън ни чакаше да се качим и когато стигнах горе и бързо закрачих към Хоторн, той се блъсна в мен, като едва не ме събори на земята.
	— Извинявай — каза после, като даде ясно да се разбере, че го е направил нарочно.
	Акира Ано стоеше до вратата. Хоторн беше застанал пред касата, а зад нея беше управителката на книжарницата. Вратата към улицата беше отворена, навън отново валеше и дъждът почукваше по прозорците. Не си бях взел чадър. Казах си, че ще трябва да повикаме такси.
	Направих крачка към изхода и точно в този момент, Кара Гръншоу извика името ми, възмутено повишила тон.
	— Извинете!
	Обърнах се.
	— Моля?
	— Няма ли да платите тази книга?
	Каза го толкова силно, че всички в книжарницата трябва да са я чули. Главата ми се завъртя.
	— Не знам за какво говорите.
	— Току-що ви видях да вземате една книга. Прибрахте я в чантата си.
	Наистина носех черната си чанта през рамо. Джил ми я беше подарила за рождения ми ден и почти винаги я вземам със себе си. Беше ли натежала, откакто бях влязъл в книжарницата? Ръката ми се спусна надолу и опипа кожената повърхност. Във външното отделение имаше нещо и забелязах, че закопчалките бяха разхлабени.
	— Не съм… — започнах аз.
	— Мога ли да помогна?
	Управителката на книжарницата беше излязла зад касата. Познавах се с нея от беседите, които бях водил в книжарницата, и тя винаги се беше държала много приятелски — малко приличаше на учителка, с късо подстриганата си сива коса и ясни сини очи.
	— Вие ли сте управителката? — попита я Гръншоу.
	— Да. Аз съм Ребека Льофевр. А вие?
	— Инспектор Кара Гръншоу.
	Тя посочи своя колега и за пръв път каза цялото му име.
	— Детектив Дарън Милс.
	Льофевр ме погледна изумена.
	— Имаш ли нещо против да погледнем в чантата ти? — попита тя.
	Аз погледнах към Хоторн, но той изобщо не се беше разбързал да ми се притече на помощ. Дори изглеждаше, че се забавлява. Вече се досещах какво се е случило. Дарън Милс го беше направил, когато се блъсна в мен в горния край на стълбището. Беше пъхнал някаква книга в чантата ми — за да ме изложи, за назидание, може би дори за да ме арестуват — и най-разумното от моя страна беше просто да не се занимавам с това и да си изляза, или поне да се опитам да обясня. Вместо това, аз отворих чантата си и извадих една дебела книга с меки корици, озаглавена „Възходът на Екскалибур“ — втората от поредицата „Обреченият свят“ на Марк Беладона. Същата онази поредица, от която беше книгата, която си бе купил Грегъри Тейлър в деня на смъртта си. Всъщност книгата беше изложена на видно място върху една маса в началото на книжарницата, а сега се намираше в ръката ми.
	Акира Ано гледаше втренчено книгата, с ужас и погнуса, изписани по лицето й. Трябваха й няколко секунди, за да каже онова, което си мислеше.
	— Той е крадец! — възкликна тя.
	— Не съм крадец… — понечих да се оправдая аз.
	После се обърнах към Милс и го посочих:
	— Това е номер! Той е сложил книгата в чантата ми. Блъсна се в мен, докато се качвах по стълбите.
	Милс примирително вдигна ръце.
	— Защо бих направил подобно нещо? — каза той.
	Лицето на Гръншоу приличаше на буреносен облак.
	— Обвинявате полицейски служител в подправяне на улики?
	— Да! Точно това правя!
	— Давате ли си сметка, че бих могла да ви арестувам?
	Тя се обърна към Льофевр.
	— Искате ли да го арестувам?
	— Един момент, моля.
	Льофевр ме погледна смаяно. Ако по-рано ми беше напомняла на учителка, сега приличаше по-скоро на директорка, предадена от дете, което някога й е било любимец.
	„Ти предаде тази книжарница. Предаде своите читатели. Предаде самия себе си.“ Почти я чувах как го казва. Вместо това чух:
	— Би ли ми я върнал?
	Подадох й книгата. Усещах как бузите ми пламтят.
	— Политиката на „Донтс“ предполага всички крадци да бъдат предавани на полицията — продължи тя. — Трябва да кажа, че съм изненадана и много разочарована, но от полицията ще решат дали да бъде повдигнато обвинение.
	— Не съм го направил! — възкликнах аз.
	Знаех, че прозвуча жалко, но не можах да се сдържа.
	— Но трябва да кажа, че вече не си добре дошъл в тази книжарница, Антъни. Много съжалявам. И мисля, че повече няма да продаваме твоите книги.
	Беше ми дошло до гуша. Наистина не можех да понеса нищо повече. Избутах Хоторн и Акира от пътя си и излязох бързо на дъжда, а погледите им сякаш прогаряха дупки в гърба ми.


>	15.
>	Ром с „Кока-Кола“

	Не се видях отново с Хоторн до понеделник вечерта — когато, вместо да отида да гледам „Призраци“ в театър „Алмейда“, аз натиснах звънеца на „Ривър Корт“, за да отида с него на срещата на литературния му клуб. Поне този път ме очакваше. Обикновено, тоест предишните два пъти, се налагаше да прибягвам до хитрости, за да се добера до апартамента, в който живееше. Бяхме се уговорили да се срещнем в седем часа и идеята беше да отидем заедно до мястото, където се събираше литературният клуб.
	Когато вратите на асансьора се отвориха, той стоеше в коридора и аз се опасявах, че направо ще продължим обратно надолу. Но входната му врата беше отворена и той изглеждаше доста жизнерадостен, когато ме поведе към апартамента си.
	— Как си, Тони?
	— Добре.
	Но не бях, не и след случката в книжарница „Донтс“, и държах той да го знае.
	— Изглежда, че си в кофти настроение. Влез и изпий един ром с „Кока-Кола“. Ще те разведри.
	Почти никога не пия „Кока-Кола“ и не обичам особено ром, но поканата ме заинтригува по много различни причини. Последвах го вътре.
	Апартаментът на Хоторн щеше да ми каже повече неща за него, ако наистина беше негова собственост, но в действителност изглеждаше по абсолютно същия начин, както и единствения път, когато бях влизал вътре. Потискащо оскъдно мебелиран; с прозорци, твърде тесни за прекрасната гледка, която се разкриваше през тях: черните води на Темза във вечерния здрач. Все така нямаше нито снимки, нито цветя, нито разхвърляни вещи… нищо, което да подсказва, че го използва за нещо друго освен сън.
	Ако изключим, разбира се, моделите. По време на първото си посещение бях узнал за любовта на Хоторн към комплектите за сглобяване на модели „Еърфикс“ и макар първоначално да се беше смутил, той беше позволил на вълнението си да се прояви и така двамата бяхме провели един от малкото си разговори, които не се въртяха около престъпления. Всички свободни повърхности бяха покрити с танкове, джипове, линейки, противовъздушни оръдия, бойни кораби, самолетоносачи и така нататък, а от тавана висяха окачени на тел десетки различни самолети. Забелязах същия онзи „Чийфтейн Марк 10“, върху който беше работил последния път, когато бях идвал тук. Беше идеално сглобен, без никакви следи от размазано лепило или грешно положена боя. Сглобяването на тази колекция сигурно му беше отнело хиляди часове. Представях си как Хоторн седи, прегърбен над масата, улисан в работа до късно през нощта. Вероятно това бяха и часове, в които можеше да се откъсне напълно от външния свят.
	Бях го попитал кога е започнал да се занимава със самолетни модели. „Беше ми хоби, когато бях дете.“ Колкото повече време прекарвах с Хоторн, толкова повече подозирах, че като малък бе имал някакво травмиращо преживяване, което бе станало причина да се превърне такъв, какъвто беше като зрял мъж. Нямам предвид просто хомофобията, раздразнителността, отношението му към мен. Работата като детектив, бракът му, раздялата, самотният живот в един празен апартамент, сглобяването на самолетни модели… всичко това ми се струваше породено от една и съща катастрофа, която можеше да се е случила в Йоркшир и да е довела до смяната на името му.
	— Започнал си нов модел — казах аз.
	Беше на масата — спасителен хеликоптер с емблемата на Кралските военновъздушни сили отстрани на корпуса.
	— „Уестланд Сий Кинг“ — каза той. — „Дабъл Ю Ес–61“. Ползвали са го на Фолкландските острови, във войната в Персийския залив, Афганистан… за спасителни операции. Искаш ли нещо за пиене?
	— Имаш ли вино?
	— Не. Имам ром.
	— Добре.
	Хоторн не пиеше. Не ми го беше казвал, но и никога не го бях виждал да употребява някакъв алкохол. Дори в хотела на гарата в Рибълхед той беше пил вода. Последвах го в кухнята, в която се влизаше от дневната през един широк портал. Може да научиш много за някого от кухнята му — но не и от тази. Всичко беше луксозно, съвсем ново и изглеждаше толкова чисто, колкото е било в деня на монтажа. Абсолютно всеки път, когато почиствам у нас, ме хваща срам от кухненската печка, която посреща гостите с овъглените спомени от стотиците пъти, когато сме приготвяли храна. Печката на Хоторн беше чисто нова, със стъклени вратички и сребристи газови котлони, които надали бяха включвани някога.
	И там, върху един мраморен плот, стоеше бутилката с рома, който ми беше предложил. Дали беше отишъл да я купи специално за мен? Казах си, че е по-вероятно някой да му я е подарил, като случая с Ричард Прайс и неговата бутилка вино за 2000 лири. Така или иначе, прозрачният етикет около капачката беше непокътнат. Заедно с единствената стъклена чаша, до която беше поставена, бутилката приличаше на някакъв тотем. Веднага разбрах, че това беше единственият алкохол в къщата и че е бил сложен там само заради мен.
	Хоторн отиде до хладилника и отвори вратата. Небрежно, като се опитвах да не изглеждам твърде любопитен, аз обърнах глава, за да разгледам какво имаше вътре — и не се учудих, когато видях, че вътрешността беше толкова изрядна, колкото и самата кухня. У дома или имаме прекалено много храна, или нямаме никаква, и понякога се хващам как се ровя трескаво в хладилника, за да открия единствената съставка, която ми е нужна. В сравнение с моя хладилникът на Хоторн изглеждаше аскетично. Изглежда ядеше предимно готова храна. Имаше около половин дузина прозрачни пластмасови кутии, подредени една върху друга така прилежно и с толкова много празно място около тях, че изглеждаха доста неапетитно, като произведение на Деймиън Хърст. Чекмеджетата за зеленчуци бяха полупразни, въпреки че през матовото стъкло успях да видя нещо, което ми заприлича на връзка моркови. Това беше хладилник на човек, който почти не се интересуваше от храна. Той изваждаше една опаковка, слагаше я в микровълновата и може би дори не поглеждаше капака, за да види какво ще яде. Хоторн взе една кутийка „Кока-Кола“ от вратата, извади малко лед от хладилната камера и ги донесе на масата.
	— Ти няма ли да ми правиш компания?
	— Имам малко кафе.
	До умивалника имаше една-единствена бяла керамична чаша. По-рано не я бях забелязал.
	Две бучки лед, около два пръста ром, половината кутийка безалкохолно, резен лимон, който беше извадил отнякъде… той приготви питието механично, но го побутна към мен с известна гордост. Отново, както толкова често ми се случваше с Хоторн, той ми заприлича на дете, което си играе на възрастен.
	Той взе кафето си и седна до масата. Аз извадих четири прегънати листа хартия от джоба си и му ги подадох.
	— Ето страниците, които искаше — казах аз, като продължавах да спазвам дистанция.
	— Какви страници?
	— От книгата. Когато се видях с Давина Ричардсън без теб. Каза, че искаш да ги прочетеш.
	— А, да. Вярно — каза той и ги остави настрана.
	Дори не ги разгъна.
	— Можеше поне да ми благодариш.
	Той ме изгледа внимателно — озадачен, че съм толкова раздразнителен. Възможно ли беше наистина да е забравил какво ми се беше случило в „Донтс“?
	— Добре — призна си той накрая. — Настъпил си Кара по опашката.
	— Колко мило от твоя страна, че забеляза.
	Отпих една глътка от чашата и ми се прииска да ми беше предложил чаша вино или джин с тоник.
	— Предполагам, че тя е пъхнала онази книга в чантата ти. Нещо не ми се вярва, че харесваш поредицата „Обреченият свят“.
	— Моля? Ами ако беше Чарлс Дикенс или Сара Уотърс? Мислиш ли, че бих се изкушил да започна да крада от книжарниците?
	— Не, приятел. Нямах това предвид.
	Гласът му вече звучеше извинително, но ми се стори, че все още изглеждаше доста развеселен.
	— Ти май не разбираш. Онова, което се случи в книжарницата, беше ужасно! Това може да сложи край на кариерата ми. Ако стигне до вестниците, с мен е свършено.
	Почти треперех от гняв и възмущение.
	— Така или иначе, не беше тя. Беше нейният колега. Милс.
	— Той също си пада гадняр. Пасват си чудесно. И как успя да ги ядосаш?
	Нямах избор. Трябваше да му обясня какво се беше случило, как инспектор Гръншоу беше дошла в дома и ми се беше нахвърлила.
	— Тя иска да разреши случая преди теб — казах аз. — Иска да й се обаждам и да докладвам за всичко, което знам.
	— Това е абсурдно! — възкликна Хоторн. — Ти не знаеш нищо!
	— Чакай малко…!
	Осъзнах, че ръката ми е започнала да стиска чашата малко по-силно.
	— Може и да не знам кой е убил Ричард Прайс — но все пак ти също не знаеш.
	— Свел съм разследването до двама заподозрени — каза Хоторн, като примигна насреща ми над чашата си с кафе.
	— Кои двама заподозрени?
	— Точно за това говоря. Ти не знаеш. Затова няма как да й кажеш.
	— Аз всъщност й се обадих.
	Макар да бях ядосан, се почувствах длъжен да си го призная.
	— Нямах избор. Тя спря снимките на „Войната на Фойл“. Или поне мисля, че го е направила. Разказах й за пътуването ни до Йоркшир и за убийството на Грегъри Тейлър. Също така й казах, че някой се е вмъкнал в офиса на Ейдриън Локуд.
	Зачаках Хоторн да отговори, а когато не каза нищо, добавих:
	— Трябваше да й кажа нещо. А и тя каза, че вече бездруго е знаела всичко това.
	— Излъгала те е.
	Мислех си, че Хоторн ще реагира малко по-остро, но той остана напълно невъзмутим.
	— Кара Гръншоу и Дарън Милс са пълни малоумници. Срещал съм полицейски кучета с повече интелект от тях двамата. Може да им разкажеш дума по дума за всичко, което сме правили, и те пак ще продължат да обикалят в кръг и да си душат един на друг задниците.
	— Трябва ли да се изразяваш толкова живописно?
	— Ако така ще те оставят на мира, можеш да им се обаждаш всеки ден. Трябваше да ми кажеш за това по-рано. Сериозно, приятел. Ние сме на километри пред тях. Преди тези двамата да се сетят кой е убиецът, ти вече ще си написал книгата и тя ще гние в кашони по мазетата. Точно затова повикаха мен. В полицията знаят, че са стигнали до задънена улица. Имат нужда от помощ и нямат избор.
	Последва дълго мълчание. Аз отпих още няколко глътки. Беше сложил истинска „Кока-Кола“ и беше ужасно сладко. Захар със захар.
	— Наистина ли знаеш кой е убил Ричард Прайс? — попитах го аз.
	Той кимна.
	— Един от двама възможни.
	— Е, подскажи ми поне малко! Аз съм бил навсякъде, където и ти. Виждал съм всичко, което и ти. И въпреки това нямам никаква представа кой е убиецът. Кажи ми поне една улика, която съм пропуснал — една улика, от която всичко ще ми се изясни.
	— Не става така, Тони.
	Виждах, че на Хоторн му се иска да си запали цигара, но не можеше да го направи — не и когато живееше сред чужди вещи и мебели.
	— Казвал съм ти го и преди. Трябва да откриеш формата. Това е всичко.
	Не разбирах какво имаше предвид и се намръщих.
	— Мислех, че и с писането на книги е така. Не започващ ли по този начин… като първо откриеш формата?
	Бях озадачен от думите на Хоторн, защото беше напълно прав. Още в самото начало на творческия процес, когато измислям една история, аз наистина мисля за нея като за нещо с конкретна геометрична форма. Например, сега ми предстоеше да започна работа по „Мориарти“ — продължението на книгата ми за Шерлок Холмс — и ми беше хрумнало, че историята се извърта по такъв начин до самия край, че прилича на лента на Мьобиус. „Домът на коприната“ беше във формата на буквата Y. Един роман съдържа между 80,000 и 90,000 думи и може да бъде разглеждан като форма за желе. Изливаш ги всичките вътре и се надяваш да се стегнат. Но никога не ми беше минавало през ума, че един детектив също може да гледа на работата си по този начин.
	— Добре — казах аз. — И каква точно е формата на убийството на Ричард Прайс?
	— Не само Ричард Прайс е умрял. Не забравяй за Грегъри Тейлър, който е паднал под влака, и че това може да бъде обяснено по три начина.
	— Нещастен случай. Самоубийство. Предумишлено убийство.
	— Точно така. И всяка една от тези възможности променя цялостната форма.
	Главата ми се завъртя от думите на Хоторн. Или може би от рома.
	— Винаги ли си искал да бъдеш детектив? — попитах го аз.
	Въпросът го изненада.
	— Да.
	— От малък?
	Той отново зае отбранителна позиция.
	— Защо ме питаш това? Защо искаш да знаеш?
	— Казах ти. Защото пиша за теб.
	Не бях сигурен дали да се осмеля да му задам следващия въпрос, но моментът изглеждаше подходящ. Стрелях направо.
	— Познаваше ли онзи мъж в Йоркшир?
	— Кой мъж?
	— Майк Карлайл. Той те нарече Били. Това ли е истинското ти име?
	Хоторн не отговори. За кратко наведе глава, сякаш обмисляше какво да направи. Когато отново вдигна поглед към мен, в очите му имаше нещо, което не бях виждал до този момент, и трябваше да минат няколко секунди, докато си дадох сметка какво беше то. Беше страдание.
	— Казах ти, никога не съм го виждал. Просто се беше припознал.
	— Не съм сигурен, че ти вярвам.
	И тогава той се затвори напълно. Такъв човек беше Хоторн. Умишлено отблъскваше всеки, който се приближи твърде много до него — може би го беше правил през целия си живот. Когато отново заговори, гласът му беше тих и безизразен.
	— Нека ти кажа нещо, приятел. Ами ако размисля за тази уговорка между теб и мен? Ами ако реша, че не е било добра идея?
	Не можех да повярвам на ушите си. Той ме беше въвлякъл почти насила във всичко това. Аз бях онзи, който не искаше да бъде тук.
	— Идеята не беше моя — припомних му аз. — Беше твоя.
	— Можем да спрем още сега. На кого му дреме за още една книга? Книги има предостатъчно.
	Той вдигна ръка, за да ми посочи вратата.
	— Можеш да си тръгнеш веднага.
	— Малко е късно за това. Подписал съм договор за три книги… забрави ли? Ние подписахме договор за три книги.
	— Ти нямаш нужда от мен. Следващата можеш да я измислиш сам.
	— Повярвай ми, много ми се иска. И щеше да бъде много по-лесно. Но вече прекарах цяла седмица в работа по тази и няма да спра, докато не разгадая формата или модела, или както там го наричаш, и не разбера кой е убил Ричард Прайс.
	Седяхме, вперили поглед един в друг. Сетне Хоторн си погледна часовника.
	— Трябва да тръгваме. Ще ни чакат.
	— Аз не съм ти враг, Хоторн — казах му аз. — Опитвам се да ти помогна.
	— Аха. Е, до момента беше страшно полезен.
	Той стана и тръгна. Бях изпил по-малко от половината ром с „Кока-Кола“. Другото остана в чашата.


>	16.
>	Литературният клуб

	Слязохме заедно с асансьора — странно преживяване, защото докато пристигнем, Хоторн се беше върнал към обичайното си поведение. Сякаш плъзгащите се врати на асансьора бяха послужили като преход към следващата сцена, като във филмите от едно време; бяхме прескочили сцената с враждебността помежду ни и в новия кадър отново бяхме приятели. Несъмнено, когато пристигнахме на третия етаж, спорът беше напълно забравен. Хоторн беше наперен, наежен, леко тревожен. Знаех колко ревностно прикрива личния си живот. Не той беше пожелал да го придружа на сбирката на литературния му клуб — вероятно го бяха придумали останалите членове. От друга страна, хората, с които щях да се запозная, не бяха негови близки приятели. Веднъж ми беше казал, че са се запознали чрез местната библиотека. Дали това беше вярно? Поне един от тях живееше в същата сграда като него. Може би всички живееха тук.
	Докато крачехме надолу по коридора, долових аромата на индийска кухня. Някъде по средата на коридора имаше една отворена врата и ние спряхме пред нея. Хоторн разкопча единственото копче на сакото си; не беше склонен на никаква друга отстъпка пред етикета.
	— Кой живее тук? — попитах аз.
	— Името й е Лиса Чакраборти.
	— Последния път, когато бях в тази сграда, се запознах с едно младо момче в инвалидна количка…
	Хоторн ме изгледа натъжено. Вече знаех повече, отколкото му се искаше.
	— Това е синът й.
	Кевин Чакраборти. Момчето, болно от мускулна дистрофия, което се беше пошегувало, че не може да достигне най-горното копче в асансьора.
	Влязохме вътре.
	Изненадах се как два апартамента в една и съща сграда, почти еднакви по форма и размер, можеха да се различават толкова много един от друг. Разпределението на дома на Лиса Чакраборти в никакъв случай не можеше да бъде наречено „отворен план“. Коридорът завиваше под прав ъгъл и почти неохотно водеше към дневна, която беше доста мрачна и претрупана, с масивни мебели, тапети и полилеи. Диваните бяха плътни, затрупани с възглавници, застанали един срещу друг като врагове, от двете страни на ниска, натруфена масичка за кафе. Шарката на килима беше на спирали — нещо, което не бях виждал от доста време. Навсякъде имаше украшения: порцеланови фигурки, вази, стъклени преспапиета, лампи „Тифани“, различни сребърни статуетки. Всичко беше наблъскано толкова произволно, че помещението приличаше на антикварен магазин.
	Нещо в интериора ми се стори доста странно, но ми отне няколко секунди да разбера какво точно беше то. Въпреки претрупаната дневна, до входа на стаята беше оставено празно едно широко пространство. Вратите и коридорите бяха с около една трета по-широки от обичайното. Дадох си сметка, че бяха изработени по този начин, за да може Кевин да маневрира свободно с количката си.
	Него го нямаше, но беше пълно с хора, които стояха с напитка в ръка и се оглеждаха с неудобство по онзи начин, типичен за гостите, които вместо да седнат на многобройните свободни места, избират да стоят прави и скупчени заедно. Първоначалното ми впечатление, вероятно несправедливо, беше за доста странни хора — предимно защото бяха толкова различни един от друг. Имаше една много висока жена с много нисък мъж. Две близначки. Една закръглена дама, облечена със сари. Един мъж с посивяла коса, изискан на вид, може би южноамериканец. Мъж с шотландска поличка и екстравагантна брада и друг, нисък и дребен мъж с кръгли очила, облечен в костюм от туид. На брой бяха около дузина. Ако не знаех, че общото между тях са книгите, щеше да ми е много трудно да измисля причина, поради която да се намират в една и съща стая.
	Жената, облечена в сари, пристъпи напред с грейнало лице. Имаше черна коса с посивели кичури и широко отворени, любопитни очи. Никога не бях виждал човек с толкова много сребърни бижута по себе си: три гердана, пръстени на всеки пръст и халка на носа, брошка за сари във формата на паун и обици, които стигаха до раменете й. Беше на около петдесет години, но нямаше нито една бръчица по кожата си, а от нея направо струеше топлота и добро настроение.
	— Господин Хоторн! — възкликна тя. — Може ли да сте толкова лош! Започвахме да си мислим, че няма да дойдете. Това ли е вашият приятел?
	Аз се представих.
	— Очаровани сме, че успяхте да се присъедините към нас. Влезте, влезте. Аз съм Лиса Чакраборти, но настоявам да ме наричате Лиса, а аз ще ви наричам Тони.
	— Е, всъщност…
	— Боя се, че тази вечер ще бъда само аз. Съпругът ми никога не идва на нашите малки сбирки. Всъщност той изобщо не се интересува от книги. Отиде на кино.
	Тя говореше, сякаш бързаше за някъде, а думите й се сипеха една през друга в ентусиазма си да излязат от устата й.
	— Ще започнем с чашка вино и нещо за хапване, а после ще се заловим за работа. При това не с друг, а с Шерлок Холмс! И то в компанията на един истински следовател и един автор, сам който е писал за великия детектив — какво удоволствие само! Господин Браниган! Има ли чаша вино за нашия гост?
	Господин Браниган беше ниският съпруг на високата съпруга. Когато влязох, той се усмихваше и усмивката си беше останала на лицето му, придавайки му леко налудничав вид. Беше почти напълно оплешивял, с кръгло въодушевено лице и мустаци, които потрепваха над горната му устна.
	— Здравей! — излая той и пъхна в ръката ми чаша възтопло бяло вино. — Кенет Браниган. Много ми е приятно да се запознаем, Тони. Много мило от твоя страна, че дойде. Позволи ми да те запозная с моята по-добра половинка. Това е Анджела.
	Съпругата му — властна и надменна на вид — застана до него.
	— Приятно ми е да се запознаем — каза тя. Гласът й звучеше остро, без да се усмихва. — Вие ли пишете книгите за Ерик Райдър?
	— Алекс Райдър, да.
	Тя ме изгледа тъжно.
	— Опасявам се, че нашите деца вероятно никога не са ги чели.
	— Хами ги четеше — възрази й Кенет. Той ме погледна и примигна. — Хами прочете няколко от тях, като беше на дванайсет години. „Артемис Фоул“. Тя му беше любимата.
	— Всъщност тя е на _Оуин Колфър_ — казах аз.
	— Интересно ми е да чуя какво мислите за Шерлок Холмс — каза Анджела и избърза, преди да успея да отговоря. — Лично аз го намирам за много труден. Не знам защо го избраха.
	— Далеч не е нашата бира — съгласи се Кенет. — Но всички сме гледали Бенедикт Къмбърбач в сериала „Шерлок“ по телевизията. Вероятно ще е любопитно да разберем как е започнало всичко.
	Постепенно обиколих всички хора в стаята. Запознах се с един ветеринарен хирург, един психиатър и един оттеглил се от сцената концертиращ пианист. Хоторн не дойде с мен. Той стоеше сам отстрани и ме наблюдаваше внимателно. Но ако се опасяваше, че може да узная нещо повече за личния му живот, нямаше нужда да се тревожи. Аз наистина се опитах да поразпитам някои от хората за него, но сякаш никой не знаеше почти нищо, или може би просто нямаха желание да споделят. Той беше просто Хоторн — човекът, който живееше сам на горния етаж и който някога беше работил като детектив. Останах с впечатление, че за тях той беше не по-малко загадъчен, отколкото за мен. Единствено мъжът с шотландската поличка (търговец на месо, който работеше на пазара „Смитфийлд“, както се оказа) ми разказа нещо повече. Той сниши глас и се оплака, че Хоторн бил единственият член на клуба, който не позволявал да се срещат в апартамента му.
	— Не знам какво крие — промърмори той с рязък тон. — Но не мисля, че това е редно.
	Междувременно Лиса Чакраборти се суетеше наоколо с чинии, пълни с храна, която включваше самоси*, крокети и други леки индийски закуски, които всъщност се състояха предимно от тесто. Браниган чинно я следваше с виното. Не изпитвах желание нито да пия, нито да се храня, и ми олекна, когато Лиса обяви, че дискусията ще започне след пет минути. Докато членовете на клуба заемаха местата си, аз взех няколко мръсни чинии и я последвах в кухнята.
	[* Самоса е ястие, представляващо пълнени джобчета от тесто, традиционно ястие в Индия и Пакистан.]
	— Тони, много си мил. Благодаря ти. Остави ги до миялната, моля те.
	— Как организирахте литературния клуб? — попитах я аз, докато носех чиниите през кухнята.
	— Идеята беше моя. Сложих обява в местната библиотека. Събираме се вече почти пет години.
	— Хоторн винаги ли е бил член?
	— О, да. Абсолютно! От самото начало. Запознахме се в асансьора, знаеш как е. Той живее сам, няколко етажа по-нагоре.
	Прекъсна ни тих механичен шум и когато се огледах, видях Кевин, който се появи на прага със своята инвалидна количка. Стори ми се по-скоро приятно изненадан, отколкото озадачен, че ме вижда да стоя там и да си говоря с майка му, но все пак тъкмо той беше отговорен за моята покана да присъствам. Той не просто ме беше разпознал в асансьора, но също така беше разбрал кого посещавам — което означаваше, че Хоторн му беше разказал за мен. Чудех се какво ли си беше помислил, когато ме беше видял да се возя нагоре-надолу в асансьора. Почти веднага разбрах отговора.
	— Здравей — каза той.
	Веднага ме беше познал и ми се усмихна многозначително.
	— Как е животът нагоре-надолу по асансьорите?
	— Радвам се да те видя отново, Кевин — казах аз. — Как си?
	— Просто ужасно. Не бива да се оплаквам.
	Лиса го прекъсна.
	— Миличък, сбирката скоро ще започне. Имаш ли нужда от нещо?
	— Останаха ли самоси?
	— Разбира се.
	— Може ли и една „Кока-Кола“?
	Тя отиде до хладилника, извади една кутийка и му я отвори. Пъхна вътре една сламка и я сложи в страничната поставка на количката му. После сложи три самоси в една чиния и я остави в скута му.
	Кевин весело вдигна поглед към мен.
	— Мятам си ги в устата — каза той в отговор на въпроса, който не бях задал. — Като топчета.
	— Не е вярно! — нахока го майка му. — И не бива да се шегуваш с тези неща! Кевин е болен от мускулна дистрофия — обясни ми тя, едва поела си дъх. — Но все още може да движи до известна степен и двете си ръце. Достатъчно, за да се храни.
	Тя размаха пръст срещу него.
	— И яде твърде много.
	— Ти си виновна. Не трябва да готвиш толкова вкусно.
	— Ще станеш твърде тежък за тази количка и после какво ще правим?
	— Чао, Антъни! — ухили се Кевин и завъртя количката си.
	Кухнята беше проектирана точно както останалата част от апартамента, така че той да разполага с достатъчно място. И двамата го проследихме с поглед, когато се отдалечи обратно по коридора, бръмчейки с електрическия двигател на количката. В другия край имаше една отворена врата, но не успях да видя нищо от неговата стая. Той изчезна вътре.
	— Ръцете му отслабват — каза Лиса, по-тихо. — И ще дойде момент, когато изобщо няма да е способен да се храни. След това ще може да приема само течна храна. И двамата го знаем, но се опитваме да не говорим за това. Това му е лошото на Дюшен. Всичко просто се случва едно след друго.
	— Много съжалявам — промълвих аз.
	Бях смутен. Не знаех какво точно да кажа.
	— Недей. Той е прекрасно момче. Красиво, като баща си. Истинска късметлийка съм, че ми е дете.
	Тя се усмихваше насреща ми.
	— Разбира се, понякога изпада в депресия и се питаме как ще се справим. Имаме си и добри, и лоши дни. Но твоят приятел Хоторн е истински дар Божи. Забележителен човек. От мига, в който стана част от живота ни, всичко така се промени, че не знам как да го опиша. Двамата с Кевин са най-добри приятели. Прекарват часове наред заедно.
	Тя заговори по-тихо.
	— Понякога си мисля, че ако не беше той, Кевин може би вече щеше да се е предал.
	Аз погледнах към дневната. Хоторн се беше заговорил с южноамериканеца и беше забравил за мен.
	— Но и Кевин помага на Хоторн — казах аз.
	— О, да. Господин Хоторн постоянно го търси.
	— С какво точно се занимава Кевин?
	Мисля, че Лиса Чакраборти беше на път да ми каже, но в същия миг през вратата се показа главата на Кенет Браниган.
	— Всичко е готово! — обяви той.
	— Само да донеса кафето.
	Вече беше приготвено. Лиса мина покрай мен с кафето в ръце. Аз я последвах с ясната мисъл, че току-що бях пропуснал една възможност да надникна тайничко в живота на Хоторн. От друга страна, вече знаех къде можех да открия стаята на Кевин и мислено съставях план. Вечерта все още не беше приключила.
	Всички бяха насядали горе-долу в кръг около масичката за кафе, вече отрупана с екземпляри на „Етюд в червено“, появили се незнайно откъде. Местата не бяха достатъчно, затова някои от гостите се бяха натъпкали на диваните, а близначките седяха на пода със скръстени крака, в идентични пози. За мен беше оставен един стол с висока облегалка, точно до Хоторн. Приближих се и седнах.
	— Къде беше? — попита ме той.
	— Бях в кухнята. С Лиса. Поговорих си с Кевин.
	Докато го казвах, наблюдавах очите му, но той сякаш не прояви интерес.
	— Не говори за случая — измърмори мрачно той.
	— Да не би да имаш предвид убийството на Инок Дребър в Лористън Гардънс? — попитах аз.
	— Знаеш какво имам предвид.
	— Ще направя каквото мога.
	Лиса Чакраборти даде начало на дискусията, преди Хоторн да успее да каже още нещо.
	— Добър вечер на всички. Много се радвам да ви посрещна тази вечер в дома си, за да обсъдим „Етюд в червено“, написана през 1886 година от сър Артър Игнейшъс Конан Дойл. Преди да започнем нашата дискусия, нека отбележа колко се радваме, че сред нас има известен писател. Тони е работил по сериалите „Поаро“, „Убийства в Мидсъмър“ и „Войната на Фойл“. Също така е написал много собствени детективски романи, за деца и за възрастни. Сигурна съм, че Тони има много и интересни гледни точки, които може да сподели с нас, и се надявам да имаме време да ги чуем. Но нека започнем, като го посрещнем с добре дошъл в литературен клуб „Ривър Корт“!
	Последваха ръкопляскания, които поради малкия брой хора в стаята бяха леко смущаващи, но аз се усмихнах енергично. Хоторн не взе участие в аплодисментите.
	— И така, нека веднага започнем с приключението, което ни е събрало днес…
	Към този момент вече си бях дал сметка, че изобщо не ме интересува какво мисли някой от присъстващите за „Етюд в червено“ и в известен смисъл не останах изненадан да науча, че въпреки казаното от Лиса и всеобщата симпатия към телевизионния сериал по Би Би Си, оригиналното произведение не беше допаднало на никого от тях.
	— Бях разочарован… написана е толкова непохватно!
	Това беше Кенет Браниган, който поведе дискусията.
	— Предполага се, че историята разказва доктор Уотсън. Той е разказвачът, но по средата изведнъж се озоваваш в Сиера Бланка в Северна Америка и докато се усетиш, си се върнал трийсет години назад, още преди историята да е започнала, появява се и някаква смехотворна шайка мормони…
	— Дойл май никак не обича мормоните, нали? Бих казал, че ги е описал с голяма доза расизъм.
	— Книгата беше много кратка. Поне това беше плюс.
	— Изобщо не разбрах края. Защо последните две изречения са написани на латински?
	— Не повярвах на нито една дума…
	„Етюд в червено“ е книга, която винаги съм обичал, и слушах едва с половин ухо, докато всички в групата един през друг споделяха мнението си. Любопитно беше как след като ме бяха поканили да се присъединя към клуба, сякаш никой не забелязваше присъствието ми — но това напълно ме устройваше. Мислите ми бяха другаде.
	Кевин и Хоторн. Разговорът, който бях дочул на дванайсетия етаж: _„Нямаше да се справя без теб_.“ С кое нямаше да се справи? Защо изобщо Кевин беше отишъл в апартамента на Хоторн? Трябваше да разбера.
	След като от началото на разговора бяха минали около четирийсет минути, а аз все още не бях допринесъл за него по никакъв начин, се наведох към Хоторн и прошепнах:
	— Къде е тоалетната?
	Лиса Чакраборти ме чу.
	— Надолу по коридора, втората врата вляво — съобщи на висок глас тя, така че да я чуят всички присъстващи.
	Настъпи мълчание, докато станах и излязох от стаята. Усещах как всички ме наблюдаваха.
	— Онази улика на стената — дочух да казва някой. — Думата _RACHE_*, написана с кръв. Това е просто глупаво. Подобно нещо никога няма да се случи в реалния живот…
	[* (нем.) отмъщение — Б. р.]
	Аз продължих надолу по коридора и гласовете заглъхнаха, погълнати от плътните стени, килимите и прекомерния брой мебели. Не отивах до тоалетната. Малко се срамувах от себе си, задето се натрапвах по този начин — но вече бях решил. Почти беше сигурно, че нямаше отново да ме поканят в апартамента на Лиса, така че нямаше да ми се удаде повторна възможност като тази. Подминах тоалетната, на път за стаята, в която бях видял да влиза Кевин от кухнята. Постоях няколко секунди отпред, опрял ухо в дървената врата. Отвътре не се чуваше нищо. Леко натиснах дръжката. Някъде в ума ми един глас ми казваше, че постъпката ми е ужасна. Но друг глас вече репетираше извинението ми. „_Толкова съжалявам. Обърках вратата.“_
	Надникнах вътре.
	Щеше да бъде типична тийнейджърска стая, ако не беше болничното легло с лебедката до него, твърде широката врата на банята и странният мирис на лекарства и дезинфектант. Беше разхвърляна. Осветлението беше приглушено. Може би щях да забележа по стените плакати от „Междузвездни войни“ и „Матрицата“, купчините книги и списания, но вместо това погледът ми беше прикован първо от Кевин, който седеше на една маса с гръб към мен и който не ме беше чул да влизам, а след това от екрана на компютъра с индустриални размери, който стоеше пред него. Компютърът не беше „Епъл“ или някоя друга позната ми марка. Намираше се на около пет или шест метра от мен и ако на екрана имаше текст, нямаше да успея да го прочета. Дори снимка щеше да ми е трудно да разпозная. Но онова, което се виждаше на екрана, беше толкова очевидно за мен и толкова неочаквано, толкова озадачаващо, че за миг забравих всичко станало.
	Насреща ми имаше моя снимка.
	Всъщност на снимката бяхме аз и по-малкият ми син, Касиан. Той беше на двайсет и две години и тъкмо завършваше курс по журналистика към „Сити Юнивърсити“. Спомних си, че снимката беше направена два дни по-рано; бяхме седнали в „Джерусалем Тавърн“, кръчма недалеч от дома ни, за да пием по нещо. Но шокиращото беше, че снимката никога не беше публикувана. Не я бях изпращал на никого. Как тогава беше възможно да се намира на екрана на Кевин?
	— Кевин…?
	Не успях да се сдържа. Не бях влязъл в стаята. Заговорих от прага.
	Той погледна през рамо и осъзна кой съм. Разпознах паниката в очите му. В същия момент ръката му затърси пипнешком мишката и миг по-късно екранът почерня.
	— Какво правиш тук? — попита настоятелно той.
	Кевин обичаше шегите, но в този момент беше напълно сериозен.
	— Откъде имаш тази снимка? — попитах аз.
	— Какво правиш тук? Това е моята стая!
	— Търсех тоалетната.
	— Може ли да излезеш?
	— Няма да изляза, докато не ми кажеш откъде имаш тази снимка.
	Вече си давах сметка, че поведението ми беше неприемливо и не биваше да му говоря по този начин. Допустимо ли е изобщо да си изпуснеш нервите пред човек в инвалидна количка? Но аз бях истински шокиран от видяното. Кевин беше шпионирал не просто мен, но и сина ми.
	— Хакнал си компютъра ми! — възкликнах аз.
	Нямаше как да се е сдобил с нея по друг начин.
	— Не! — каза той и неспокойно се размърда в стола си.
	— Да!
	Погледнах зад него и видях, че цялото му бюро беше отрупано със сложно електронно оборудване: странни черни кутии с антени и клавиатури, свързани с лабиринт от жици.
	— Това беше синът ми! Това бях аз!
	Той се опита да измисли някакво обяснение, но не успя и безславно се предаде.
	— Не беше компютъра ти. А телефона ти.
	Дори не се опитах да възразя.
	— Как успя да го направиш? — попитах настойчиво аз. — Защо го направи?
	И след това ми хрумна още нещо.
	— Хоторн знае ли?
	Разбира се, че знаеше. Така му беше помагал Кевин. Изведнъж всичко ми стана ясно като бял ден. Автоматичното разпознаване на регистрационни номера, което беше доказало, че Акира изобщо не беше минавала през Хампшър. Записите от охранителните камери, направени на бензиностанцията „Уелкъм Брейк“ във Флийт. Бях се питал защо Кара Гръншоу ги беше показала на Хоторн, но тя изобщо не го беше правила! Той просто ги беше откраднал — беше хакнал компютрите на полицията с помощта на своя гениален млад приятел от третия етаж.
	Кевин ме гледаше право в очите, втрещен. Сякаш цялото му тяло беше по-сгърчено и неконтролируемо.
	— Не трябва да казваш на господин Хоторн, че знаеш — каза той.
	— Защо се ровеше в личните ми данни? — настоях аз.
	— Защото те харесвам.
	— Показваш го по доста странен начин.
	— Интересен си ми. Чета книгите ти.
	Е, това доста ме ласкаеше. Но не означаваше, че ми допада идеята Кевин да ме наблюдава през камерата на компютъра ми, или пък да ме подслушва през айфона ми, докато съм в банята. Щях да се разгневя, но имайки предвид състоянието му, се насилих да запазя спокойствие.
	— Каква точно работа вършиш за Хоторн? — попитах аз.
	— Никаква. Ако разбере за това, ще ме убие!
	— Кевин, не ме лъжи…
	— Не мога да ти кажа. Не мога да говоря за него. Моля те…
	Не знам дали се преструваше, но очите му внезапно се насълзиха и това просто ме накара да се почувствам като най-ужасния грубиян на света. Освен това бях отсъствал доста дълго време от сбирката на клуба и не ми се искаше майката на Кевин или дори самият Хоторн да дойде и да ме завари тук. Не знам кое от двете щеше да бъде по-лошо.
	Поех си дъх и се опитах да говоря разумно.
	— Няма да кажа нищо на Хоторн — отвърнах аз. — Но, Кевин, нещата няма да приключат така. Ще се наложи отново да поговорим.
	— Не може.
	— Да, може. И не се опитвай да ме отбягваш.
	— Никъде няма да избягам.
	Въпреки всичко не се беше отказал от черното си чувство за хумор.
	— И искам да стоиш настрана от телефона ми! Всъщност дори ще си купя нов телефон.
	— Е, това няма да помогне особено много.
	— За Бога! — казах аз.
	Но в същия миг ми се стори, че чувам някой да идва. Размахах пръст срещу Кевин.
	— Просто стой настрана от айфона ми, от компютъра ми, айпада ми… дори от домофона ми. Обещай ми!
	— Обещавам.
	Не изглеждаше никак добре. Не можех да го притискам повече.
	— Ще поговорим за това друг път. Ясен ли съм? Не сме приключили!
	Отстъпих назад и затворих вратата след себе си.
	— Дори за миг не мога да повярвам на Шерлок Холмс. Искам да кажа, на трийсет и втора страница той заявява, че е направил специално проучване върху пепелта от пури и че може да познае марката на една пура, само като погледне пепелта от нея.
	Когато влязох в стаята, чух гласа на Хоторн. Разбира се, цялата група слушаше внимателно какво казваше той. Седнах на мястото си и се престорих, че го слушам, докато той продължи да говори.
	— Мога да ви кажа, че съвсем наскоро в Америка се опитаха да направят същото. Разтварят пепелта в смес от азотна и хидрохлоридна киселина и след това анализират резултата посредством плазмена спектрометрия.
	Той поклати глава.
	— Дори тогава успяват да постигнат едва шейсет процента точност, така че не знам какво точно е искал да каже Холмс.
	Хоторн замълча за миг, после започна да говори за съотношението между височината на един заподозрян и дължината на разкрача му, и съответно разбули още една от измислените теории на детектива. Но аз не го слушах. Думите му просто се носеха във въздуха. Мислех си за Кевин, който някак беше успял да проникне в телефона ми, без дори да го докосне, и се чудех как беше възможно Хоторн да работи като частен детектив към Скотланд Ярд — след като методите му най-вероятно бяха напълно незаконни. Това несъмнено ме накара да го видя в изцяло нова светлина.
	Остатъкът от вечерта премина като в мъгла. Някой спомена за „Домът на коприната“ и макар да се оказа, че само двама души бяха чели книгата — близначките, — ме помолиха да поговоря за стила на Конан Дойл. Успях да кажа няколко неща, преди Лиса Чакраборти да ме прекъсне.
	— Е, много ти благодаря за споделеното, Антъни — каза тя. — Беше много интересно допълнение и прекрасен завършек на днешната дискусия. А сега на мен се пада да дам думата на Кристин, която е избрала следващата книга за сбирката на клуба на Нова година. Нека тя да я представи.
	Кристин — с очила, сива коса, широка жилетка — се изправи от мястото си.
	— Избрах една съвременна творба — каза тя. — И според мен един истински шедьовър. „Многобройни богове“, първият роман на Акира Ано.
	Е, много ясно, нали? Веднага долових топлината и въодушевлението, които изпълниха стаята.
	— Прекрасно!
	— Тя е невероятно добра писателка.
	— Прочетох „Кладенецът Темизу“ три пъти. Дори ме разплака.
	— Прекрасен избор, Кристин!
	Последваха ръкопляскания.
	Нямах търпение да си тръгна. Хоторн дойде с мен, но желанието ми да се отърва от него беше не по-малко силно. Докато крачехме надолу по коридора, почти не разговаряхме, а докато го гледах как влиза в асансьора, се зачудих дали трябва да изпитвам към него възхита или презрение, задето използва един младеж с увреждания да му помага да престъпва закона.
	Едно ми беше ясно. Колкото повече научавах за него, толкова по-малко знаех всъщност.


>	17.
>	Преследването

	Онази нощ не спах добре. Сънувах кошмар, в който сбирката на литературния клуб се беше превърнала в нещо като сцена от „Бебето на Розмари“ — за което не беше необходима кой знае каква трансформация. Хоторн и Кевин бяха в главните роли, приведени над един компютърен екран, на който се редуваха образи от най-ужасните мигове в живота ми. Дори насън бях изненадан колко са многобройни.
	Събуди ме звънът на мобилния ми телефон и с радост осъзнах, че все още бях в леглото и в спалнята си. Джил вече беше излязла. Протегнах ръка и вдигнах с мисълта, че е Хоторн. Едва не изпъшках, когато чух гласа на Кара Гръншоу.
	— Събудих ли те? — попита тя с престорена загриженост.
	Беше малко след седем часът и слънцето още се бореше да се покаже.
	— Не — отговорих аз.
	— Мислех, че ще се зарадваш, като ти кажа. Говорих с книжарница „Донтс“. Не искат да повдигнат обвинение срещу теб.
	— Това е добра новина.
	— Опитвам се да ги разубедя — тя замълча, преди да добави: — Нищо лично. Просто не мисля, че дребните престъпления трябва да бъдат окуражавани.
	Затворих очи и отново зарових глава във възглавницата.
	— Какво искаш? — попитах аз.
	— Знаеш какво искам.
	Поех си дъх и казах:
	— Днес Хоторн отново ще се срещне с Ейдриън Локуд.
	Знаех това, защото ми беше изпратил есемес, преди да се прибера. Имаше име, адрес на Кързън Стрийт и час. Нищо повече. Несъмнено и аз щях да присъствам. Колкото и да не ми допадаше да споделям информация с Гръншоу, не виждах как това можеше да навреди. Все пак Хоторн ми беше дал позволение да го правя.
	— Вече два пъти разговаряхме с него — каза Гръншоу. — Той не е имал никаква причина да убива адвоката.
	— Всъщност не е така.
	— Каква е причината?
	Може би защото току-що се бях събудил, или просто проговори огромният ми страх да не ядосам Гръншоу, но отговорът ме осени внезапно. Това ли беше „формата“, за която говореше Хоторн? Още докато изговарях думите, вече бях убеден, че звучат логично.
	— Прякорът на Ричард Прайс е бил „Двуострият бръснач“, защото винаги е бил напълно честен — започнах аз. — Безпокояло го нещо около Акира Ано, понеже подозирал, че може би укрива част от приходите си.
	— Това го знам — каза Гръншоу, като отново звучеше отегчено.
	— Почакай. Възможно е Прайс да се е сдобил с нова информация за Акира. Канел се е да се обади в адвокатската колегия. По думите на Стивън Спенсър Акира може би е била замесена в нещо незаконно.
	— И какво от това?
	— Ако това е било вярно, Ричард не би се поколебал да действа. Би отменил цялото споразумение за развода, дори с това да навреди на своя клиент. Ейдриън Локуд не бил позволил това да се случи. Той е ненавиждал Акира и не е искал да има повече нищо общо с нея. Може би не е отишъл в дома на Ричард с намерението да го убие. Възможно е двамата да са се скарали. Акира ни каза, че е имал склонност да проявява насилие. Може да е взел бутилката и…
	— Чакай малко — прекъсна ме Гръншоу. — Локуд има алиби. Бил е с Давина Ричардсън в Хайгейт.
	— Ако си с бърза кола, домът й е само на пет минути оттам.
	Последва кратко мълчание. После Кара сухо каза:
	— Ейдриън Локуд не е убил Ричард Прайс.
	— Знаеш ли кой е убиецът?
	— Близо съм. Всеки момент може да извърша ареста.
	Хоторн ми беше казал, че е свел въпроса за самоличността на убиеца до двама евентуални заподозрени, но аз не й казах това. Не й казах и че аз самият съм ограничил броя на заподозрените до петима. Инспектор Гръншоу беше превърнала разследването в състезание по пътя към истината и беше решила да мами на всяка крачка от него.
	— Дръж ме в течение — каза тя и прекъсна връзката.
	Измъкнах се от леглото и влязох под душа. Разговорът с Кара Гръншоу ме беше разстроил. Докато стоях под ударите на водната струя, всичко това ми се струваше толкова нечестно. В продължение на петдесет години бях успял нито веднъж да не се сблъскам с човек като нея — а сега внезапно ме заплашваха и нападаха в собствения ми дом. Също така бях силно разтревожен от ситуацията с книжарница „Донтс“. Бях казал на Хоторн, че подобна история можеше да съсипе кариерата ми, и това беше самата истина. В продължение на двайсет години от пресата не ми бяха обръщали никакво внимание. Когато поредицата за Алекс Райдър започна да се продава в големи тиражи и по-конкретно след филма по нея, отношението на медиите към мен беше доста насърчително. Но в последно време някой сякаш беше решил, че съм се прочул твърде много — бях забелязал, че името ми е започнало да се появява в статии в лични блогове, а информацията в тях беше само наполовина вярна и поднесена с отявлена враждебност. Детски писател, заловен в кражба насред популярна книжарница, щеше да бъде повод за много повече от статия в личен блог. Беше 2013 година и вече навлизахме в ерата на зложелателния дух, когато едно-единствено обвинение може да съсипе всяка дори минимално публична личност, много преди да има възможността да обори въпросното твърдение.
	Може би Гръншоу ме беше излъгала. Възможно беше всичко да отшуми от само себе си, но в крайна сметка реших, че не мога да поема този риск. Излязох от душа, избърсах се и се облякох. След това отидох да се срещна с Хилда Старк.
	Хилда ми беше литературен агент от около две години. Именно тя беше продала моя роман „Домът на коприната“ на издателството „Орион Букс“, с които бях подписал договор за три книги. Беше дребна жена с посивяла коса, малки, блестящи очи и влечение към дрехи в предимно мъжки стил, която ръководеше собствена агенция с офис на Грийк Стрийт в Сохо. Бях ходил там само два пъти — обикновено се срещаме в някой ресторант или в офиса на издателите ми — и не бях останал особено впечатлен. Агенцията на Хилда се помещаваше на третия и четвъртия етаж на една сграда, над едно италианско кафене, и до горе се стигаше по тесни и неравни стъпала. В този ден в офиса имаше не повече от пет-шест души, включително двама младши агенти, една рецепционистка и двама асистенти — но заради малките стаи и оскъдната светлина въпреки всичко изглеждаше претъпкано.
	Бях позвънил предварително, но тя сякаш се изненада, когато ме видя.
	— Какво правиш тук? Как върви следващата книга?
	За толкова дребна жена тя притежаваше изключителна осанка. Беше облечена с двуредно сако и риза с широка яка. Когато влязох, я заварих приведена над бюрото, вперила поглед в един лаптоп, сякаш беше гадателка със своята кристална топка — и не бих се учудил, ако наистина умееше да предсказва бъдещето посредством задълбочените си познания за предишни сделки, маркетингови проучвания и международни тенденции. Човек можеше да я попита в колко бройки се е продал последният роман на Харлан Коубън или кои заглавия са нашумели в „Амазон“ и тя щеше да отговори веднага, без дори да докосне клавиатурата си. Ако Хилда беше омъжена — нещо, което никога не беше споделяла с мен — съпругът й никога не би могъл да вземе думата. Тази жена не просто си лягаше с книга в ръка. Тя си лягаше с цяла библиотека.
	Седнах срещу нея.
	— Може би има проблем.
	— Започна ли следващата книга за Шерлок Холмс?
	— Не.
	— Това е _наистина_ проблем. Знаеш, че от „Орион“ я искат до март. „Домът на коприната“ се продава добре. Изпаднал си от списъка на бестселърите, но тази седмица е доста натоварена.
	Според нея винаги имаше основателни причини за спада в продажбите: времето, сезона, другите писатели. И все пак останах разочарован.
	— Пиша нова книга за Хоторн — казах аз.
	Тя ме изгледа. Още в началото, когато й бях споменал за идеята, не се беше зарадвала особено, и беше проявила ентусиазъм едва след като успя да убеди издателство „Пенгуин Рандъм Хаус“ да ми предложат договор за три книги.
	— Защо се занимаваш с това? — попита тя. — Още дори не са издали първата.
	— Всъщност почти нямах избор — казах аз. — Убиха един човек.
	— Кого?
	— Името му е Ричард Прайс. Бил е бракоразводен адвокат.
	Това не й се понрави.
	— Не мисля, че на читателите ще им пука за някакъв си бракоразводен адвокат — каза тя. — Не можеш ли да му измислиш някоя по-интересна професия… например актьор или музикант?
	— Предишния път убиха актьор — припомних й аз. — И като цяло процесът е друг. Не мога да си измислям нищо. Просто описвам какво се случва.
	— А, да.
	Беше навъсена. И нямаше търпение да се завърне към задачите си.
	— И какъв е проблемът?
	Разказах й за случката в книжарница „Донтс“.
	— Ох, за Бога, Антъни. Можеше да откраднеш нещо малко по-изискано. Поредицата „Обреченият свят“ е пълен боклук — нищо, че до момента се е продала в петдесет и три милиона екземпляра. Доун Адамс извади късмет, друго няма какво да кажа. Преди да се натъкне на нея, издателство „Кингстън Прес“ беше на път да фалира. Но не е нещо, което бих очаквала да ти хване окото.
	— Хилда, изобщо не ми е хващала окото. Току-що ти обясних. От полицията ме натопиха.
	— Опасявам се, че това няма никакво значение. Въпросът е, че ако журналистите трябва да избират между твоята дума или тази на уважаван полицейски служител, много добре знаеш какво ще направят.
	— Не съм сигурен, че някой изобщо уважава инспектор Кара Гръншоу.
	— Е, ако бях на твое място, щях много да внимавам, преди да напиша нещо, подронващо нейния авторитет. Не искаш да си навлечеш някое съдебно дело.
	— Но в случая жертвата съм аз!
	Бях на път да си тръгна възмутен, затръшвайки вратата — нещо, което между другото никога не ми се е удавало — но след това се замислих над думите на Хилда.
	— Доун Адамс — промърморих аз. — Тя издава „Обреченият свят“.
	— Какво за нея?
	Бях запомнил името й от самото начало. Тя беше издателката, с която Акира Ано беше излязла на вечеря, когато беше заплашила Ричард Прайс. Също така Акира е била на гости у тях (или поне така твърдеше) в нощта, когато е бил убит Ричард Прайс. И Акира ни беше казала, че Ричард Прайс беше представлявал съпруга на Доун по време на развода им. Да оставим настрана факта, че Грегъри Тейлър си беше купил третия роман от поредицата, точно преди да умре. Той просто беше търсил някоя дебела книга, която да чете по време на дългото пътуване. Но внезапно си дадох сметка, че Доун Адамс нямаше как да не е важен участник в разследването на Хоторн, макар той все още да не беше казал, че възнамерява да се срещне с нея.
	Е, поне имаше някаква полза от идването ми тук. И това нямаше да бъде всичко. Хилда се смили над мен.
	— Предполагам, че мога да поговоря с Джеймс.
	— Джеймс?
	— Джеймс Донт, собственикът на книжарница „Донтс“. Той е запознат с работата ти и може би ще успея да го убедя, че е станало недоразумение.
	— Не е станало недоразумение!
	— Няма значение. Междувременно наистина трябва да се захванеш с втората книга за „Орион“. Какво стана с онази идея за Мориарти?
	— Обмислям я.
	— Е, ако бях на твое място, щях да престана да обмислям и да започна да пиша.
	— Благодаря ти, Хилда.
	— Нали няма нужда да те изпращам…

	* * *

	Беше яздил в продължение на три дни и неговият горд черен жребец си беше проправял път между полските цветя, виещите се трънливи храсти и гъстите черни лесове на земите отвъд времето.
	Сребристата луна го беше призовала насам и лекият северен повей беше шепнал безспирно в ухото му. Беше гладен. Не беше хапвал нищо от последния пир в двора на крал Пелам. Но сега изпитваше един по-дълбок, по-първичен глад, който го разкъсваше — и забравил за поетия път, той беше оставил своя верен жребец да го чака настрана.
	Макар момичето да беше едва дванайсет или тринайсетгодишно, вече беше разцъфнало в изкусителна жена. Беше я видял да стои приведена над един ручей, потопила шепи във водите му, но сега тя лежеше по гръб върху меката трева, там, където я беше повалил. Той се приведе, разкъса вълнената й одежда и разкри нейните налети, обли гърди, чиито зърна имаха същия апетитен ален цвят като устните й. При вида на голата кожа и срамните косъмчета, които едва се подаваха над ръба на дрехата й, коленете му омекнаха.
	— Ти си моя — промълви той. — По закона на великата кръгла маса и с властта на могъщия магьосник Мерлин те обявявам за моя.
	— Да, господарю.
	Тя протегна ръце и цялото й тяло потръпна в очакване да го приеме.
	Обзет от неудържимо желание, той смъкна бързо елека, колана и всичко останало от себе си, докато накрая остана гол, надвесен над нея.

	* * *

	На път за срещата с Хоторн бях минал през книжарницата „Уотърстоунс“ на Пикадили Скуеър и бях разлистил „Затворници на кръвта“, третата книга от поредицата „Обреченият свят“. Бяха отредили на Марк Беладона почетно място върху една от масите в кръглото фоайе и аз прочетох няколко страници на крак. Исках да си припомня колко ужасна беше тази книга: противния изказ, безкрайните клишета, почти порнографския привкус. Доун Адамс сигурно беше спечелила купища пари от тези книги, а както бях научил от времето, прекарано с Хоторн, парите и убийствата често вървят ръка за ръка. Бях убеден, че той щеше да пожелае да разпита издателката съвсем скоро. Все пак тя беше единственото алиби на Акира — а в ума ми постоянно се въртеше въпросът какво ли беше общото между тези две жени. Все пак предпочитанията им в областта на литературата бяха крайно различни. Бях решил да надникна отново в „Затворници на кръвта“ с надеждата да узная поне отчасти отговора на този въпрос. Безуспешно.
	Върнах книгата на място и после изминах пеша краткото разстояние до метростанция „Грийн Парк“, замислен над теорията, която бях развил пред Кара Гръншоу. Изглеждаше все по-вероятно убиецът да е Ейдриън Локуд. Всичко, което й бях казал, беше вярно. Той имаше мотив и по думите на Акира знаеше за хайку номер 182. Дори бях видял стихосбирката у тях. Възможно ли беше да е написал числото на стената в „Дирята на чаплата“ в някакъв странен опит да заяви своето отмъщение?
	Хоторн ме чакаше на метростанцията и когато го видях, ми се прииска да го разпитам за отношенията му с Кевин — как се бяха запознали двамата и каква точно уговорка имаха помежду си. Дали той даваше на тийнейджъра някакво заплащане за труда му, или Кевин просто го правеше за удоволствие? Но това далеч не беше всичко. Хоторн сякаш винаги знаеше къде съм бил и какво съм правил. Дали това беше резултат от гениалните му детективски умения, или просто четеше незаконно електронната ми поща?
	Искаше ми се да го попитам направо, но се отказах. Можеше да използвам Кевин, за да науча нещо повече за Хоторн. Това щеше да е доста по-лесно, отколкото да питам самия него.
	Тръгнахме заедно и закрачихме към Хайд Парк Корнър. Все още не валеше, но във въздуха се носеше фина мъгла. Беше онова унило време от годината, точно след летните отпуски и преди въодушевлението от нощта на Гай Фокс, когато коледните украси вече всеки момент ще бъдат окачени. Сякаш всяка година се появяваха все по-рано.
	— Прочетох онова, което ми даде — каза непринудено той.
	Отне ми няколко секунди да се сетя, че говореше за страниците, които му бях дал — с описанието на срещата ми с Давина Ричардсън и момента, в който узнах за хайкуто.
	— О — казах предпазливо аз. — Свърши ли ти работа?
	— Приятел, дано не възразяваш, че ти го казвам, но ми се струваш малко изнервен.
	Той се замисли за миг, след което цитира нещо, което бях написал, почти дословно: „Той нямаше да е особено доволен, че съм сам тук с нея. Мразеше да задавам въпроси дори в негово присъствие…“
	— Това е напълно вярно! — отговорих аз. — Всеки път, когато си отворя устата, ти започваш да ме гледаш така, като че ли съм някакво непослушно момченце в училище.
	— Не е така — възрази той обидено. — Просто не обичам да ми прекъсваш мисълта. Освен това трябва да внимаваш какво говориш пред заподозрените. Да не издадеш нещо.
	— Досега не съм го правил.
	Хоторн направи гримаса.
	— Или съм? — смутих се аз.
	— Не, надявам се. Но всъщност онова, което си написал, ми беше доста полезно. Работата е там, Тони, че ти записваш разни неща, без дори да осъзнаваш пълното им значение. Приличаш малко на автор на пътеводители, който не е съвсем наясно къде се намира.
	— Не е вярно!
	— Напротив. Все едно че си в Париж и описваш как си видял някаква голяма, висока метална конструкция, но пропускаш да споменеш, че може би си заслужава човек да я посети.
	Това не беше никак честно. Аз пишех за онова, което виждах, както и всичко, което Хоторн казваше. Разбира се, трябваше да подбирам на кои подробности да наблегна — в противен случай книгата щеше да обхваща хиляди страници. Да вземем например Ейдриън Локуд. Бях споменал, че яде боровинки, не защото те непременно имаха някаква връзка с убийството — почти със сигурност нямаха, — а защото бяха там и това смътно ми се стори достойно за отбелязване. В същото време не бях споменал, че явно се беше порязал, докато се е бръснел. Бях забелязал една драскотина отстрани на брадичката му. Разбира се, ако това се окажеше важно — например, ако ръката му е треперела след убийството на Ричард Прайс — тогава щях да се върна и да го добавя в ръкописа. Така се прави.
	— И как тогава ти помогнах? — попитах аз. — Може би ще ми кажеш коя Айфелова кула съм успял да опиша, без да знам, че всъщност е била там?
	— Например как Давина ти е обяснила за всички онези неща, с които й е трудно да се справя без мъж до себе си. Това ми се стори любопитно.
	— Тя е самотна майка на син в пубертета.
	— Нямам предвид това.
	Бяхме пресекли Пикадили и продължавахме нагоре към Кързън Стрийт, на път за офиса на Ейдриън Локуд. Внезапно си дадох сметка, че Хоторн беше спрял. Гледаше втренчено право напред, към широкия ъгъл на една модерна шестетажна сграда. Виждах името на сградата, изписано над входната врата. „Лекънфийлд Хаус“. Тук се намираше офисът на Локуд.
	Там стоеше някакъв мъж и пушеше цигара. Видях коса, провиснала на влажни кичури, развяващ се сивкав шлифер и някакъв странен белег от едната страна на лицето му. Но най-забележително от всичко, особено като се има предвид разстоянието, което ни делеше, бяха яркосините му очила. Приличаха на детски. Изглеждаха така, сякаш дори не бяха истински.
	Мъжът гледаше нагоре към третия етаж, но когато сведе отново поглед надолу, очите му срещнаха моите. Никой от двама ни не познаваше другия, но мигновено прозряхме връзката. Аз се затичах напред. Мъжът пусна цигарата, обърна се и побягна. Преди да се усетя, вече участвах в преследване.
	През живота си съм написал доста голям брой сцени с преследвания. Те са все пак ключов момент от един телевизионен сериал. Няма как героите до безкрай да седят в някакви стаи и да си говорят. Рано или късно трябва да се вкара малко действие — и най-популярните варианти са убийство, ръкопашен бой, експлозия или преследване.
	От тях преследването вероятно излиза най-скъпо. Ръкопашният бой, освен ако не се води на покрива на автобус в движение и не включва голям брой хора, обикновено се получава доста лесно, а експлозиите в днешно време са сравнително леснопостижими. Почти всичко, което се вижда в кадър, е вълна от въздух под налягане, понесла прах и парченца хартия. Звукът се добавя впоследствие и дори пламъците могат да бъдат компютърно обработени. Но в едно преследване всичко е в движение. Героите се движат. Камерите се движат. Целият екип трябва да се движи. На всичкото отгоре не е достатъчно просто двама актьори да тичат един след друг. Това омръзва доста бързо. Трябва да се включат и някакви екстри. Някой едва да не се блъсне в движеща се кола. Да се разменят няколко юмрука. Някой да събори по пътя си възрастна жена.
	Всичко това трябва да послужи за извинение за сцената, която ми се налага да опиша сега.
	Бях прехвърлил петдесетте, гонех го пеша и макар да смятам, че съм в прилична физическа форма, далеч не съм екшън герой. Мъжът, когото преследвах, беше по-млад и строен от мен, но тютюнопушенето беше съсипало здравето му. Още от самото начало той по-скоро подтичваше — и последвалите няколко минути щяха да затруднят дори един изключително талантлив режисьор, даже ако разполага с най-големия бюджет на света, да създаде нещо, което изобщо да става за гледане.
	Мъжът със сините очила пресече улицата и макар че един бял микробус му свирна с клаксона си, той всъщност мина доста далече от него. Аз се огледах наляво и надясно, преди да го последвам. Той стигна до другия тротоар и се провря между няколко минувачи по пътя си, но без физически контакт. Мен вече ме прерязваше отстрани и спрях, за да си поема дъх. Погледнах назад, очаквайки да видя зад себе си Хоторн, но той дори не беше помръднал. Стоеше си на място, с телефона в ръка. Това ми се стори невероятно и също така доста дразнещо. Обектът на моето преследване беше потънал в един от пасажите, които водеха към „Шепард Маркет“ — очарователен анклав от улички и площадчета, датиращ още от осемнайсети век. Видях го как притичва покрай една кръчма на ъгъла — „Грейпс“ — и го последвах. Трябва да е тичал с около 10 км/ч, но въпреки това шлиферът му се развяваше доста драматично след него.
	Той изчезна в една друга уличка и подмина няколко кофи за боклук, които не успя да събори. Аз тичах след него, краката ми трополяха тежко по паважа, но вече изоставах, и когато видях как стига до главната улица и махва на едно такси, бях доста далече от него. Потях се. По лицето ми се стичаха дъждовни капки. Стигнах до улицата и щях да скоча в някое друго такси, но такова нямаше. Наложи се да почакам около минута, преди едно такси, което пътуваше към Пикадили Съркъс, милостиво да се приближи по улицата към мен. Махнах му да спре. Отне му сякаш цяла вечност да се престрои и да отбие до бордюра. Отворих рязко вратата и се пъхнах отзад.
	Все още виждах таксито, в което се беше качил мъжът със сините очила. Заради натовареното движение не беше успял да стигне далеч в бягството си.
	— Накъде? — попита шофьорът.
	— Карай след онова такси!
	Още докато думите излизаха от устата ми, аз си дадох сметка, че съм използвал клише — по-комично и изтъркано от всичко, което човек можеше да прочете в трилогията „Обреченият свят“.
	— Моля! — добавих.
	Светофарът в края на улицата светна в зелено. Таксито, което преследвахме, даде мигач и зави вдясно по Сейнт Джеймс Стрийт. Ние едва допълзяхме до същия завой, но преди да го достигнем, отново светна червено. Шофьорът на моето такси не предприе стремителен обратен завой, за да потърси друг път. Не се вряза в движението със свирещи гуми.
	— Съжалявам, приятел — каза той и бавно спря колата.


>	18.
>	Клошарят

	Хоторн явно изобщо не беше помръднал от мястото си. Когато най-сетне се върнах с таксито, след като бях платил десет паунда за едно безполезно въртене в кръг, той все така стоеше там и ме чакаше пред „Лекънфийлд Хаус“. Хоторн ме проследи с поглед, когато излязох от колата и пресякох улицата, за да стигна до него.
	— Значи не си го хванал — отбеляза той.
	— Не. Избяга.
	Бях в лошо настроение. Дъждът беше спрял, но целият бях мокър.
	— А ти не ми помогна особено — промърморих аз. — Можеше поне да се опиташ да го хванеш.
	— Нямаше нужда.
	— Защо не?
	— Защото го познавам.
	Изгледах го с широко отворени очи и попитах:
	— Тогава защо не ме спря?
	— Извиках след теб, но ти не ме чу. Втурна се като бик на корида и нямаше какво да направя.
	— И кой е той?
	Хоторн се смили над мен.
	— Не може да влезеш при Локуд в този вид — каза той. — Хайде да ти вземем едно кафе.
	Закрачихме надолу, към едно кафене от веригата „Коста“ в края на Кързън Стрийт, и докато Хоторн поръчваше капучино за двама ни, аз влязох в тоалетната. Погледнах се в огледалото и видях, че е бил прав. След краткото, внезапно физическо усилие, бях зачервен, с разрошена коса, измокрен от дъжда и изпотен от напрежението. Приведох се в приличен вид, доколкото беше възможно, и когато излязох, Хоторн вече беше избрал една маса — с три стола, както забелязах.
	— Чакаме ли някого? — попитах аз.
	— Може би.
	— Кого?
	— Ще видиш.
	Нещо го беше развеселило и фактът, че нямаше да го сподели с мен, явно го правеше още по-забавно. Няколко минути по-късно, когато вратата се отвори и вътре влезе един човек, разбрах защо. Мъжът се огледа нервно наоколо, видя ни и дойде при нас. Аз се намръщих. Беше мъжът със сините очила, когото последно бях видял да тича по Сейнт Джеймс Стрийт и да се качва в едно такси.
	— Хоторн… — започнах аз.
	Но Хоторн не ми обърна внимание.
	— Здрасти, Лофти — каза той.
	— Здравей, Хоторн.
	— Искаш ли кафе?
	— Всъщност не.
	— Нищо, вземи си едно и седни при нас.
	Лофти* не беше истинското му име, разбира се.
	[* lofty (англ.) — висок; величествен; възвисен. — Б. пр.]
	Освен това беше последната дума, с която бих описал дребния, кльощав мъж, който се беше появил току-що. Едва ли беше по-висок от метър и шейсет и пет, безцветната му коса вяло се спускаше на кичури до яката му, имаше чип нос и бледата кожа на човек, който не излиза често или се храни нездравословно, а може би и двете. Докато приближаваше към нас, беше свалил очилата си и под тях се бяха показали две уплашени очи, които непрестанно примигваха нервно във всички посоки. Кожното заболяване, което и рецепционистката на Локуд, и Колин Ричардсън бяха споменали — вече бях достигнал до извода, че това е един и същ човек — не беше нищо повече от няколко белега от акне, останали му вероятно от пубертета.
	— Лофти? — попитах аз, докато той си поръчваше нещо за пиене.
	— Лени Пинкърман — отговори Хоторн. — Това е истинското му име. Но винаги го наричахме Лофти.
	— Това го разбрах. Полицай ли е?
	— Беше едно време.
	— И какво прави тук?
	Замълчах и си спомних, че бях видял Хоторн да държи телефона си, след като се бях впуснал в преследване.
	— Ти си му се обадил!
	— Точно така. Имам номера на мобилния му телефон. Помолих го да дойде при нас.
	— И кой е той? Какво общо има с всичко това?
	— Той ще ти каже…
	Лофти си беше поръчал чай. Той седна на масата и разкъса четири пакетчета захар, които изсипа в чашата. Разбърка чая с пластмасова лъжичка. Всичко това се разви в мълчание, докато най-сетне Хоторн не го наруши.
	— Каква приятна среща, Лофти.
	— О, не. Никак не е приятна, Хоторн.
	Лофти имаше плачлив глас и криви зъби. Мисля, че искаше да изглежда гневен, но в най-добрия случай изглеждаше нацупен. Остави очилата си на масата и когато ги погледнах отблизо, видях, че бяха очевидно фалшиви — стъклата им не бяха увеличителни. Беше свалил и шлифера си. Под него беше с безформени панталони от рипсено кадифе и риза с индийски десен, закопчана догоре. Ако седеше на тротоара, минувачите нямаше да се поколебаят да му подхвърлят някоя монета.
	— Доста време мина.
	— Не достатъчно дълго, приятел.
	Лофти изгледа злостно Хоторн от другата страна на масата. Очевидно в еднаква степен се страхуваше от него и не го харесваше.
	— Ще ми кажеш ли какво правеше пред „Лекънфийлд Хаус“? — попита Хоторн.
	— Не е твоя работа.
	— Лофти…!
	— Защо да ти казвам каквото и да било?
	— Заради доброто старо време?
	— Майната му на доброто старо време! — каза Лофти и се замисли за миг. — Петдесетачка. Ще говоря с теб срещу една петдесетачка. Една петдесетачка плюс още три лири. Да платиш и чая.
	Той изгледа с отвращение тъмнокафявата течност пред себе си.
	— Как може чаша чай да струва три лири? Правят каквото си искат.
	— Толкова ли си закъсал?
	— Не съм закъсал. Ако искаш да знаеш, се справям доста добре. Справям се прекрасно. Но ако си мислиш, че ще прекарам дори една минута с теб, без да ми платиш за това, по-добре да се чупиш с летящ скок. Ти си едно жалко копеле, Хоторн. Винаги си бил и продължаваш да бъдеш. В онази работа с Абът не трябваше да го отнасям така. Ти ме прецака и ти си виновен, че се занимавам с тази шибана работа.
	Всички полицаи ли се изразяват така нецензурно? Хоторн, Гръншоу, а сега и Лофти — всички имаха някакъв проблем с английския език, подобен на синдрома на Турет. Но все пак наострих уши. Дерек Абът беше заподозреният за детска порнография, когото Хоторн беше блъснал по някакви стълби.
	— Беше нещастен случай — каза Хоторн, като разпери ръце и му се усмихна ангелски. — Случват се такива неща.
	— Точно ти ми каза да изляза да изпуша една цигара. Мислех, че го правиш от приятелски чувства, а ти през цялото време си се преструвал. Една проклета цигара, която ми струваше работата, пенсията, брака и целия ми шибан живот.
	— Значи вече не си с Мардж?
	— Мардж ме заряза. Заради някакъв пожарникар.
	Хоторн беше отвел Дерек Абът до стаята за разпити, защото в ареста нямало друг полицейски служител. Точно когато се беше случил инцидентът. Абът беше паднал по четиринайсет бетонни стъпала, с белезници зад гърба — с летящ скок, и още как — и в резултат на това бяха уволнили Хоторн от полицията. Лофти е трябвало да отведе Абът до стаята за разпити. Той също беше загубил работата си.
	— И какво ще ми кажеш за Ейдриън Локуд? — попита Хоторн.
	— Петдесетачка! И ако не решаваш бързо, може да размисля и да стане стотачка.
	Хоторн ме погледна.
	— Добре. Плати му.
	— Аз?
	Но нямах право на мнение по въпроса. Извадих портфейла си. За щастие имах точно толкова пари в брой. Сложих пет банкноти по 10 лири на масата и добавих няколко дребни монети. Лофти ги придърпа към себе си, сгъна ги и ги прибра.
	— Предполагам, че работиш за Греъм Хайн — продължи Хоторн.
	— Познаваш ли го?
	— Не сме се срещали, но знам кой е.
	Греъм Хайн беше специалистът по финансови разследвания, нает от Ричард Прайс. Стивън Спенсър го беше споменал. Но имаше нещо, което не разбирах. По думите на Спенсър Хайн беше разследвал Акира Ано в опит да открие тайния източник на приходи, който тя отказваше да декларира. С други думи, по време на развода между Локуд и Ано, той категорично е бил на страната на Локуд. Защо тогава Лофти се беше вмъкнал в офиса на Локуд и се навърташе около „Лекънфийлд Хаус“? Защо шпионираше собствения си клиент?
	— Лофти е клошар. Рови в боклуците — обясни Хоторн и го погледна. — Обясни му какво означава това.
	Лофти беше обиден.
	— Не бих употребил този термин — измърмори възмутено той. — На визитната ми картичка пише „финансови разследвания“.
	— Имаш визитна картичка? Определено се издигаш в обществото.
	— По-бързо от теб, приятел.
	— Какво означава „финансови разследвания“ в този случай? — попитах аз.
	Всички тези шегички започваха да ми омръзват.
	Лофти отпи още една глътка от чая си. Когато отново заговори, тонът му беше по-авторитетен. Макар да приличаше на отрепка и да нямах никакво желание да науча подробности от личния му живот, с Мардж или без нея, явно знаеше за какво говори.
	— Не можеш да си представиш за какво става въпрос, когато се развеждат такива богати копелета! Крият пари навсякъде. Офшорки в Джързи и Британските Вирджински острови. Фондове и фантомни дружества, пълни с мними директори, така че е невъзможно да разбереш кое на кого е. Хората като мен помагат всичко това да се изясни. Разследваме финансите им, за да разберем истината.
	— Бивши ченгета — каза Хоторн. — Бивши журналисти. Бивши служители по сигурността. Интересно защо, всичките са бивши.
	— Справям се добре — отсече Лофти. — Изкарвам много повече, отколкото когато бях при твоите хора.
	— Разкажи ни тогава за Ейдриън Локуд.
	Лофти се поколеба — явно вече му се искаше да ни беше взел повече пари. Четях го в погледа му.
	— Знаеш ли, че от теб наистина ми се повдига? — каза той на Хоторн.
	След като сподели това, явно му олекна и продължи с по-дружелюбен тон:
	— Поработих малко по развода на Локуд. Онази, неговата съпруга, Акира Ано… тя знаеше, че сме по петите й. В мига, в който започнахме да душим около нейните финанси, тя се стресна и хоп! — той щракна с пръсти, — за нула време се предаде и се съгласи с всичко, което искаше Локуд. Хвана я шубето, че той ще открие точно колко пари има в банката… която сигурно беше в Панама или Лихтенщайн, или някъде там. Така че, всичко мина тип-топ. Господин Локуд беше доволен. Съдът беше доволен. Чиста работа. Само че после нещо се случи. През цялото време господин Прайс се беше съмнявал в клиента си… че не е бил искрен с него. И това не му се нравеше. Никак даже.
	— Говориш за Ейдриън Локуд — уточних аз.
	— Точно така. Господин Прайс от самото начало си знаеше, че господин Локуд е мошеник. Обзалагам се, че половината му клиенти са като А157.
	— А157? За какво говориш, Лофти? — попита Хоторн.
	— Шосето между Лаут и Мейбълторп. Нали знаеш колко заплетени завои има по него?
	Прииска ми се да се засмея, но Хоторн просто въздъхна.
	— Продължавай.
	— Работата беше там, че господин Прайс беше по-голям католик от папата и все се правеше на света вода ненапита. Защото нали, разводът вече беше приключен. Акира се беше разкарала и всички бяха доволни, но той изведнъж започна да се среща с хората, за които работя в „Навигант“ и да ги моли — много дискретно — да хвърлят едно око на активите на Локуд.
	Лофти се усмихна и подигравателно завъртя очи към тавана.
	— Беше много конкретен. Интересуваше се специално от скъпи вина.
	— Вина — повтори Хоторн.
	— Точно така. Искаше да разбере дали Локуд обича скъпото вино… в смисъл, дали наистина го обича. Колко вино си купува. От кои реколти. Такива неща. Колко бутилки има на склад. Мен това много ме улесни — да знам точно какво търся. И не ми отне дълго да открия онова, което той искаше.
	Да се твърди, че Ейдриън Локуд си пада по виното, би било много меко казано. Той е пълен фанатик. Виждал съм касови бележки от кредитната му карта, от сметки в „Риц“ и „Анабелс“. Бутилка „_Echezeaux GrandCru_“ за 3250 лири. Бутилка „_Bollinger Vieilles Vignes_“ за 2000 лири… — Лофти малко бъркаше френския, но не и цифрите. — И това беше само върхът на айсберга. Надникнах в избата на къщата му в Антиб…
	— Как успя да влезеш там, Лофти?
	— Това ми е работата, Хоторн. С това се занимавам. А колко алкохол намерих под целия онзи прахоляк? Няма да повярваш! Наложи се да потърся някои от марките в интернет. Дори не ги бях чувал. А цените? Дяволски безумни. Искам да кажа, става дума за някакво си смачкано грозде!
	— И така, стъпка по стъпка, успях да стигна до „Октейвиън“. Чувал ли си ги?
	Аз поклатих глава. Хоторн не каза нищо.
	— „Октейвиън“ е компания за съхранение на вино в Коршам. Съхраняват луксозни вина, собственост на управители на инвестиционни фондове и други подобни хора. Странна работа. Дори хората, които живеят наоколо, не знаят какво точно се случва там, но като влезеш вътре, можеш да намериш някои от най-хубавите вина на света — на обща стойност милиони лири — скътани на тъмно, на петнайсет метра под хълмовете на Уилтшър. И разбира се, става въпрос за всевъзможни данъчни облекчения. Избата на компанията е регистрирана като безмитен склад. Няма ДДС. Нито данък печалба върху капитала, понеже говорим за нетрайно движимо имущество.
	Не бях сигурен какво точно означаваше това, но не го прекъснах. Лофти беше във вихъра си.
	— Доста лесно открих, че господин Локуд е техен клиент — продължи той. — Но да разбера какво точно държи там беше дяволски трудно. Те не са глупави и имат предостатъчно охрана. Заминах за Коршам и започнах да душа наоколо, но това нямаше да свърши работа…
	— Затова си се вмъкнал в офиса му — каза Хоторн.
	— Не съм се вмъкнал — Лени отново се засегна. — Просто изчаках господин Локуд да излезе да обядва и влязох направо. Нищо работа. Казах им, че съм от фирмата, която поддържа компютрите. Рецепционистката ме пусна в офиса на Локуд и дори ми даде паролата за компютъра му, тъпата крава. Така успях да вляза в профила му в „Октейвиън“ и да разбера точно колко капитал беше инвестирал.
	— И колко беше?
	— Малко под три милиона лири, всичките минали през фирми, регистрирани на Британските Вирджински острови. Разбира се, когато научи за това, господин Прайс подскочи до тавана. Във формуляра за финансовото състояние на страните по бракоразводното дело явно не беше вписано нищо подобно.
	През цялото време бяхме приемали, че Ричард Прайс е разследвал Акира Ано — и че когато в деня на смъртта си е позвънил на своя съдружник Оливър Мейсфилд и споменал нещо за адвокатската колегия, той е имал предвид нея. Но случаят не беше такъв. Неговият собствен клиент, Ейдриън Локуд, е бил поводът за тревогата му. Локуд е бил онзи, който е укривал богатството си и е лъжел своя адвокат — което не е много добра идея, когато адвокатът ти е известен с прякора „Двуострият бръснач“.
	Защо Хоторн не беше по-развълнуван? Доколкото можех да преценя, това правеше цялото разследване на пух и прах. Но той само допи кафето си и извади една цигара, която затъркаля напред-назад по масата.
	— Лофти, още два въпроса — каза той. — Каква работа имаше преди малко в „Лекънфийлд Хаус“? И защо побягна така?
	— А ти как мислиш? — озъби се в отговор Лофти. — Господин Прайс ми беше клиент. Беше ми симпатичен и нося някаква отговорност за него. Живо ме интересува кой го е убил и се питам дали виновникът за смъртта му не е бил Локуд.
	— Това е невъзможно — казах аз. — В неделя вечерта, точно когато Прайс е бил убит, той е бил с някого.
	— Кой казва, че не са го извършили заедно? Във всеки случай, от време на време го наглеждам, ако реши да се срещне с някого или да направи нещо, което да ми подскаже какво точно се е случило.
	— А побягна, защото…?
	— Защото става въпрос за убийство, а по една случайност аз много държа на здравето си. Това е задължително в моята професия. Като видя човек, когото не познавам, да тича към мен, обикновено се обръщам на другата страна и побягвам в обратната посока. Естествено, веднага щом ти ми се обади, разбрах, че не е имало нужда да го правя. Но държа да си знаеш, че не исках да се виждам с теб, Хоторн.
	Хоторн се замисли.
	— Значи си го наблюдавал — каза той. — Откри ли нещо?
	Лофти бутна стола си назад и се изправи. Беше изпил чая си само наполовина.
	— И да съм, не бих ти казал — отговори той.
	— Още си ми сърдит!
	— Да. Още съм ти сърдит. Адски съм ти сърдит. Напълно си прав. Ти ми прецака живота и не знам защо ти разказах всичко това. Както и да е, това е всичко. Толкова ще получиш срещу една петдесетачка. Разкарай се и ме остави на мира.
	Той бързо излезе от кафенето.
	— Кой беше Абът? — попитах аз.
	Мислех за разпространителя на детска порнография, когото Хоторн беше бутнал по стълбите, но не знаех никакви подробности за случилото се.
	— Просто един човек, когото срещнах в процеса на работата си. Случи се нещо, което бе в нарушение на правилата за безопасност на арестантите. Лофти беше на смяна и той го отнесе. Не знам защо мисли, че аз съм виновен.
	Хоторн ме погледна съвсем невинно, но аз знаех, че ме лъже. Както обикновено.


>	19.
>	Меч и магия

	Ейдриън Локуд нямаше възможност да ни приеме — или поне така ни съобщи спретнатата млада рецепционистка, седнала наперено зад едно бюро с форма на запетая в малкото преддверие на офиса му в „Лекънфийлд Хаус“. Вероятно тя беше заместила момичето, което беше пуснало Лофти да влезе — и несъмнено беше преминала курс за напреднали по високомерие.
	— Опасявам се, че провежда конферентен разговор.
	— Можем да изчакаме.
	— Веднага след това има още една среща.
	Бяхме закъснели с четирийсет и пет минути, така че това сигурно беше съвсем нормално. И все пак се запитах дали Локуд не седеше мълчаливо зад някоя от затворените врати и не подслушваше как ни поставят на мястото ни. В крайна сметка се разбрахме да се върнем отново в пет часа. Това означаваше, че имахме няколко часа за убиване.
	Хоторн говореше по телефона, още преди да излезем обратно на улицата. Чух го как казва името си, уговаряйки си среща с Доун Адамс — „във връзка с полицейско разследване“ — и преди да се усетя, вече пътувахме с едно такси към издателство „Кингстън Букс“. Акира Ано ни беше казала, че приятелката й живее в Уимбълдън, който се на мира точно до Кингстън, но офисите й бяха в центъра на Лондон или както се оказа, по-точно в Блумсбъри.
	Световният успех на поредицата „Обреченият свят“ ставаше очевиден още преди да влезем в сградата. Издателската къща се помещаваше в една доста голяма административна сграда на четири етажа, на един ъгъл на Куийн Скуеър, над вратата имаше набиващ се на очи надпис, а на витрината бяха изложени дузина книги. Освен издателството в сградата нямаше други фирмени офиси и то вероятно я притежаваше. Кейт Мос, Питър Джеймс и Майкъл Морпурго бяха само трима от известните автори, подписали договор с тях.
	Входната врата водеше към просторно фоайе, украсено с оригинални илюстрации на Куентин Блейк, а на рецепцията имаше огромна стъклена купа с бонбони и шоколадчета. Тукашната рецепционистка като че ли се радваше много повече, че ни вижда.
	— Да, Доун ви очаква.
	Тук не използваха фамилни имена. Един млад мъж, вероятно стажант, се появи и ни придружи до един кабинет на първия етаж, с два големи прозореца с изглед към площада. Вътре имаше бюро, отрупано с купчини книги и договори, но Доун ни очакваше в другия край на кабинета си — беше много елегантна чернокожа жена, седнала на един диван зад ниска масичка за кафе, с прибрани колене и свити настрани крака. Беше прехвърлила петдесетте, на приблизително същата възраст като Акира Ано. Всички у нея беше впечатляващо — от дискретно скъпите дрехи и малките диамантени обици до дизайнерските рамки на очилата, които висяха на сребърна верижка на шията й.
	Срещу нея бяха поставени два стола и когато по нейна покана седнахме, се озовахме по-високо нея. Беше съвсем умишлено, постигаше се някакъв вид обратен психологически ефект. Ако искахме да не изглеждаме нападателно, щеше да се наложи да пригодим поведението си спрямо ситуацията. Седнала удобно на своя диван, малко по-ниско от нас, тя беше подредила всичко така, че да излъчва мълчаливо надмощие.
	Изненадах се, когато ми се усмихна.
	— Антъни, радвам се да те видя — каза тя.
	Не помнех да сме се запознавали.
	— Как вървят нещата в „Орион“?
	— Добре, благодаря — казах аз.
	— „Домът на коприната“ много ми хареса. Накара ме да се запитам дали вече си прочел „Соло“?
	Уилям Бойд тъкмо беше издал роман за Джеймс Бонд — след като същото бяха направили Себастиан Фолкс и Джефри Дийвър.
	— Още не — казах аз.
	— Мисля, че би било фантастична идея ти да напишеш следващата книга за Бонд. Имам познати в издателството на Иън Флеминг. Ако искаш, бих могла да поговоря с тях…
	— Е, определено бих проявил интерес.
	Постарах се да го кажа сдържано, макар всъщност цял живот да си бях мечтал точно за това.
	— Ще говоря с тях.
	Тя се обърна към Хоторн и заговори малко по-хладно.
	— Не съм сигурна с какво мога да ви бъда полезна.
	— Казах ви по телефона. Разследвам убийството на Ричард Прайс.
	— Да. Всъщност с изключение на кратката ни среща в един ресторант, когато дори не разговарях с него, не бях виждала господин Прайс повече от година, и бях приключила с всякакви професионални отношения с неговата кантора. Разбрах за смъртта му едва когато прочетох за случилото се във вестниците и не мога да кажа, че се натъжих особено много.
	— Разбирам ви, госпожо Адамс. Запознали сте се с него по време на собствения си развод.
	— Господин Хоторн, аз всъщност никога не съм разговаряла с него очи в очи. Той ми пишеше. Също така пишеше за мен. В съда ме обрисува като жена, изцяло зависима от финансовата находчивост на своя съпруг, макар въпросният съпруг да беше пияница и женкар, наследил цялото си богатство от също толкова пропадналия си баща. Към онзи момент бях прекарала седем години в опити да създам собствен издателски бизнес и сигурно можете да си представите колко унизена и обидена се почувствах, когато говореше по този начин за мен. Или вероятно не можете.
	Тя махна пренебрежително с ръка.
	— Във всеки случай аз нямах абсолютно нищо общо с неговата кончина, макар, както вече казах, да не е изключено да съм изпила чаша „Шабли“, когато узнах за нея.
	— Е, това не е съвсем вярно, нали? — отвърна Хоторн. — Казвате, че нямате нищо общо с „кончината“ му, но сте били страничен участник в нея от самото начало.
	— Не знам какво имате предвид.
	— Вие сте били с Акира Ано в ресторант „Делони“, когато тя е заплашила господин Прайс. И също така сте били с нея, по една случайност, в нощта на убийството. Първоначално госпожа Ано претърпя злощастна загуба на паметта. Каза, че е била в една вила край Линдхърст. Но когато това беше оборено, тя беше принудена да си признае, че е била с вас.
	Помислих си, че Доун ще отвърне на удара, но тя не обърна никакво внимание на Хоторн, а погледна към мен.
	— Каква точно е твоята работа тук? — попита ме тя с много мек тон.
	— Пиша за него — отвърнах.
	Не виждах смисъл да лъжа. Доун Адамс знаеше кой съм. Нямаше причина да не разбере и с какво се занимавам в момента.
	Тя се учуди.
	— За вестниците?
	— За една книга.
	— Документална книга за разследване на престъпления?
	— Да. Е, нещо от този род. Трябва да поразместя някои неща и да променя имена, но в общи линии е документална, да.
	Тя се замисли за миг.
	— Това е интересно. Имаш ли вече издател за нея?
	— Подписах договор за три книги със Селина Уокър от „Пенгуин Рандъм Хаус“.
	Тя кимна.
	— Селина е много добра. Само не й давай да те притиска със срокове.
	Доун отново се обърна към Хоторн.
	— В отговор на забележката ви, като начало, Акира никога не е заплашвала Ричард Прайс. Двете с нея бяхме вечеряли заедно в „Делони“ и тя го видя в другия край на ресторанта. Съвсем естествено се заговорихме за него и се оказа, че и двете сме преживели нещо подобно. Възможно е да сме си били пийнали малко повече, но Акира си науми да направи сцена. Приближи се до масата му — той беше там със своя съпруг. Тя взе една чаша с вино и я изля върху главата му. Беше глупава постъпка. Не бих се опитала да твърдя обратното. Но в същото време ми достави искрено удовлетворение.
	— Тя е заплашила да го удари с бутилка.
	— Не. Тя му каза, че е имал късмет, задето не си е поръчал цяла бутилка, защото в такъв случай щяла да използва нея. С което, предполагам, имаше предвид, че щеше да излее цялата бутилка върху него.
	— Но това е едно доста голямо съвпадение, не мислите ли? Все пак едва седмица по-късно е бил убит с помощта на бутилка вино.
	— Вероятно би могло да е съвпадение. От друга страна, обмислихте ли възможността някой в ресторанта да я е чул?
	Това беше нещо, което не ми беше хрумнало. Акира Ано можеше напълно случайно да е подсказала на някого за начина, по който да убие Ричард Прайс — някой, който го е познавал и случайно се е намирал там. Този някой можеше дори умишлено да е искал да хвърли вината върху нея. Зачудих се дали Хоторн беше проверил имената на всички посетители в „Делони“ онази вечер.
	— Колкото до факта, че Акира беше в дома ми неделя вечерта — продължи Доун, — в това също няма нищо учудващо. Ние сме приятелки от дълги години.
	— Как се запознахте?
	— На един литературен фестивал. В Дубай. Цяла седмица край басейна на хотел „Интерконтинентал“. Добро място да опознаеш някого.
	— Колко време прекарахте заедно вечерта?
	— Господин Хоторн, наистина ли смятате, че си струва тези въпроси да бъдат задавани? Добре тогава! Тя дойде на вечеря около шест часа и отново си пийнахме малко повече. Може би ще останете с впечатление, че сме две стари пияници, но това не е вярно. Не бяхме пияни. Всъщност срещата ни беше по работа. Но Акира изпи две или три чаши заедно с мен и аз реших, че ще е по-разумно да не шофира, затова я поканих да пренощува у дома.
	— Казвате, че сте работили. Какво работи тя за вас?
	Доун Адамс се поколеба само за миг и аз останах с впечатлението, че въпреки цялата заплашителност, която излъчваше, онова, което щеше да отговори сега, може би нямаше да бъде съвсем вярно.
	— Консултира ме за различни литературни ръкописи — каза тя.
	— А вие й плащате?
	— Разбира се.
	Доун погледна часовника си — много нежен ръчен часовник „Картие“ с тънка златна верижка.
	— Както ви казах по телефона, опасявам се, че няма да мога да ви отделя много време.
	Хоторн не обърна внимание на думите й.
	— Защо Акира Ано излъга и не каза, че е била с вас? — попита той. — Да вечеря с добра своя приятелка, издателка… човек би си помислил, че е нещо напълно невинно.
	— Нямам никаква представа. Ще трябва да попитате нея. Може би вашите методи на разпит са й се сторили обидни и затова е решила да ви подхлъзне.
	— Даването на лъжливи показания пред полицейски служител е престъпление.
	— Доколкото разбирам, вие не сте полицейски служител.
	Доун Адамс си я биваше, трябва да й го призная. Тя определено не се страхуваше от Хоторн. Но ако го познаваше по-добре, може би нямаше да бъде толкова рязка с него. Видях как гневът се надига в погледа му като крокодил, който се показва от блатото.
	— Казвате, че госпожа Ано ви консултира за литературни ръкописи — каза той. — Колко сериозни автори издавате всъщност?
	Това беше добър аргумент. На витрината на долния етаж бях видял една-две книги от уважавани автори, но изданията по етажерките в кабинета на Давина не бяха произведения на високата литература. Огледах се и видях една детска книжка с картинки, два плажни трилъра, трилогията „Обреченият свят“ и една книга с рецепти от гръцката кухня на Виктория Хислоп.
	Отново долових в гласа й нотка неувереност, но после тя се овладя.
	— Николко. Но това е посока, в която много бих искала да поема. Получаваме огромен брой ръкописи и Акира ги чете, за да ми каже мнението си.
	— Тогава защо не издавате нея? След като двете сте толкова добри приятелки…
	— Предлагала съм й го. Но Акира има договор с издателство „Вираго“. Мисля, че вече приключихме, нали?
	На масичката имаше телефон. Доун взе слушалката и набра едно число.
	— Том — каза тя. — Гостите ми си тръгват. Може ли да се качиш до кабинета, за да…?
	— Всъщност не съм приключил — каза Хоторн студено.
	Тя се поколеба, все така със слушалката в ръка.
	— Почакай, Том, няма нужда. Ще ти се обадя след минутка.
	Тя върна слушалката на място.
	Хоторн замълча и от опит разбрах, че всеки момент щеше да направи нещо изключително. Въпреки това следващите му думи ме свариха напълно неподготвен.
	— Бих искал да поговоря с един от вашите писатели — каза той.
	— С кого по-точно?
	— С Марк Беладона.
	Тя го изгледа втренчено.
	— Опасявам се, че няма абсолютно никакъв начин Марк да говори с вас.
	— И защо?
	— Ами първо, той няма абсолютно нищо общо с всичко това. И второ, той е голям самотник. Живее в Нортъмбърланд и страда от остра агорафобия. Никога не излиза.
	— Но той е бил в „Делони“ същата вечер, когато и вие сте били там.
	— Това е невъзможно.
	— Не е невъзможно, госпожо Адамс. Вярно е. И по една случайност е имал нещо общо със смъртта на един друг човек… Грегъри Тейлър. Тейлър е посетил Ричард Прайс в деня на смъртта му. Двамата са се познавали от дълги години. И съвсем скоро след това Тейлър е бил убит — някой го е блъснал под влака. Но преди да умре, той си е купил една книга — последния роман на Марк Беладона. Не я е купил, защото е искал да я прочете. Купил я е, за да ни изпрати послание… и това е и причината да съм тук сега.
	Всичко това беше ново за мен. Ако Хоторн наистина беше проверил кой е бил в „Делони“, със сигурност не беше споменавал за това. Но действително беше привлякъл вниманието ми върху книгата „Затворници на кръвта“, която Грегъри Тейлър беше взел от книжарницата „У. Х. Смит“ на гара „Кингс Крос“. „_Защо си е купил онази книга?_“ Това ме беше попитал тогава.
	Доун Адам беше изпуснала контрола върху ситуацията. Сякаш изведнъж беше потънала цялата в дивана. Почти се бе сгърчила от неудобство на мястото си.
	— Не знам за какво говорите.
	В този момент, без никакво предупреждение, вратата внезапно се отвори и в стаята бързо влезе не друг, а Акира Ано. Доун Адамс бе също толкова изненадана да я види, колкото и ние.
	— Акира…?
	— Тръгнах веднага, щом ми се обади — обясни Акира и ни изгледа злостно. — Аз ги познавам, и двамата. Вече съм се сблъсквала с тях. Знам как действат и какви методи използват, за да те заплашват и да те притискат. Не исках да се срещаш с тях без мен.
	Значи Доун й се беше обадила, за да й каже, че ще идваме. Това ме накара да се замисля, че двете сигурно бяха в заговор помежду си… но за какво?
	— Тъкмо си говорехме за Марк Беладона — продължи Хоторн.
	Прекъсването сякаш изобщо не го беше смутило. Като че ли го беше очаквал и дори го приветстваше.
	Акира отиде да седне на трети стол. Изглеждаше безупречно както винаги, но изведнъж ми се стори обзета от неувереност и може би дори страх.
	— Трябват ми адресът и телефонният му номер — каза Хоторн.
	— Няма да ги получите.
	— Можете да действате по този начин, ако държите, госпожо Адамс. В такъв случай ще се обадя на инспектор Гръншоу и детектив Милс и ще видим какво ще стане, когато откажете съдействие и на тях двамата.
	— Не мога…
	— Защо?
	— Вие не разбирате. Марк никога…
	А сетне от другия край на стаята долетяха две тихо произнесени думи:
	— Той знае.
	Лицето на Акира беше мъртвешки бледо. Беше забила поглед в краката си.
	Какво знаеше Хоторн? И защо аз също не го знаех?
	— Защо просто не си признаете? — възкликна Хоторн. — За пълен идиот ли ме смятате? Наистина ли си представяхте, че няма да се сетя?
	Той замълча в очакване някоя от двете да отговори, но когато не го направиха, отговори вместо тях:
	— Акира Ано е Марк Беладона, нали? Марк не съществува!
	Той рязко се обърна към Акира, преди да продължи:
	— Ти си написала онези тъпи книги!
	Отново настъпи мълчание. Не съм сигурен кой беше по-потресен: аз, защото не се бях досетил за това; или Доун, защото Хоторн беше разбрал истината.
	— Ще отричате ли? — настоя Хоторн.
	Погледнах към Акира, която седеше на стола си като кукла на конци, захвърлена от кукловода. На дивана Доун Адамс изглеждаше обзета от искрен страх.
	— Не бива да казвате на никого за това — прошепна тя.
	— Един момент! — възкликнах аз. — Значи Акира Ано е написала „Възходът на Екскалибур“ и „Затворници на кръвта“, и…
	Бях забравил заглавието на първата книга.
	— „Дузина мъже от стомана“ — каза тихо Акира, все така без да ме поглежда в очите.
	— Но това е невъзможно. Те са пълна порнография и…
	Опитах се да измисля най-лошото нещо, което можех да кажа за тях.
	— Жените в тях са само средство за задоволяване на желанията на мъжете!
	— Освен това се продават в милионни тиражи — възрази Доун.
	Въпреки всичко веднага беше скочила в защита на своята приятелка. Тя се изправи и отиде до бюрото си, за да заеме обичайното си място. Така беше по-близо до Акира, готова да си възвърне контрола върху ситуацията.
	— Идеята беше моя. Запознах се с Акира в Дубай, точно както ви разказах. Тя е прекрасен писател. Нейните книги са спечелили многобройни награди и една от тях дори е екранизирана. Но ти знаеш какъв е пазарът за сериозна литература, Антъни. Миниатюрен, почти пренебрежим.
	На бюрото имаше бутилка с вода. Тя си наля една чаша.
	— Идеята не беше на Акира. Беше моя. Наложи се да я убеждавам, но бях наясно, че пазарът за фентъзи е огромен.
	— За фентъзи и секс — добавих аз.
	— Наречи го, както искаш. „Игра на тронове“ вече имаше огромен успех… още преди телевизионния сериал. Двете с нея пиехме коктейли до басейна и аз подхвърлих идеята на Акира, едва ли не на шега. Ако някой като Джордж Р. Р. Мартин можеше да спечели цяло състояние от фентъзи, за писател от нейната класа щеше да бъде още по-лесно да го постигне.
	— Но това е олицетворение на всичко, което тя ненавижда! — настоях аз.
	Акира сякаш не беше в стаята. Все едно беше отлъчена, а на нейното място седеше Марк Беладона, преодолял някак своята фобия и пристигнал от Нортъмбърланд.
	— На света няма писател, който да не иска книгите му да се продават! — възрази Доун.
	— Разбира се, че е така! — съгласих се аз. — Но тя…
	Посочих Акира, преди да продължа:
	— Тя е истински лицемер!
	Акира най-сетне вдигна очи.
	— Никой не бива да узнае за това — прошепна тя.
	Дори зад цветните стъкла на очилата й, видях паниката в нейните очи.
	— Не бива да казвате истината! Това ще ме унищожи!
	Доун кимна.
	— Ако хората разберат, че Акира е написала тези книги, това може да нанесе огромни вреди на нейната репутация. И определено няма да помогне на моята работа!
	Доун говореше по-благоразумно от Акира, по-прагматично. Все пак беше издател, а не писател.
	— Не знаете колко усилия сме положили, за да скрием Марк Беладона от общественото внимание — продължи тя. — Вярно е, че Акира пише по съвсем различен начин в другите си произведения, но много писатели са използвали псевдоними.
	Тя въздъхна, преди да добави:
	— Когато подхвърлих тази идея, това беше само шега. Нито една от двете ни не подозираше какъв огромен успех ще има тази поредица.
	Значи това беше източникът на доходи, който беше споменал Стивън Спенсър — приходите, които Акира беше укривала от Ричард Прайс. Доун имаше право, разбира се. Ако читателите разберяха за тази измама, може би това щеше да бъде краят на всички замесени: Акира, Марк и издателството „Кингстън Букс“.
	Но Хоторн не беше в настроение да прощава.
	— Не знам — каза той. — Според мен ще е много трудно да запазим това в тайна от инспектор Гръншоу.
	Акира не отговори.
	— Антъни — каза Доун.
	Беше решила да прескочи Хоторн и да се обърне директно към мен.
	— Сигурна съм, че ти разбираш как стоят нещата. Заложила съм целия си живот на този бизнес, а „Обреченият свят“ е ключът към всичко. Акира не е направила нищо нередно.
	Тя се приведе към мен, преди да продължи:
	— Обичат тази книга. Ще има сериал по нея. Защо да я проваляш?
	— Това е хайку! — възкликнах аз.
	— Моля?
	— Това, което каза току-що. Седем срички, девет срички и отново седем срички.
	Хвърлих един поглед на Акира, която се беше затворила в себе си, потънала в дълбините на нещастието. Въпреки всичко ми дожаля за нея.
	— Ще направя каквото мога — обещах аз.
	Хоторн се размърда до мен.
	— Това обикновено не е кой знае какво — отбеляза той.

	* * *

	Когато излязохме обратно на улицата, той се смееше с глас. Бях виждал Хоторн да проявява чувство за хумор — тънко и донякъде лукаво. Но не мисля, че до този момент го бях виждал наистина да се смее.
	— Как се досети? — попитах го аз. — За Акира Ано и Марк Беладона?
	— Много е просто.
	Той си извади цигара и двамата закрачихме обратно към метростанция „Холборн“.
	— Като начало, ние вече знаехме, че Акира укрива пари. Стивън Спенсър ни беше казал за това. Как иначе можеше да ги е спечелила, освен с писане? Освен това ми направи впечатление това, че ни излъга за срещата си с Доун Адамс. Защо трябваше да измисля всички тези глупости за някаква вила по средата на нищото? За един писател няма нищо по-естествено от това, да вечеря с издател — освен ако двамата не са замислили нещо доста необичайно.
	Но капката, която преля чашата, беше онзи момент в книжарница „Донтс“. Не видя ли как те погледна, когато те хванаха да крадеш „Затворници на кръвта“? Беше ужасена. Помислих си, че ще повърне. Но това не беше само защото си откраднал книга, а защото си избрал _точно_ тази книга. Явно си е помислила, че си я надушил.
	Това беше самата истина. Тогава не ми беше казала нищо. Дори не ме беше погледнала. Очите й бяха останали приковани в книгата.
	— И все пак всичко това ми се струва малко пресилено — настоях аз.
	— Не си прав. Тя е писател и като всички писатели си пада малко самовлюбена, така че не е могла да се сдържи да не заяви авторството си върху тези боклуци. Последните три букви от името на Беладона са нейната собствена фамилия, изписана на обратно. А три от буквите в „Акира“ се използват и в името на Марк. Чудно как не си го забелязал, приятел.
	На мен също ми беше чудно. Все пак всеки ден решавам кръстословицата в „Таймс“. И обожавам анаграми, шифри и акроними…
	Продължавах да се опитвам да подредя цялата мозайка в главата си.
	— А онова, което каза току-що за „Кингс Крос“? Вярно ли е? Грегъри Тейлър се е опитвал да предаде послание?
	— Да, точно така. Но не това послание, което си мислиш.
	Какво тогава беше посланието? И бяхме ли изключили Акира Ано от разследването? И двете с Доун Адамс бяха обидени от Ричард Прайс и си бяха осигурили взаимно алиби за вечерта на убийството. В добавка, Прайс беше разследвал приходите на Акира. Ами ако се беше натъкнал на истината за Марк Беладона? Това щеше да даде и на двете сериозен мотив да го убият.
	Бях решил, че съм ограничил списъка на заподозрените до един от общо петима. Но сега броят им отново беше скочил на половин дузина.


>	20.
>	„Зелен дим“

	— Нали си давате сметка, че Акира се опитва да ме натопи? Ако ме арестуват за нещо, което не съм направил, тя ще бъде на седмото небе. Имам предвид, след като е казала всички онези неща за мен. Аз не съм склонен към насилие! Ако беше така, щях да я ликвидирам още преди години, честно. Беше най-дразнещата личност, която съм срещал през живота си. Беше в състояние да изкара от кожата му дори шинтоистки светец — и кой знае, може би го е правила.
	Колкото до проклетото хайку — да, показа ми го. Явно смяташе, че е невероятно остроумно от нейна страна, но аз нищо не разбрах, ако трябва да си призная. „Присъдата е смърт?“ Какво точно трябва да означава това? Очевидно й достави голямо удоволствие да ми го прочете, но мен ако питате, със същия успех можеше да ми чете от ръководство за употреба на пералня на японски.
	Необичайното в характера на Ейдриън Локуд беше в това, че дори когато не беше в добро настроение — както сега, — продължаваше да се държи все така спокойно и ведро. Цветните слънчеви очила и конската опашка бяха на мястото си, както и бялата риза, отворена на врата. Офисът му не беше толкова екстравагантен, колкото къщата му — помещенията бяха утилитарни и толкова лишени от собствен стил, че сякаш принадлежаха на една от онези компании за управление на недвижими имоти, които ги дават под наем на различни фирми за кратки срокове. Подозирах, че не идва много често тук. Лаптопът, хакнат от Лофти Пинкърман, беше на бюрото пред него. Той седеше на директорски стол с кожена тапицерия, чиито линии бяха съобразени с очертанията на тялото му. Беше сплел пръсти зад главата си.
	— И ако някой от нас двамата е написал онова число на стената, със сигурност трябва да е била тя. Какво беше числото? Сто осемдесет и две? Наистина ли си мислите, че щях да го запомня? Със същия успех можеше да става дума за цветето, разцъфнало на паркинга, или за ястреба без пера, или някоя от другите глупости, които смяташе за нужно да публикува.
	— Хайкуто е било за теб — каза Хоторн.
	— Наистина ли?
	— Акира ти го е казала. Освен това лесно щеше да запомниш точно това число.
	— Защо?
	— Защото е датата, на която сте се оженили! Ти ни каза, че си се оженил веднага след рождения си ден — на осемнайсети февруари.
	Хоторн дари Локуд с една от заплашителните си усмивки, преди да добави:
	— Осемнайсето число, втори месец — 182.
	Трябваше и сам да се досетя за това. Аз също бях там, когато Локуд ни каза тази дата. Дори си я бях записал. Но за пореден път бях пропуснал да забележа връзката.
	— Вижте сега — каза Локуд и разпери ръце срещу нас в метафизична прегръдка, като равен с равни. — Този брак беше една проклета катастрофа. Вече ви казах за това…
	— Вторият ти брак, който е завършил с катастрофа — прекъсна го Хоторн. — Първата ти жена, Стефани Брук…
	— Не я замесвайте в това!
	Лицето на Локуд беше почервеняло. За пръв път виждах тази страна от характера му.
	— Това е съвсем неуместно. Говориш точно като някой от онези жълти журналисти, които го отразиха. Стефани беше прекрасно момиче, просто прекрасно, и известно време двамата бяхме щастливи заедно. Но тя имаше сериозни проблеми. Проблеми с алкохола, проблеми с парти-наркотиците, и в крайна сметка загина в Барбадос. Но аз дори не съм бил на яхтата, когато се е случило. Било е трагичен инцидент. Може и наистина да се е самоубила, както казаха. Не знам. Според мен няма смисъл да се занимаваме с това. Във всеки случай, то няма нищо общо с онова, което се случи с Ричард.
	— Като изключим това, че ти си бил замесен и в двата случая.
	— Не съм бил и при Ричард, когато е станало.
	— Бил си в Хайгейт. Не толкова далеч оттам.
	Локуд се поколеба, усетил накъде отиват нещата.
	— Точно така. Бях там.
	— С Давина Ричардсън.
	Локуд въздъхна шумно.
	— Да. Както ви казах… отидох да изпием по нещо.
	— Само да изпиете по нещо?
	— Не разбирам за какво намекваш.
	— Тогава ще го кажа по-ясно. Имате ли сексуални отношения с госпожа Ричардсън?
	— Това е крайно неуместен въпрос. Това, че си детектив — или по-скоро бивш детектив, — не ти дава право да се ровиш в личния ми живот, не е ли така?
	Хоторн го изгледа с отегчение.
	— Това е въпрос, на който може да се отговори с „да“ или „не“. Тук всички сме големи хора.
	— Какво значение би могло да има това?
	— Може да ми подскаже дали е била готова да излъже заради теб — отвърна Хоторн и помълча, преди да добави още нещо. — Или обратното.
	Локуд се замисли, но не за дълго.
	— Добре, дявол да го вземе. Да. От известно време правехме секс.
	— Още докато си бил женен?
	— Да — отвърна той и дълбоко си пое дъх. — Не беше толкова лесно, колкото си мислиш. Както казваш, всички тук сме големи хора, но забравяш, че в нейния дом имаше тийнейджър: нейният син Колин. Очевидно не можехме да се забавляваме с такива лудории там, докато той беше у дома, а аз не можех да я заведа на „Едуардс Скуеър“, докато Акира беше там. Така или иначе, Акира беше като хрътка. Веднага щеше да надуши, ако в къщата е имало друга жена. Затова ходехме на хотел — което не ми харесваше особено, ако трябва да съм честен. Просто ми се струваше някак долнопробно.
	— Акира разбра ли, че си имал извънбрачна връзка?
	— Не.
	— А Ричард Прайс? Каза ли му за това?
	— Защо да казвам на Ричард? Да не мислиш, че съм го написал в онзи формуляр за развода? Не, никой не знаеше за това.
	— А сега, след като вече си свободен мъж, тя ще се нанесе ли при теб?
	Локуд се разсмя с глас.
	— Сигурно се шегуваш. Давина е привлекателна жена, идеална за един бърз флирт. Но няма начин пак да си сложа главата в торбата. Първият ми брак… е, нали току-що ви казах за него? Беше истинска трагедия. А вторият ми брак беше фарс. Това ми се струва предостатъчно драма за един живот.
	Търпението му се беше изчерпало. Видях как настроението му се промени така рязко, сякаш някой беше натиснал някакъв ключ.
	— Според мен вече ви казах всичко, което искате да знаете — заяви той. — Ако нямате повече въпроси…
	— Всъщност искам да ти съобщя нещо — отвърна Хоторн, без да бърза да си тръгне. — Онзи човек, който е проникнал с взлом в офиса ти…
	— Да?
	— Ние го открихме.
	Локуд вече се беше научил да не се доверява на Хоторн, особено когато изглеждаше готов да му помогне.
	— И…?
	— Казва се Ленард Пинкърман. Оказва се, че и той е нещо като частен детектив. Може би ще ти е интересно да научиш, че е работил за Ричард Прайс.
	— Моля? Работил е за _Ричард?_
	— Ти си подарил на господин Прайс една бутилка вино. Нали така?
	— Вече ви казах, че е така.
	— И естествено, знаеш с какво е убит господин Прайс — бил е пребит до смърт с бутилка вино.
	Локуд остана като зашеметен. От дружелюбието, с което ни беше посрещнал, не остана и следа.
	— Искаш да кажеш, че бутилката е била същата?
	— „_Chateau Lafite Rothschild Pauillac_“ реколта 1982 година.
	Не бях изненадан, че Хоторн беше запомнил производителя и реколтата.
	— Да. Аз му я подарих.
	Локуд помълча няколко секунди, докато осъзнае, че никой друг не казваше нищо, така че явно от него се очакваше да продължи.
	— Ричард беше свършил изключително добра работа за мен и аз исках да му благодаря за това. Бях му платил хонорара, разбира се, който не беше за пренебрегване. Но с избягването на съдебното дело очевидно ми беше спестил едно малко състояние и аз реших да му засвидетелствам благодарността си.
	— С бутилка вино на цена две хиляди лири?
	— Аз притежавам много вина.
	— Колко по-точно?
	— Моля?
	— Дал си вината си на съхранение при една компания на име „Октейвиън“ в Коршам, в Уилтшър. Колко вина притежаваш в действителност?
	По лицето на Локуд бавно се изписа усмивка, но тя не беше приятна.
	— Не си губиш времето, Хоторн — каза той.
	Хоторн не отвърна нищо, просто го чакаше да отговори на въпроса.
	— Притежавам колекция от най-вече френски вина и шампанско на пазарна стойност от около два милиона и половина лири. Сега ще ме попиташ защо не съм я декларирал във формуляра, а горкият Ричард очевидно се е притеснявал за нея, след като е изпратил свой човек да влезе с взлом в офиса ми… Което съвсем не ми се струва етично, трябва да отбележа.
	Е, не декларирах вината си, защото всъщност са закупени от името на една компания, която е моя собственост, и вече не могат да бъдат записани като имущество, защото са заложени като гаранция за един много голям заем. Средствата са ми необходими за един строителен проект в Батърсий. Всичко е съвсем законно и ако Ричард просто ме беше попитал за това, щях да му го кажа, но мога да ви уверя, че изобщо не подозирах за притесненията му. Никога не ми е споменавал за това.
	Той отпусна ръце на бюрото си, с дланите надолу.
	— Това ли е всичко?
	Този път Хоторн стана от мястото си. Аз също.
	— Разговорът ни беше много полезен.
	— Не мога да кажа, че ми е било приятно — отговори Локуд, подбирайки внимателно думите си.
	Хоторн пристъпи към вратата, после сякаш изведнъж се сети за още нещо.
	— Един последен въпрос. Ти каза, че си излязъл от къщата на Давина Ричардсън около осем и петнайсет. Защо си толкова сигурен за часа?
	— Сигурно съм си погледнал часовника.
	— В кухнята има часовник на стената.
	— Ние не бяхме в кухнята. Бяхме в спалнята. Облякох се, после си тръгнах. Може би тя е споменала колко е часът. Наистина не си спомням, честно.
	Хоторн се усмихна.
	— Благодаря.
	Издаде го жестът. Когато заговори за своя часовник, Ейдриън Локуд вдигна ръка, за да се изфука с луксозния „Ролекс“, който носеше на китката си. И тогава го видях. Не на часовника, а на маншета на ризата му — миниатюрно и почти скрито от копчето на ръкавела. Едно петънце зелена боя.
	И веднага познах точно какъв нюанс беше това зелено. Спомних си онова префърцунено название на цвета, който Давина беше избрала от „Фароу & Бол“.
	„Зелен дим“.
	Нямаше как да не е същият.

	* * *

	Тази вечер се прибрах по същото време като Джил, която се върна натоварена с проблеми от снимачната площадка. Организацията на поредната локация за снимки се беше провалила. Вече изоставахме с два дни от графика. Сякаш нищо не вървеше по план.
	Двамата вечеряхме заедно, ако изобщо можеше да се нарече така. Джил изяде една салата с риба тон от консерва. Аз порових за нещо друго в хладилника, но там имаше само една бутилка шампанско, която ми бяха подарили от издателство „Орион“, когато книгата ми беше влязла в първата десетка на най-продаваните заглавия, и две яйца. Приготвих си бъркани яйца и ги изядох със сухари, защото нямаше хляб.
	— Как беше денят при теб? — попита ме Джил.
	— Горе-долу.
	— Преработи ли сценария?
	— Довечера ще го преработя.
	И за двама ни беше съвсем обичайно да продължаваме работата си след вечеря. Работим в общ кабинет и често оставаме в него, рамо до рамо, почти до полунощ. Джил е единственият човек, когото познавам, който работи повече и от мен — управлява продуцентската компания, следи снимачния процес, организира социалния ни живот и се грижи за апартамента. Двамата всъщност се запознахме на работа, докато бяхме в рекламата. Тя беше мениджър в отдела за връзки с клиентите. Аз бях копирайтър. Два дни след като се запознахме, тя помоли — на колене — да бъде преместена да работи по друг проект в същата агенция, но въпреки това стана така, че започнахме да се виждаме, и двайсет и пет години по-късно още бяхме заедно. Бях написал четири телевизионни сериала за нея като продуцент: „Войната на Фойл“, „Несправедливост“, „Сблъсък“ и „Заплаха“. Тя беше първият ми читател, като четеше книгите ми дори преди Хилда Старк. Странно ми е да пиша за нея, а в интерес на истината тя беше заявила съвсем ясно, че се чувства неудобно в ролята на герой от моя книга. За съжаление няма как да избегна истината. Тя е главният герой в живота ми.
	— Пак ли работиш с онзи детектив? — попита ме тя, докато се хранехме заедно.
	— Да.
	Не ми се искаше да узнае това, но аз никога не я лъжа. Тя веднага разбира всичко за мен, само като ме погледне.
	— Мислиш ли, че това е добра идея?
	— Всъщност не. Но имам договор за три книги от поредицата за него, а се появи ново разследване.
	Чувствах се виновен. Знаех, че чака да довърша сценария за нея.
	— Във всеки случай разследването май вече приключи — продължих аз. — Хоторн знае кой го е направил.
	Не ми го беше казал по този начин, но аз се досещах. У Хоторн имаше нещо съвсем първично. Колкото повече се доближаваше до истината, толкова повече това личеше по очите му и по начина, по който седеше, излъчваше се от кожата му. Наистина приличаше на куче, захапало кокал. След срещата ни с Ейдриън Локуд се надявах да отидем да пием по нещо, но той нямаше търпение да се прибере у дома си. Представях си как седи на онази маса и сглобява модела на спасителния хеликоптер „Уестланд Сий Кинг“ със същото ненаситно внимание към подробностите, което прилагаше в разследването на престъпления.
	— А _ти_ знаеш ли? — попита ме тя.
	Този въпрос ме потисна. Не се съмнявах, че решението вече би трябвало да е очевидно. През цялото време се бях надявал, че този път ще успея да разреша случая преди Хоторн. Но изобщо не бях стигнал дотам. Наистина не беше честно. Как изобщо можех да се наричам автор на книгата, ако нямах никаква връзка с последната глава — онази, в която беше целият смисъл от всяка подобна книга?
	— Не — признах си аз, сетне с надежда добавих: — Все още.
	След вечеря се качих в кабинета си, който всъщност ми беше направила Джил на горния етаж. Беше около петнайсет метра на дължина, доста тесен, с панорамна гледка към „Олд Бейли“ и катедралата „Сейнт Пол“. По онова време строяха един нов небостъргач, който се издигаше като все по-висока сребърна ивица в небето и напълно променяше гледката ми. Сградата щеше да стане известна като „Шард“. Седях на бюрото си и гледах вечерното небе. Въпреки онова, което бях казал току-що, не бях в настроение за сценарии. Вместо това извадих един бележник и се замислих над разследването.
	Ако Хоторн можеше да разреши случая, и аз би трябвало да мога. Бях не по-малко интелигентен от него. Отговорът трябваше да е точно пред очите ми. Реших за последен път да прехвърля всички заподозрени.
	_Ейдриън Локуд_.
	Той беше най-очевидният кандидат. Въпреки онова, което ни беше казал, беше възможно да е знаел, че Прайс разследва тайната му колекция от вина, и в резултат на това споразумението за развода е можело да бъде отменено.
	Според Акира Ано той беше избухлив и склонен към насилие. Първата му съпруга беше загинала. А освен това бях забелязал на ризата му онова петънце зелена боя. Дали беше същото зелено като боята, с която беше написано числото на стената на местопрестъплението? Разбира се — а това означаваше, че той е написал числото, макар и да не можех да си обясня защо.
	Проблемът беше в това, че разполагаше със солидно алиби за времето на убийството. Защото е бил с…
	_Давина Ричардсън_.
	Тя не можеше да обвинява Прайс за смъртта на съпруга си в Дългата дупка. Това беше станало много отдавна, а оттогава насам той я беше подкрепял — пък и така или иначе Грегъри Тейлър беше поел отговорността за случилото се.
	Но двамата с Локуд бяха любовници. И какво ни беше казал съпругът на Прайс, Стивън Спенсър? На Прайс му беше дошло до гуша от нея. _„Тя го изтощаваше с всичките си изисквания_.“ Ами ако Прайс беше решил най-сетне да спре да я издържа и с това беше предизвикал нейната смъртоносна ярост? Може да е говорила с Ейдриън Локуд, който си имаше собствени причини да желае смъртта на Прайс. Може би го бяха планирали заедно.
	_Акира Ано_.
	Тя си оставаше главният ми заподозрян — веднага след съпруга си. С нея беше започнало всичко — със заплахата, която беше отправила в ресторанта, и с онова хайку, което подсказваше, че може да е мислела за убийство, макар тя да настояваше, че е било адресирано до Ейдриън Локуд. Не ми беше трудно да повярвам, че е била достатъчно отмъстително настроена, за да убие Ричард Прайс, както не ми беше трудно и да си представя как е написала числото 182 на стената. Стената ми напомняше на онези японски стенописи с калиграфия. Отиваше й. Но и тя имаше алиби.
	_Доун Адамс_.
	Две разведени жени, затаили враждебност към опитния бракоразводен адвокат, който ги беше унижил. Нещо повече, ако Ричард беше разкрил истината за Марк Беладона и „Обреченият свят“, с това би могъл да съсипе и двете. Вече си давах сметка и за това, че в оставянето на послание на местопрестъплението имаше нещо доста литературно. В известен смисъл, Доун и Акира бяха като отражение на Ейдриън и Давина. Две двойки със сходни цели, които действат в съюз.
	_Стивън Спенсър_.
	Той не ми приличаше на убиец, но не можех да го изключа от списъка. Беше излъгал за посещението при майка си и като нищо можеше да е излъгал и за състоянието на брака си. Изневярата му беше факт. Ричард Прайс е бил наясно с това и е обсъждал завещанието с един от съдружниците си в „Мейсфилд Прайс Търнбул“. Ако Спенсър е бил на път да изгуби брака, дома и наследството си, определено имаше най-непосредствения мотив за убийство.
	_Сюзан Тейлър_.
	Не бях забравил и за вдовицата на Грегъри Тейлър. Съпругът й беше намерил смъртта си един ден преди Ричард Прайс и тя беше пристигнала в Лондон в деня на убийството. Никой не я беше карал да дава официални показания за това, но дали наистина беше стояла съвсем сама в някакъв евтин хотел? Спомних си необичайната искрица жестокост в очите й, когато беше казала: „_Какво съм правила според вас?_“ Дали нямаше нещо друго около Дългата дупка, което не ни беше казала? Ричард, Чарлс и Грегъри — и тримата затворени под земята, докато водата се надига около тях. А сега и тримата бяха мъртви. Трябваше да има някаква връзка.
	Трябваше да е някой от тях.
	Един от шестимата. Но кой?
	Джил влезе в кабинета и като ме видя потънал в мисли, дръпна преградата между нас, за да се затвори в своята половина. Наричаме я „вратата на раздора“. Отворих на нова страница в бележника и се замислих за всички улики, които си бях отбелязал, докато придружавах Хоторн — счупените стъбла на тръстиките до входната врата на Прайс; книгата, която беше купил Грегъри Тейлър от книжарницата на „Кингс Крос“; петното зелена боя на ръкава на Ейдриън Локуд. Спомних си как Хоторн бе заговорил за числото, изписано с боя на стената, и последните думи на Ричард Прайс: „_Какво правиш тук? Малко е късно.“_ Написах тези думи и ги оградих с кръгче. Това не ми помогна с нищо.
	Какво друго имаше? Хоторн беше говорил нещо за формата на престъплението. Седяхме в апартамента му и разговаряхме на чаша ром с „Кока-Кола“. Разлистих бележките си, за да намеря точните думи.
	„_Не става така, Тони. Трябва да откриеш формата. Това е всичко_.“
	Но ако имаше форма, аз не я виждах. Все още бях убеден, че отговорът трябва да се съдържа в една-единствена улика — нещо, което през цялото време е било пред очите ми, но съм пропуснал да забележа колко е важно.
	Припомних си посещението ни в дома на Ейдриън Локуд: чадърът до вратата, витамините, сините боровинки. Опитах се да си спомня защо ги бях записал в бележника си. Защо изобщо ги бях споменал?
	И това беше мигът, в който си казах „Еврика“.
	Включих компютъра си и влязох в интернет. Какво прекрасно изобретение — дар както за писателите, така и за детективите! След броени секунди вече разполагах с отговора, който ми трябваше, и в този миг всичко дойде отведнъж по местата си, и аз внезапно видях с ослепителна яснота точно кой беше убил Ричард Прайс. Не си бях представял, че някога ще преживея нещо подобно. Агата Кристи не го беше описала, нито някой друг от авторите на криминални романи, за които се сещах: този миг, в който детективът разбира всичко и истината се явява пред очите му. Защо Поаро никога не засукваше мустаците си от задоволство? Защо лорд Питър Уимзи не подскачаше във въздуха от радост? На тяхно място щях да го правя.
	Посветих още един час на задачата да обмисля всичко както трябва. Видях как Джил изгаси лампата и я чух как отиде да си легне. Записах си още няколко бележки. После се обадих на Хоторн. Не ме интересуваше дали беше късно.
	— Тони?
	Наближаваше полунощ, но обаждането ми явно не го беше обезпокоило.
	— Знам кой го е направил — казах аз.
	От другата страна на линията настъпи глуха тишина. Естествено, че не ми повярва.
	— Кажи ми — рече накрая той. И аз му казах.


>	21.
>	Случаят е разрешен

	Бях изпълнен със смесица от вълнение и тревога, когато отново се отправих нагоре по стъпалата към входа на полицейското управление на ъгъла на Ладброук Гроув, където за пръв път бях присъствал на разпита на Акира Ано. Споменът за разговора ми с Хоторн все още беше жив и ярък в мислите ми.
	— Кажи ми, че съм познал.
	— Право в целта, приятел. Общо взето…
	— Хоторн!
	— Не, всичко е точно.
	От самото начало смятах, че има възможност да го изпреваря, но бях разочарован от неохотното му признание за уважението, което ми дължеше по тази причина. Може би малко се беше подразнил от това. В интерес на истината, той ме беше поправил по няколко точки, в които се бях объркал. И което бе по-важно, беше одобрил предстоящите ми действия, макар да не смятах да казвам на Кара Гръншоу за това.
	Налагаше се да споделя всичко, което знаех, с нея и нейния неприятен партньор, детектив Милс. Не исках нито един от двамата да си спечели славата за разрешаването на случая, но го дължах на Джил и на сериала. Продължавах да смятам, че Гръншоу е причина за много от проблемите, с които се сблъскваха снимките, и това беше единственият начин да я накарам да ни остави на мира. За Хоторн така или иначе това нямаше толкова голямо значение. Плащаха му на ден — това беше една от причините да бъде толкова изчерпателен в разследванията си. Сякаш не го интересуваше толкова кой ще си спечели славата, че е разрешил случая. Въпреки това беше предпочел да не идва с мен. Не го обвинявах за това. И аз не изгарях от нетърпение да се срещна с Гръншоу.
	Тя ме очакваше в същата мърлява стая за разпити, където се бяхме срещнали предишния път. Беше с яркооранжева жилетка и огърлица от разноцветни мъниста, но те бяха в контраст с киселото изражение на лицето й, както и с нежеланието да се усмихне за поздрав или да се постарае да гледа по какъвто и да било друг начин, освен застрашително. Дарън Милс беше издокаран със спортно сако и панталони с модерна кройка, едва забележимо по-широки в долния край на крачолите. Като цяло аз изпитвам доста голямо уважение и възхищение към британската полиция. Служителите на реда винаги оказват изключително съдействие на сценаристите и писателите, като ни дават достъп до разследванията си, оперативните центрове и всичко останало. Сигурно им е писнало винаги да ги представят като агресивни или корумпирани — но специално за тези двамата нямах никакви угризения.
	— Какво искаш? — попита ме Гръншоу.
	Седеше зад масата, а Милс се подпираше на стената зад нея. Тя не ми предложи кафе. Изобщо не изглеждаше доволна да ме види.
	— Искахте информация — отговорих аз. — _Ние_ знаем кой е убил Ричард Прайс.
	— Искаш да кажеш, че Хоторн е разкрил убиеца?
	— Разкрихме го заедно.
	Това не беше съвсем вярно, но имах нужда от неговия авторитет.
	— Той знае ли, че си тук?
	— Не. Не му казах.
	За момент се разтревожих, но тя не забеляза лъжата ми.
	— Е, казвай тогава.
	— Може ли чаша вода?
	— Не, не може шибана чаша вода. Казвай по-бързо. Нямаме цял ден.
	В този момент се изкуших да се обърна и да си тръгна. Но вече беше твърде късно да го направя. Това беше моят звезден миг. И аз нямаше да го пропусна.
	— Разследването беше не за един, а за два смъртни случая — започнах аз. — Убийството на Ричард Прайс в неговия дом на Фицрой Парк…
	— Да, да, да — прекъсна ме Гръншоу. — Знаем къде живееше.
	Аз не отстъпих.
	— Извинявам се, но ако ще ви разказвам това, ще го направя така, както искам.
	— Добре, щом държиш — намръщи се тя. — Но дано си струва.
	Застанал зад нея, Милс скръсти ръце и крака, облегнат на стената.
	— Убийството на Ричард Прайс и смъртта на Грегъри Тейлър, само двайсет и четири часа преди това. Разследването беше затруднено от предизвикателството да открием връзката между двете — ако изобщо е имало такава. Дали смъртта на Грегъри е била убийство? Или самоубийство? Или нещастен случай? Да ги разгледаме едно по едно.
	Няма как да е било убийство. Само двама души са знаели, че той е в Лондон. Ричард Прайс, при когото е идвал, и жена му. Не е невъзможно Ричард да го е проследил до гара „Кингс Крос“ и да го е блъснал под влака, но защо да го прави? Грегъри Тейлър е бил смъртно болен, а Ричард току-що се е бил съгласил да плати за операцията, която е можела да спаси живота му. Ако е искал да убие Грегъри, е можел просто да му откаже. Сюзан Тейлър също не е имала никакъв мотив да убие съпруга си. Бракът им е бил сравнително щастлив, а и именно тя го е изпратила в Лондон, за да потърси помощ. Има само още един човек, който може да е таял вражда към него — може би Давина Ричардсън го е обвинявала за смъртта на нейния съпруг. Той е бил водач на експедицията в Дългата дупка. Но тя не е знаела, че той ще идва в Лондон, и макар да е бил недалеч от Хайгейт, нищо не подсказва, че двамата са се срещали.
	Дали тогава е било самоубийство? В това също няма никаква логика. Грегъри Тейлър е пристигнал в Лондон, за да намери пари за операцията, и се е обадил на жена си. Всички сме чували съобщението му по телефона — той е бил изпълнен с въодушевление. Ричард Прайс се е съгласил не просто да плати 20 000 или 30 000 лири, а цената на цялата операция. Естествено, не е изключено Грегъри все още да е бил депресиран. Успехът на операцията не е бил гарантиран. Той е бил все още тежко болен. Но всичко в поведението му говори за човек, който е искал да живее. Канел се е да заведе жена си на вечеря, за да го отпразнуват. Уговорил се е да се срещне с един стар приятел, Дейв Галиван, за да си говорят за Дългата дупка… но явно никога няма да разберем какво се е канел да му каже. Дори си е купил роман от шестстотин страници, за да го чете във влака!
	Трябва да е било нещастен случай. Това е единственото обяснение, което върши работа. Не се съмнявам, че сте гледали записите от охранителната камера. Той е бързал. Искал е да се прибере у дома, за да отпразнува случая със съпругата си. На перона е имало тълпа от футболни запалянковци и някой се е блъснал в него. Той е извикал „Внимавай!“, а след това е паднал.
	Замълчах, преди да продължа:
	— Ако искаше да се самоубие, щеше ли да го направи на самата гара, където влакът се движи толкова бавно? От транспортната полиция не смятат така, и аз съм съгласен с тях.
	Гръншоу и Милс мълчаха и ме гледаха навъсено. Ако не друго, вече поне ми бяха посветили цялото си внимание.
	— За убийството на Ричард Прайс има само шестима възможни заподозрени — продължих аз. — Нямам намерение да ги разглеждам един по един. Важното е следното. Ако Грегъри Тейлър беше убит, може би смъртта на Ричард наистина щеше да е свързана с онова, което се е случило в Дългата дупка преди толкова много години. Но ако приемем, че смъртта на Тейлър е била нещастен случай, престъплението придобива съвсем различна форма, и тя е свързана с Ейдриън Локуд, Акира Ано и техния развод. Оттам е започнало всичко — от една заплаха, отправена в ресторант. Акира не би могла да се изрази по-ясно. Тя е ненавиждала Ричард Прайс и й се искало да го удари с бутилка вино.
	Нещо повече, Акира се е страхувала от него, защото той е разследвал нейното финансово положение. Тя е разполагала с таен източник на доходи, за който не е казала на никого. Ако Прайс е разбрал как печели тези пари, това би й дало основателен мотив да го убие. Естествено, за целта е необходимо тя да е знаела за това, че той е разбрал — а това е проблем, защото доколкото знаем, тя дори не е подозирала.
	— Как е печелела парите? — попита Милс.
	Не му отговорих, а вместо това казах:
	— Да продължим с вечерта на убийството. Ето какви са фактите. Преди това е валяло и по земята е имало отделни локви, но иначе е било сухо. Не е било особено тъмно — тази вечер е имало пълнолуние — но малко преди осем вечерта един от живущите на Фицрой Парк — мъж на име Хенри Феърчайлд — е забелязал някой да идва откъм Хампстед Хийт с фенер. Въпросният човек е позвънил на вратата на „Дирята на чаплата“ и Ричард му е отворил. Но освен това се е случило още нещо. Непознатият е излязъл от алеята и е стъпил в цветната леха, счупвайки няколко стръка тръстика и е оставил неголям отпечатък в земята. Има и още нещо, което не бива да забравяме. Когато Ричард е отворил вратата, той е разговарял по мобилния си телефон със Стивън Спенсър. Когато видял своя посетител, той попитал: „Какво правиш тук?“ — следователно го е познавал. „Малко е късно.“
	Последната реплика е доста странна. Часът е осем вечерта, в неделя. Наистина, току-що е въведено зимното часово време. И все пак не е чак толкова късно. Какво е искал да каже?
	Трябва да призная, че много дълго мислих по този въпрос. Хоторн също беше озадачен от него. Но после си спомних за нещо, което видях в къщата на Ейдриън Локуд. Съвсем малка подробност, но по някаква причина я забелязах. Той ядеше сини боровинки.
	— Дано тази история да има край — изръмжа Кара.
	Не й обърнах внимание, а продължих:
	— Боровинките са богати на антиоксиданти, наречени антоцианини. Твърди се, че подобряват зрението — особено ако човек страда от никталопия, кокоша слепота. Военните пилоти са ги употребявали преди нощни полети на фронта.
	Бях доста горд с това откритие. Бях попаднал на този факт, докато се подготвях за сценариите на „Войната на Фойл“.
	— Кокошата слепота се причинява от увредени фоторецептори в ретината и в действителност е нелечима. Но боровинките все пак помагат. Освен това човек може да пие витамин А — точно по тази причина майките казват на децата си да ядат моркови. И някои хора предпочитат да носят слънчеви очила през деня. Ейдриън Локуд носи слънчеви очила. А в кухнята му има опаковка витамин А.
	Замълчах, за да им дам възможност да осмислят чутото. Милс се отблъсна с раменете си от стената и седна на един стол, в любимата поза на фаталната жена Кристин Кийлър — на обратно, с колене от двете страни на облегалката.
	— Искаш да кажеш, че Ейдриън Локуд е убил Прайс — каза Кара.
	— Прайс го е разследвал. В действителност Локуд е излъгал на делото за развода. Притежавал е скрито имущество — колекция от скъпи вина на стойност почти три милиона лири — и въпреки всички законови разпоредби не е споменал нищо за него. Но после е допуснал една глупава грешка. Подарил е на Прайс една фантастично скъпа бутилка вино, в знак на благодарност след делото. Може би е искал да се изфука. Но Прайс се е усъмнил и е поръчал на един частен детектив да провери този въпрос. Детективът, който се казва Ленард Пинкърман, открил истината — и Ричард Прайс побеснял. Бил е добре известен с това, че е стопроцентово съвестен в работата си. Макар че делото било приключило и той го бил спечелил, не е бил готов да остави нещата така. Това би било в разрез с всичко, в което вярвал. През същата тази неделя, в която намерил смъртта си, той се обадил на своя съдружник и му казал, че иска да се обърне към адвокатската колегия. Виждате ли вече накъде отиват нещата?
	Ейдриън Локуд мрази бившата си жена и е готов на всичко, за да попречи на отмяна на споразумението за развод. Ако се върне в съда, може да му се наложи да плати много по-голяма издръжка. Излъгал е адвоката си. А данъчните може би ще се заинтересуват от факта, че притежава имущество, което струва цяло състояние. Но той вече има план как да се справи с този проблем. Затова прекарва ранната вечер в компанията на любовницата си, Давина Ричардсън, и си тръгва от нейния дом около седем часа.
	— Един момент — намеси се Милс.
	Не се обаждаше често, но когато го правеше, всеки път говореше възможно най-заядливо.
	— Госпожа Ричардсън ни каза, че той си е тръгнал в осем часа! Беше съвсем сигурна в това.
	И аз така си мислех, но след като прегледах бележките си, най-сетне прозрях истината. Това беше моментът, в който видях Айфеловата кула.
	— Да — потвърдих аз. — Но освен това ми каза, че без мъж е за никъде. Каза ми, че има сума ти неща, с които не може да се справи сама. Не може да паркира колата. Не знае как да използва дистанционното на телевизора. И винаги забравя да свери часовниците, когато се сменя часовото време. Ричард Прайс беше убит в неделята, след като часовникът се върна с един час назад! Или поне е трябвало да бъде върнат, но Давина е забравила да го направи. Когато Локуд си е тръгнал оттам, е било седем часът. А не осем, както си мисли тя.
	Локуд отишъл сам с колата си до горната част на Хампстед Хийт, но не искал да поеме риска да влезе с нея по Фицрой Парк. Това е частен път, на който лесно ще се забележи — и запомни — всяка кола, която мине оттам в тиха неделна вечер, особено ако има специален регистрационен номер. А Локуд кара сребрист „Лексъс“ с регистрационен номер „_RJL 1_“. Затова е продължил пеша от Хампстед Лейн. Имало е пълнолуние, но поради слабото си нощно зрение, е бил принуден да използва фенер. Освен това е носел и чадър. Господин Феърчайлд не е видял чадъра заради светлината от фенерчето, но аз го забелязах, когато бях у тях. Пред вратата се е спънал, отново заради кокошата си слепота. Смачкал тръстиката, но запазил равновесие, подпирайки се на чадъра си, и по този начин е оставил отпечатък в пръстта.
	Ричард Прайс е говорел по телефона, когато отворил вратата, и сигурно се е изненадал да види на прага своя клиент. „Какво правиш тук?“, попитал го той. Сетне добавил: „Малко е късно.“ Не разбирате ли? Било е малко късно, защото по-рано същия следобед Прайс се бил обадил на своя съдружник и му казал какво смята да предприеме. Той вече бил взел решение. Било малко късно да се обсъжда този въпрос.
	Въпреки това Локуд убедил Прайс да го пусне да влезе и двамата отишли в кабинета. Прайс сигурно е извадил бутилката вино, за да му я покаже, или Локуд сам е поискал да я види, защото тя е била съществена част от неговия план. Защото той е разбрал за онова, което се е случило в „Делони“, нали разбирате? Знаел е, че бившата му съпруга нескрито е заплашила Прайс пред множество свидетели. Не знаем какво му е казала, но каквито и да са били точните й думи, явно е било нещо в такъв дух. Тя го е заплашила с бутилка, а сега той е щял да бъде убит с бутилка. Сигурно му е харесвала мисълта, че вината ще падне върху нея.
	— А числото на стената? — попита Гръншоу.
	— По съвсем същата причина — отговорих аз. — Може би не го е планирал от самото начало, но идеята за това му хрумнала, когато е видял кофите с боя в коридора. Знаел е, че Акира е написала стихотворение за убийство… в стихотворната форма хайку. Запомнил е числото, защото е било датата на втората му сватба. Между другото, може би трябва да проверите какво точно се е случило с първата му жена в Барбадос. Не за пръв път той има нещо общо с насилствена смърт. Във всеки случай Локуд с радост ни уведоми, че Акира е била неуравновесена психически и не би се поколебала да убие някого. Написал е това число, защото е знаел, че в крайна сметка ще ни отведе до онова, което е написала тя: „Присъдата е смърт“. Искал е да ни накара да си мислим, че е ликувала заради извършеното от нея.
	Настъпи продължително мълчание.
	Наистина се наслаждавах на вида на Гръншоу и Милс, докато осмисляха всичко чуто. Това беше моят миг на върха. Постарах се да си припомня дали не съм изпуснал нещо. Но не, това беше всичко.
	— Казал ли си на някой друг за това? — попита ме Гръншоу.
	— Само на Хоторн. Казах на него, разбира се.
	— Някой от вас свързвал ли се е с Локуд?
	— Не.
	— Недейте да му се обаждате — каза тя и хвърли един поглед на Милс.
	Той кимна, сякаш в отговор на някаква неизречена мисъл.
	— Ние ще поемем нещата оттук нататък — продължи тя. — Не казвам, че хипотезата ти е вярна. Може би има едно-две противоречиви неща.
	Не се съмнявах, че лъжеше, когато го каза. През нощта бях обмислил всичко няколко пъти, а Хоторн ме беше поправил за някои подробности. Теорията ми беше неопровержима.
	— Но ще разпитаме господин Локуд и ще видим какво ще ни каже той.
	— Добре — казах аз и се изправих. — Но се надявам, че сега вече ще оставиш на мира „Войната на Фойл“. И ще бъде добре да споделиш славата с Хоторн, каквото и да ти струва това.
	Кара Гръншоу ме изгледа продължително, едва ли не със съжаление.
	— За твое сведение изобщо не съм припарвала до тъпия ти телевизионен сериал — каза тя. — Колкото до това, което ще направя или няма да направя, изобщо не ме интересува какво мислиш, ясно ли е? И ако искаш да ти дам един съвет, стой настрана от Хоторн. Той носи само неприятности. Всички го знаят. Ако се въртиш покрай него, ще пострадаш.
	Бях малко умърлушен, когато си тръгнах от полицейското управление в Нотинг Хил, но докато се прибера у дома, отново бях живнал. Искаше ми се убиецът да беше някой друг, а не Локуд — в края на краищата, това беше изключително вероятно още от началото на цялата история — но какво да се прави? Разследването беше приключило. Разполагах с достатъчно материал за книгата. Сега оставаше само да я напиша.
	Обзет от прилив на енергия, бързо приключих с преработката на сценария за „Войната на Фойл“. Приключих с това до средата на следобеда и изпратих новата версия по електронната поща в офиса. Няколко пъти се опитах да се свържа с Хоторн по телефона, но се включваше гласова поща. В четири следобед реших да изляза. В галерията на Кралската художествена академия имаше изложба на Домие, за която бях чувал, че си заслужава да се види. Можех да мина оттам за един час, а после да гледам някой филм и да вечерям с Джил.
	На вратата се позвъни. Вдигнах слушалката на интеркома. Беше Хоторн.
	— Може ли да се кача? — попита ме той. Натиснах бутона, за да му отворя входната врата. Хоторн едва за втори път идваше в апартамента ми. По различни причини всеки от нас внимаваше да държи другия по-далеч от жилището си. Когато излезе от асансьора, той изглеждаше много доволен от себе си.
	— Значи си ходил при Кара Гръншоу — каза ми той.
	Вече бях заел отбранителна позиция.
	— Нали каза, че нямаш нищо против да го направя?
	— Нямам.
	— Тя ли ти се обади?
	— Не.
	Хоторн беше донесъл новия брой на вестник „Ивнинг Стандард“, който разтвори на масата ми. Сложих си очилата и прочетох една кратка статия, отпечатана в долния край на втора страница.
C>
#	ЗАДЪРЖАН ОТ ПОЛИЦИЯТА ЗА УБИЙСТВОТО В ХАМПСТЕД

	Тази сутрин полицията е задържала 58-годишен мъж във връзка с убийството на бракоразводния адвокат Ричард Прайс, който беше открит мъртъв в дома си в Хампстед миналата седмица. Инспекторът от криминалната полиция Кара Гръншоу заяви: „Беше особено брутално убийство, но след като беше проведено щателно и широкообхватно полицейско разследване, ние сме много доволни от факта, че убиецът ще бъде изправен пред съда.“ Не бяха оповестени други подробности.
C$
	Когато приключих с четенето, вдигнах поглед към Хоторн. Той се беше надвесил над вестника и се усмихваше. Нещо у мен се вледени. Прочетох статията още веднъж. Хоторн продължаваше да се усмихва. Усмивката му беше толкова широка, че почти пресичаше цялото му лице от ухо до ухо.
	И тогава разбрах.
	— Не съм познал, нали? — казах аз.
	Имах чувството, че всеки момент може да повърна. Той кимна.
	— Не е бил Ейдриън Локуд — казах аз.
	Той поклати глава.
	— Горката Кара — промърмори Хоторн. — Представяш ли си, да арестува не когото трябва?


>	22.
>	Сто минути

	— Ти си истински кучи син, Хоторн — казах му аз.
	Той продължаваше да изглежда толкова доволен от себе си, че сякаш дори не обърна внимание на забележката ми.
	— През цялото време си знаел, че греша. И само ме използва, за да си го върнеш на Гръншоу.
	— Помислих си, че ще се зарадваш, приятелю. Тя ще умре от срам. Директорът на полицията никак няма да остане доволен.
	— Но тя ще ме унищожи! Ще създаде нови проблеми на сериала и…
	— Няма да направи нищо. Кара само лае, но не хапе. Повярвай ми. Никога вече няма да чуеш и една дума от нея. Направила е толкова много грешки в кариерата си, че след това малко фиаско може дори да я уволнят. Нали ти казах? Тя е тъпа. Всички го знаят.
	— Не и колкото мен — казах аз.
	Чувствах се потиснат. И не само защото ми беше отнет моят славен миг. А защото все още не разбирах как е възможно да съм се объркал толкова много.
	Двамата с Хоторн седяхме в едно такси, което пълзеше през задръстването в пиковия час. В Лондон въведоха такса за колите, които влизат в центъра, за да ограничават движението, но това очевидно не действа — през повечето време все така можеш да стигнеш някъде по-бързо, ако куцаш, отколкото ако шофираш. Често ми се случва да стигна пеша от апартамента си до театър „Олд Вик“, без да ме изпревари нито един автобус, и общо взето, ходя навсякъде пеша. Но специално този път нямах нищо против задръстването, макар броячът да не спираше. Исках да остана насаме с Хоторн. Имах нужда да ми обясни всичко.
	— Не си тъп — каза ми той и по изключение думите му прозвучаха едва ли не съчувствено. — Просто не беше премислил всичко.
	— Разгледах го от всеки възможен ъгъл — настоях аз. — Хапчетата. Боровинките. Очилата. Бутилката. Ако в разсъжденията ми е имало и един-единствен пропуск, къде е той?
	— Ами мога да ти посоча няколко — отговори Хоторн.
	— Хайде, давай!
	Той сви устни като лекар, който се кани да съобщи неприятни новини.
	— Добре. Да започнем с очното му заболяване. Как го нарече?
	— Никталопия.
	— В интернет ли го намери?
	— Да.
	Той поклати глава.
	— Може и наистина да е болен от това. Не знам. Но може би ядеше онези боровинки, защото обича боровинки. А хората пият витамин А за всякакви неща: за зъбите, за кожата, за плодовитост…
	— В интернет ли го намери?
	— Не. Просто го знам. А може би носи слънчеви очила, защото си мисли, че така изглежда модерно — както ходи с конска опашка и лакирани кожени боти. Работата е там, че ако наистина не виждаше в тъмното, щеше ли според теб да прекоси целия Хампстед Хийт, дори с фенер? Можеше да паркира колата си на Хайгейт и просто да слезе оттам. По целия път има улично осветление. А би могъл и да си хване такси.
	В това сигурно имаше нещо вярно.
	— И какво още? — попитах аз.
	— Мотивът — или поне това, за което си мислиш, че е мотив. Ейдриън Локуд притежава вина на стойност три милиона кинта, скрито в Уилтшър. Но според него Ричард Прайс не е повдигал този въпрос. Да, той е узнал за съществуването на вината. Да, не е останал доволен. Но никога не биха стигнали чак до бой заради това.
	— Естествено, че така ще каже — настоях аз. — Той не искаше да разберем, че Прайс го е разследвал. Това беше лъжа!
	— Защо в такъв случай ни каза, че някой е влязъл с взлом в офиса му и е хакнал компютъра му? Помисли, Тони. Той е знаел, че за Прайс работят специалисти по финансови разследвания. Сигурно е знаел дори за Лофти. В крайна сметка Лофти е следял и Акира. Ако знаеше, че го разследват, никога нямаше да сподели тази информация с нас. Това щеше да бъде последното, което би искал да научим за него.
	Отново нямаше какво да възразя срещу логиката на Хоторн.
	— Ами чадърът? Ами отпечатъкът в цветната леха?
	— Много хора носят чадъри, но това така или иначе няма никаква връзка, защото отпечатъкът не е оставен от чадър. И като стана дума за това, Хенри Феърчайлд също се е объркал. Не е било фенер.
	— Тогава какво…
	Хоторн вдигна ръка.
	— Не искам да го казвам два пъти, приятел: Да почакаме да стигнем там.
	Не бях чул Хоторн да казва на шофьора на таксито къде отиваме, но бях забелязал, че сме прекосили Юстън Роуд и продължаваме на север. Предположих, че се връщаме в къщата на Прайс на Фицрой Парк… откъдето беше започнало цялото разследване, така да се каже. Но вместо това продължихме по Арчуей и завихме надясно към Шепардс Хил, и когато накрая платих на шофьора — общо 30 лири с бакшиша — някак не бях изненадан да видя къде сме пристигнали.
	Вратата ни отвори Давина Ричардсън. Изглеждаше много разтревожена.
	— Чух, че са арестували Ейдриън. Вярно ли е? — настоя да узнае тя.
	Хоторн кимна.
	— Боя се, че да.
	— Но това е абсурдно. Ейдриън не е способен да направи нещо лошо на никого. Просто не е такъв човек. Освен това няма как да е бил той. Нали ви казах? Той беше тук с мен!
	— Дали ще можем да влезем, госпожо Ричардсън?
	— Да. Разбира се. Извинявайте…
	Последвахме я през калейдоскопичния интериор до кухнята, където бяхме седнали първия път. Тя вече беше започнала с виното. На масата имаше бутилка розе и чаша, а до тях — пакет цигари. Освен това си беше отворила и кутия чипс. Изглеждаше още по-зле, отколкото предните два пъти. От смъртта на съпруга й вече беше минало доста време, но след това беше изгубила и най-близкия си приятел, а сега любовникът й беше зад решетките. Нищо чудно, че се беше барикадирала с всичко, на което можеше да се облегне в този момент.
	— Колин у дома ли е? — попита Хоторн.
	— Да. Горе е. Не се тревожете, няма да ни притеснява. На компютъра си е.
	Подредихме се около масата. Давина си извади цигара и я запали.
	— Ще направя всичко възможно, за да ви помогна — каза тя. — Сигурна съм, че това с Ейдриън е грешка. Казах го на всички. През онази вечер беше тук с мен.
	— Съвсем сигурна ли сте в това, госпожо Ричардсън?
	Хоторн премина в настъпление по онзи начин, който владееше толкова добре, като не й остави никакво място за маневри.
	— Говорим за неделя вечерта, двайсет и седми октомври. Денят, когато часовниците се връщат към зимното часово време.
	Той хвърли един поглед на големия часовник до вратата, който Давина беше нарекла „Биг Бен“.
	— Сигурна ли сте, че сте се сетили да ги сверите в събота вечерта?
	— Разбира се!
	Тя втренчено изгледа часовника, сетне вдигна цигарата към устата си, а ръката й неприкрито потрепери.
	— Разбира се, че съм сигурна!
	— Но въпреки това сте споменали пред моя приятел, че е възможно да сте забравили да го направите.
	„Моя приятел“. Хоторн говореше за мен.
	— Това ли съм казала?
	Сякаш всичко у Давина — дългата кестенява коса, шала, ярката жилетка, цялата й фигура — започваше да се срива пред очите ни.
	— Така мисля, да.
	— Ами може и да сте прав. Може да съм оставила това за понеделник. Наистина не си спомням.
	Не бях съвсем сигурен на какво съм свидетел. Бях решил, че Хоторн веднага е отхвърлил всичко, което бях разказал на Кара Гръншоу. Включително и опровержението на алибито на Локуд. Но сега ми изглеждаше, че е съгласен поне с тази част от думите ми и се опитваше да накара Давина да си признае онова, за което вече и сам се бях досетил — а оттам следваше, че е възможно Локуд все пак да е извършил престъплението.
	— Не мога да ви помогна! — проплака Давина.
	Изглеждаше съсипана, готова да избухне в сълзи.
	— Да. Наистина забравих да сверя часовниците. Винаги забравям да го направя, а после Колин ми се кара, че е закъснял за училище. Но какво значение има това? Ейдриън си отиде направо у дома. После ми се обади.
	— Кога?
	— Около час след като си тръгна оттук.
	— На мобилния телефон или на стационарния? — попита Хоторн, все така по най-агресивния си начин. — Нали знаете, че ще проверим?
	— Може и да го е направил на следващия ден. Не мога да ви кажа. Вече не съм сигурна в нищо.
	Тя си наля още вино и отпи голяма глътка от него.
	Хоторн й позволи да си отдъхне малко. Когато продължи, говореше малко по-меко.
	— Тук сме, за да помогнем на господин Локуд, госпожо Ричардсън. Той беше арестуван от инспектор Гръншоу, но според мен не е виновен.
	— Наистина ли?
	В погледа й просветна нещо средно между надежда и страх.
	— Искате ли да ви разкажа какво се е случило според мен — така, както го виждам аз? След това ще ви задам още няколко въпроса и ще ви оставя на спокойствие.
	— Да — кимна тя. — Бих искала.
	— Добре тогава.
	Той ми хвърли един поглед, преди да започне:
	— Не искам да ви тревожа повече, отколкото вече сте разтревожена, госпожо Ричардсън, но всичко това е започнало със смъртта на вашия съпруг в Дългата дупка преди години. Трябва да признаете, че би било доста голямо съвпадение, не смятате ли? Грегъри Тейлър идва чак от Рибълхед в Йоркшир, на триста и двайсет километра оттук. От години не е пътувал до Лондон. Тук се среща със стария си приятел Ричард. И малко повече от денонощие по-късно и двамата намират смъртта си при загадъчни обстоятелства. Нали няма да ми кажете, че между двата случая няма никаква връзка? Искам да кажа, каква е вероятността да се случи нещо подобно?
	— Прочетох за Грегъри във вестниците — отговори Давина. — Било е нещастен случай.
	— Според мен не е било нещастен случай — каза Хоторн.
	— Искаш да кажеш… че е бил убит? — обадих се аз.
	Отново бях обзет от объркване. Бях сигурен, че и двамата вече сме отхвърлили тази идея.
	— Не, Тони. Той не е паднал. И никой не го е блъснал. Самоубил се е. Според мен това беше очевидно от самото начало.
	— Но… защо?
	— Ще си взема една цигара, ако нямате нищо против — каза Хоторн, като протегна ръка към цигарите на Давина.
	Сетне премина през целия ритуал: извади една, завъртя цигарата между пръстите си, запали я. Въздухът вече беше натежал от дим.
	— Както непрекъснато ти повтарям, трябва да откриеш формата, която върши работа — каза ми той. — Не върши работа, ако е бил убит. Не върши работа, ако се е спънал, та влакът да му отреже главата. Но ако започнеш с идеята за самоубийство, всичко си идва точно по местата.
	— Няма никаква причина да се самоубие!
	— Ако вярваш на това, което е казал на жена си, така е. Но нека започнем с идеята, че е възможно да е излъгал.
	Хоторн издиша дима и загледа как се разтваряше във въздуха пред него.
	— Ето какво е станало според мен — каза той. — Грегъри Тейлър е получил диагноза за синдром на Елерс-Данлос — една от най-тежките диагнози, които може да получи човек. Ако не се подложи на операция, мозъкът му ще спре да функционира. Той няма пари и живее в Йоркшир, но има един богат приятел — Ричард Прайс. Двамата не са се виждали от шест години. Почти не са разговаряли от деня на смъртта на друг техен приятел, но въпреки това Грегъри, насърчаван от жена си, успява да си науми, че приятел в нужда се познава и Ричард ще му помогне.
	А сега нека предположим, че в действителност Ричард Прайс го е пратил на майната си. Не знам защо, но този възможен сценарий изобщо не би ме учудил. Да си представим, че в онази неделя следобед, когато двамата са се срещнали в „Дирята на чаплата“ — между другото едно от най-тъпите имена за къща, които съм чувал — Ричард съвсем категорично е отказал както да му помогне, така и да има каквото и да било общо с Грегъри, и го е помолил да си тръгне.
	— Но защо да го прави? — попита Давина. — И двамата не носеха вина за инцидента. Имаше дознание. Ние с Ричард говорихме за това. Те са направили всичко по силите си, за да спасят Чарлс. Собственият им живот е бил в опасност. Не са се срещали повече, защото са били много разстроени от преживяното, но от вашите думи излиза, че са се мразели помежду си.
	— Може и така да е — отвърна Хоторн. — Защото е възможно да не са казвали истината за онова, което се е случило в действителност. И позволете да ви кажа нещо друго, госпожо Ричардсън. Когато хората пазят тайни, тайните имат неприятното свойство да загниват. Така могат да станат отровни. И смъртоносни.
	— Не разбирам за какво говорите.
	Хоторн въздъхна и изтръска пепелта от цигарата си.
	— Може би никога няма да разберем какво се е случило в Дългата дупка, защото и тримата свидетели вече са мъртви, а оттогава е минало толкова много време. Но мога да ви кажа със сигурност, че версиите на Грегъри Тейлър и Ричард Прайс не съвпадат. И техният приятел Дейв Галиван, който е ръководил опита за спасяване, също го знаеше. Явил се е на дознанието, но е решил да не споделя подозренията си. Причината за смъртта е била съвсем ясна и той не е искал да наранява чувствата на никого.
	А сега ето ви някои от въпросите, които можеха да бъдат зададени на това разследване. Първо: вашият съпруг е пропуснал пасажа на Дрейк и е продължил към кръстовище „Спагети“, което се намира на по-високо равнище. Тогава защо просто не е изчакал там, докато наводнението не отмине? Нямаше да е много приятно, но можеше просто да остане там в продължение на едно денонощие, докато някой не дойде да го спаси.
	Но по-важният въпрос е вторият. Според местния фермер, Крис Джаксън, проливният дъжд е започнал в четири следобед. Той е погледнал навън през прозореца и е видял малкото поточе точно пред къщата. Нарече го „климатичен показател“. И в четири следобед малкото поточе не е било малко поточе, а бушуваща река — вече смъртоносна за всеки, който е останал в капан под земята. Един час по-късно Грегъри Тейлър и Ричард Прайс са почукали на вратата му със своята злочеста история.
	Според Сюзан Тейлър — съпругата на Грегъри — двамата с Ричард са се опитвали да се измъкнат от пещерата, след като е започнало наводнението. Знаем, че са им оставали около четиристотин метра до изхода. Но след това забелязали, че Чарлс е изостанал, и каквито са били герои, се упътили обратно. Търсили Чарлс. Викали го. Но нямало какво повече да направят. Затова излезли от пещерата и отишли да потърсят помощ. Фермата „Инг Лейн“ е на пет километра оттам, а колкото и да били изтощени, трябвало да стигнат пеша.
	Нека пресметнем. В четири следобед дъждът вече се лее. Да им отпуснем повече време и да кажем, че са продължили през пещерите още петнайсет минути, преди да забележат, че Чарлс Ричардсън го няма, така че са им трябвали още петнайсет минути, за да се върнат навътре. Да им дадем десет минути, през които са търсили своя приятел. След това са се отказали и са решили да потърсят помощ. До изхода от пещерите има около трийсет минути път. И колко време според вас им е трябвало, за да стигнат до фермата „Инг Лейн“ без кола? Да кажем, още трийсет минути? Всичко това прави общо сто минути. Но Дейв Галиван от местната спасителна служба е регистрирал обаждането за помощ в пет часа и пет минути. Едва шейсет и пет минути след началото на наводнението. Сметките не излизат, откъдето и да го погледнеш!
	— Не разбирам — каза Давина.
	Докато Хоторн говореше, тя не преставаше да се налива с вино. В бутилката вече бяха останали само няколко пръста.
	— Не е имало никакъв опит за спасяване — рече с равен глас Хоторн. — Каквото и да се е случило в Дългата дупка, никой не е полагал никакви героични усилия, и двамата са го знаели. Точно затова Грег и Ричард никога повече не са се срещали. Всеки път, когато са се поглеждали, е трябвало да поглеждат истината в очите.
	— Те са убили Чарли?
	— Те са го оставили да загине. Дори не са се опитали да му помогнат. Затова нека се върнем към неделя, двайсет и седми. Грегъри е бил отчаян. Без парите за операцията, е щял да умре. Ричард го е изгонил. И какво е направил той?
	— Самоубил се е! — казах аз.
	Какъв друг отговор можеше да има?
	— Точно така, Тони. Но първо се е обадил на своя приятел Дейв Галиван. Казал му е, че иска да разкаже какво се е случило наистина в Дългата дупка, но го е направил само от проклетия. Защото вече е знаел, че никога повече няма да види Дейв. Вече е бил решил да действа. Защото е имал застраховка „живот“ за 250 000 лири, нали разбирате.
	Естествено. Сюзан Тейлър ни беше казала за това. Беше проявила черно чувство за хумор, казвайки, че е нямало как той да се възползва от парите, за да плати за операцията, която би спасила живота му.
	— Грегъри се е боял, че ако се самоубие, може да изгуби застраховката „живот“. Може би в договора е имало клауза за самоубийство. Обикновено се предвижда период на изчакване от две години след смъртта на застрахования — но кой знае? Той не е искал смъртта му да прилича на самоубийство, за да не застраши изплащането на застраховката, затова се постарал да изпрати поредица от съобщения, че всичко е наред, животът му е спасен и всичко е в цветя и рози.
	Позвънил на жена си с послание за утеха и радост и я поканил на вечеря в „Мартън Армс“ следващата вечер. Но ето ви един друг въпрос. Защо й се е обадил точно по времето, когато е знаел, че тя води дъщеря им на уроци по танци? Може би защото не е искал тя да може да отговори? Защото не е бил сигурен, че ще успее да я заблуди, а освен това е искал съобщението му да бъде записано в гласовата поща, така че тя да може да го пусне на полицията?
	Освен това е поканил Дейв да изпият по нещо в понеделник, на следващия ден. Дори си е направил труда да се снима усмихнат на Хорнси Лейн, на една минута път от така наречения „Мост на самоубийците“ в Хайгейт. Какво е искал да каже с това, ако не да обяви на целия свят: „Няма да се самоубия“?! И накрая си е купил една дебела книга от гарата, защото е искал да си помислим, че ще започне да я чете във влака — макар че е третата част от поредица, която никога не е чел досега… Нещо повече, той изобщо не чете — защото аз бях в къщата му и го видях с очите си. Нямаше никакви книги. Нямаше дори библиотека, в която да ги държи.
	— Той се е самоубил — повтори Давина, като пресуши остатъка от виното.
	— Но преди да се самоубие, е натиснал копчето за унищожение — отвърна Хоторн. — Какво точно е правил на Хорнси Лейн, на пет минути път оттук?
	— Нали ти го каза! Направил си е снимка…
	— Но не само това. Дошъл е тук, в тази къща. И ти е казал истината за Дългата дупка.
	Настъпи тежко мълчание, в което се чу някакво движение — може би завеса се люлееше от вятъра. Хоторн вдигна очи за миг, но в стаята бяхме само ние тримата, така че той реши да не обръща внимание на шума.
	— Няма как да знаеш това — каза тихо Давина.
	— Когато изключиш невъзможното, остава истинското обяснение, колкото и да е невероятно — отговори Хоторн, перифразирайки думите на Шерлок Холмс.
	— Той е дошъл тук? — изтърсих аз.
	Бях толкова зашеметен от тази информация, дедукция или каквото там беше, че не бях способен на нищо друго, освен да повторя тези думи.
	— Докато е отивал обратно към гарата „Кингс Крос“. Точно така. Разказал е на госпожа Ричардсън истината за това, което се е случило с нейния съпруг. Предполагам, че Ричард Прайс — нейният най-добър приятел и кръстник на детето й — е оставил своя приятел да се удави. Така ли е?
	Давина кимна, съвсем бавно. По бузата й потече една-единствена сълза.
	— Те са излъгали за наводнението — каза тя. — Чарли изобщо не е изостанал от тях. Точно както ти каза. Той заседнал на кривината и те можели лесно да стигнат до него, но ги е било страх да го направят. Особено Ричард. Той убедил Грег да бягат оттам. Буквално чували как моят Чарли крещи за помощ, но са го изоставили. Спасили са кожата си, а той се е удавил.
	— Много съжалявам — каза Хоторн.
	Стори ми се, че поне този път наистина го мислеше.
	— Не ме разпитвай повече. Сама ще ви разкажа всичко останало.
	Тази Давина Ричардсън изглеждаше съвсем различна от предишната. Като че ли нещо у нея се беше прекършило. Вече просто искаше да се приключи с всичко това.
	— Вече знам истината — каза тя. — Ричард ни е предал. Той се грижеше за нас. Даваше ни пари. Намери ми работа. Преструваше се, че ми е приятел. Но през цялото време ни е лъгал. Прекрасно е знаел какво се е случило в Дългата дупка. Ако не е бил такъв страхливец, Чарли можеше още да е жив. Аз не съм глупачка, Хоторн. Давам си сметка, че всичко, което е направил оттогава насам за мен и Чарли, е било за изкупление. Опитвал се е да си плати, за да се освободи от чувството си за вина. Но по някаква причина това го прави още по-лош. Струва ми се, че щях да го уважавам повече, ако просто ни беше обърнал гръб.
	Когато Грег Тейлър ми каза какво е направил, аз разбрах, че трябва да го убия.
	Тя се изправи и отиде до хладилника. Известно време търси друга бутилка вино, но нямаше повече. Вместо това отвори един шкаф и извади бутилка водка. После я донесе на масата.
	— Не смятам, че съм лош човек. Просто у мен не е останало нищо. Разбирате ли? През последните шест години съм живяла с една огромна празнина, и явно съм й позволила да ме погълне цялата. Не исках да виждам Грег. Когато се появи, не можех да повярвам, че е той. Беше непознат за мен. А след като си тръгна, знаех точно какво искам да направя.
	Ейдриън Локуд беше тук в неделя вечерта и аз се постарах да направя така, че часовниците да не са сверени. Защото исках по-късно да може да каже, че съм била тук, когато Ричард е загинал. После отидох с колата до Фицрой Парк. Оставих колата в горния край на улицата и продължих пеша. Носех един нож… в чантата си. Исках да го намушкам с него.
	— Значи не си минала пеша през Хапмстед Хийт? — попита Хоторн.
	— Не.
	— Ричард Прайс говореше ли по телефона, когато ти отвори вратата?
	— Може и да е държал телефон в ръката си. Не си спомням. Изненада се да ме види, но ме покани да вляза. Престори се, че се безпокои за мен. Вече знам, че всичко, което някога ми е казвал, всичките му чувства към мен са били преструвка. Отидохме в кабинета му и той ме попита дали има някакъв проблем. Стана ми противно как ме гледаше, сякаш го беше грижа за мен. Това ме вбеси. Дори не мога да ви опиша как се почувствах. Тогава видях онази бутилка вино. Взех я и започнах да го удрям с нея. Ударих го много пъти. Толкова, че в някакъв момент бутилката се счупи и аз продължих да го удрям с острото.
	— А ножът?
	— Бях забравила за него. Така или иначе, не исках да го използвам. Знаех, че могат да ме намерят по него.
	Тя се взираше в празното пространство пред себе си, докато говореше:
	— Всичко беше толкова странно, Хоторн. Когато го убих, не изпитах абсолютно нищо. Сякаш дори не бях в стаята. Сякаш се гледах на телевизионен екран, с намален звук. Дори не изпитах гняв или нещо подобно. Просто исках той да умре.
	— А после? Защо написа числото сто осемдесет и две на стената?
	— Спомних си онова стихотворение, което ми беше показал Ейдриън. Онова, което беше написала Акира Ано. Не знам защо, но нейните думи ми бяха направили впечатление. Казваха истината за Ричард. Беше шепнал в ухото ми, точно както в стихотворението, и по някакъв начин беше издал смъртна присъда и за двама ни. Реших, че искам да оставя послание след себе си, затова отидох да намеря четка и нарисувах числото на стената. Беше глупава постъпка, но тогава не разсъждавах съвсем трезво.
	Отново настъпи продължително мълчание. Тя си наля още водка, в чашата от виното.
	— Какво ще стане според теб сега? — попита я Хоторн.
	Давина сви рамене. Отне й известно време да формулира следващите си думи.
	— Необходимо ли е някой да разбира за това? — попита тя. — Ти вече не си детектив. Трябва ли да казваш на някого?
	— Ейдриън Локуд беше арестуван.
	— Но от полицията ще разберат, че не е виновен. И в крайна сметка ще го пуснат. Няма какво друго да направят.
	— А на теб ще ти се размине убийство?
	Гласът на Хоторн отново прозвуча остро и за мен не остана никакво съмнение, че той нямаше да се съгласи с нейното предложение.
	— Наистина ли си мислиш, че ще допусна това да се случи?
	— Защо не?
	За пръв път от началото на разговора тя повиши глас, за да му отговори по същия начин.
	— Аз съм самотна майка и вдовица, която си няма никого. Не съм виновна за това, че моят съпруг — единствената ми истинска любов — ми беше отнет. Какво ще се постигне с това, че ще вляза в затвора? Какво ще стане с Колин? Ние нямаме близки роднини. Ще трябва да го поемат от социалните служби. Можеш просто да си тръгнеш от тази къща и да кажеш, че не си успял да разрешиш случая. Никой друг на света няма да разбере. Ричард си плати за това, което е сторил на Чарли, както и на мен. И така всичко ще свърши.
	Хоторн я погледна тъжно, но може би и с уважение.
	— Не мога да го направя — отвърна просто той.
	— Тогава ще си взема палтото. Ще трябва да помоля някой съсед да дойде, но мога да тръгна веднага с вас, ако това искате. И между другото, ще се призная за виновна… Така ще бъде по-лесно за всички. Не се съмнявам, че ще бъдеш много горд от себе си, Хоторн. Получаваш ли бонус, когато заловиш някой престъпник? Дайте ми само няколко минути, за да се сбогувам със сина си.
	Трябва да призная, че бях съвсем втрещен. Бързината на този обрат беше толкова неочаквана, а самопризнанието — толкова пълно, че се почувствах изостанал от хода на събитията — както Чарлс Ричардсън в пещерите. От една страна разбирах съвсем ясно защо Давина беше убила Ричард Прайс, но от друга продължаваше да ми е трудно да си го обясня. Тя беше отрекла да е прекосявала Хампстед Хийт — тогава кой е бил човекът с фенерчето (което според Хоторн не беше фенерче), когото беше видял Хенри Феърчайлд? Ако Ричард не е отворил вратата на нея, когато е разговарял със съпруга си, какво беше чул Стивън Спенсър? Дали някой друг не е бил в къщата преди убийството?
	В главата ми като вихрушка се въртяха тези и още дузина мисли, докато не ги прекъсна тържествено ръкопляскане. Беше Хоторн.
	— Отлично изпълнение — каза той. — Но аз знам, че лъжеш.
	— Не лъжа!
	Хоторн се обърна към вратата.
	— Колин, ти ли си там? Защо не влезеш при нас?
	Отговор не последва. Но сетне се появи петнайсетгодишният син на Давина, този път облечен с джинси и възголяма тениска с надпис „_BREAKING BAD_“. Виждах го едва за втори път. Беше по-едър и по-зрял, отколкото си го спомнях. Може би заради свъсеното изражение и мрачния поглед изпод разрошената къдрава коса. Пъпката на брадичката му беше станала още по-голяма. Зачудих се каква част от разговора беше чул.
	— Колин! Какво правеше там? — попита го Давина.
	Беше готова да отиде при него, но Хоторн се беше изправил между двамата.
	— Явно пак е подслушвал от другата страна на вратата — каза Хоторн. — Сякаш му е навик.
	Реших, че трябва да се намеся. Това очевидно не беше място за момче на неговата възраст.
	— Ще го заведа горе — предложих аз и направих крачка към него.
	— Не мърдай оттам, Тони! — извика Хоторн. — Не разбра ли? Тя не е убила Ричард Прайс. Убиецът е той!
	Беше твърде късно. Вече бях стигнал до него.
	След това всичко се случи изведнъж. Колин грабна нещо от кухненския плот. Давина извика. Хоторн понечи да тръгне към нас. Колин ме удари силно в гърдите. Паднах назад, а Хоторн ме улови. Колин се обърна и побягна. Чух как входната врата се отвори, а после се затвори. И накрая с изумление се загледах в кухненския нож с петнайсетсантиметрово острие, който стърчеше забит до половината в гръдния ми кош.


>	23.
>	Съдружници срещу престъплението

	Не ми е лесно да опиша това, което се случи през следващите няколко минути. Сигурно съм бил в шок и определено не бях в настроение да си водя бележки. Спомням си как Давина седеше с безпомощно увиснали рамене до масата и надигаше водката, когато Хоторн извади мобилния си телефон. Обади се да повика линейка, но не и полицията, поне засега. Продължавах да се взирам в ножа, който ми изглеждаше като някакво чуждо тяло, и все още не можех да проумея, че известно време щеше да бъде част от мен. Искаше ми се да го извадя оттам, но Хоторн ме предупреди да не го пипам. Помогна ми да седна на един стол, грабна бутилката с водка и ми наля едно голямо питие. Имах нужда от него. Беше ми много лошо и с всяка изминала минута болката се усилваше. Естествено, не за първи път ме пробождаха. Предполагам, че погледната от друг ъгъл, цялата сцена можеше да бъде посвоему комична — но аз определено не я виждах от тази гледна точка.
	Линейката пристигна за по-малко от десет минути, макар да ми се сториха много повече. Чух сирената, докато колата летеше към нас по Прайъри Гардънс. Не преставах да гледам ризата си, потиснат от мисълта, че едва тази сутрин си бях облякъл нова риза от „Пол Смит“ и тя вече беше съсипана. Поне нямаше много кръв, което ми носеше известно успокоение. По принцип не обичам да виждам кръв, особено ако е моята. Хоторн седеше до мен. Дали съм запомнил грешно, или в някакъв момент наистина ме държеше за ръката? Изглеждаше искрено разтревожен.
	Междувременно Давина съвсем беше изпуснала нишката. Гласът й долетя до мен от другия край на кухнята:
	— Трябва да намерим Колин!
	— Не сега — каза Хоторн.
	Тя се изправи.
	— Отивам да го намеря.
	Хоторн я посочи с пръст. Не извика, но в гласа му имаше толкова силна и контролирана ярост, че не оставяше място за възражения.
	— Не мърдай оттам!
	Тя отново седна на мястото си.
	После вратата се отвори и в стаята нахлу медицинският екип от линейката. Веднага се заеха да ме прегледат и имам чувството, че извадиха ножа още на място, но отново не мога да бъда сигурен за това. Биха ми някаква инжекция и няколко минути по-късно вече лежах по гръб, с кислородна маска на лицето, докато ме товареха в линейката за краткото пътуване до болницата „Роял Фрий“ в Хампстед.
	Оказа се, че раната изобщо не е толкова сериозна, колкото изглеждаше. Беше далеч от сърцето, от другата страна на гърдите ми, и не беше засегнала никакви други жизненоважни органи. В действителност беше дълбока само пет сантиметра. Когато Джил дойде да ме види по-късно вечерта, вече седях в леглото с няколко шева и дебела превръзка върху тях, и гледах новините по телевизията.
	Джил не изглеждаше развеселена.
	— Не можеш да завършваш всичките си книги с това, че някой се опитва да те убие — каза ми тя.
	— Случва се едва за втори път, а и той не се опитваше да ме убие — обясних аз. — Беше просто едно хлапе. Реши, че ще се опитам да го хвана, и се паникьоса.
	— Къде е сега?
	— Не знам. Предполагам, че от полицията го издирват.
	— А майка му?
	— Какво за нея?
	Какво, наистина? Беше напълно възможно да я обвинят като съучастник в убийство. Нямаше да разбера, преди да говоря с Хоторн.
	— Разпитват я.
	Джил седна на ръба на леглото.
	— Съжалявам — казах аз.
	— Кога ще те пуснат да се прибереш у дома?
	— Утре сутринта.
	— Имаш ли нужда от нещо?
	— Не. Добре съм.
	Тя ме погледна със смесица от тревога и безсилен гняв.
	— Ако искаш един съвет от мен, не пиши за това в книгата. Хората няма да повярват и ще изглеждаш абсурдно.
	— В този момент дори не си мисля за книгата.
	— Иска ми се никога да не се беше запознавал с Хоторн.
	— И на мен.
	Да, казах го. И започвах да си мисля, че може би дори вярвам в това.
	Наистина ме изписаха от болницата след закуска и първото нещо, което направих, след като се прибрах у дома, беше да позвъня на Хоторн. Той не ме попита как съм, но останах с впечатлението, че вече се е обадил в болницата да попита и знае. Уговорихме се да се срещнем в едно кафене по средата между жилищата ни, от по-близката страна на моста „Блекфрайърс“.
	— Сигурен ли си, че ще можеш да дойдеш? — попита ме той.
	— Трябва да разбера какво се е случило, след като заминах с линейката.
	— Вземи си чадър. Изглежда, че ще вали.
	Оказа се прав. Докато тръгнах, вече се изливаше проливен дъжд и тежестта на чадъра ме дърпаше за гърдите и караше раната да пулсира болезнено. Фарингдън Роуд — улица, която не изглежда приветливо дори в най-добрите си дни — се беше превърнала в мазно черно петно от задръстването. Шофьорите изнервено чакаха на светофарите, а между колите се промъкваха велосипедисти с найлонови дъждобрани в ярки цветове. Двамата пристигнахме едновременно. Хоторн избра една маса до прозореца. Когато седнах, дъждът барабанеше по стъклото, а сетне се стичаше надолу на струйки, трептящи като на екран на стар черно-бял телевизор. Все още не беше дошла зимата. Навън беше топло и в кафенето беше задушно, макар да бяхме почти сами.
	От шлифера на Хоторн капеше вода, докато го окачваше на една кукичка зад стола си. Костюмът му беше останал сух под шлифера. Докато дойда, бях останал без сили, и по изключение той отиде да ни вземе нещо за пиене: двойно еспресо за себе си и горещо какао за мен. Имах нужда от усещането за комфорт, което създава какаото. Хоторн донесе чашите на масата и седна.
	— Как се чувстваш? — попита най-сетне.
	— Не блестящо — отвърнах аз.
	От шевовете ме болеше повече, отколкото от първоначалната прободна рана. Не бях спал добре.
	— Откриха ли го вече? — попитах аз.
	— Колин? Да. Отишъл в къщата на някакъв приятел и полицията го прибра тази сутрин.
	— Какво ще стане с него?
	— Ще го обвинят в убийство — отговори Хоторн и сви рамене. — Но той няма шестнайсет години, така че сигурно ще му се размине леко.
	Зачаках го да продължи.
	— Ще ми разкажеш ли останалото? — попитах, когато видях, че няма да го направи. — Това е единствената причина да дойда. Предпочитах да си остана в леглото.
	— Какво ти става, Тони? Няма нужда да се депресираш толкова, приятел. Разрешихме случая!
	— Ти го разреши — отвърнах. — Аз не съм направил нищо. Само се изложих като пълен идиот.
	— Не бих казал.
	— А какво би казал?
	Той помисли, преди да отговори:
	— Ти сложи Гръншоу на мястото й.
	Това не ми беше достатъчно.
	— Просто ми кажи — настоях аз. — Колин е убил Ричард Прайс. Как се досети за това?
	Той ме погледна въпросително, сякаш не ме разбираше напълно. После ми разказа онова, което исках да чуя.
	— Както ти казах, бях стеснил разследването до един от двама възможни извършители — започна той. — Поначало имах чувството, че или е Давина Ричардсън, или е нейният син — но в крайна сметка убийството на Ричард Прайс изглеждаше работа на момчето. Всичко, което казах вчера на Давина — за смъртта на Чарлс Ричардсън и за това, че Грегъри Тейлър е идвал у тях — е истина. Но тя никога не е ходила в „Дирята на чаплата“ с нож. Каза го само, за да предпази Колин. Тя е добра майка. Няма какво друго да кажа за нея. През цялото време се опитваше да го предпази.
	Защото, нали разбираш, Колин явно е подслушал разговора между Грегъри Тейлър и майка си. Не си ли спомняш първия път, когато бяхме там? Тя му се скара, че подслушва на вратата. Снощи пак го направи. Знаех, че е навън. Това му беше навик. Е, достатъчно тежко е било за Давина да чуе всичко, което Грегъри е разказал за случилото се в Дългата дупка — за лъжите и за малодушието. Но я си представи да го чуеш, ако си на петнайсет години. Ричард му е бил като втори баща. Естествено, той не е имал собствени деца. Пратил е Колин на училище. Купувал му е скъпи подаръци — като онзи телескоп например. Винаги го е подкрепял. Представяш ли си как се е почувствал Колин, когато най-сетне е чул истината? Сигурно се е побъркал. И на следващата вечер е предприел нещо. Вече знаем, че Колин не си е бил у дома…
	— Откъде знаем това? — прекъснах го аз.
	— Защото Давина е била в леглото с Ейдриън Локуд. Тя ни каза, че не са можели да го правят, когато Колин си е бил у дома, значи момчето явно е казало, че ще остане до късно при някой приятел или нещо подобно. Но в действителност е отишъл с колелото си до Фицрой Парк, минавайки напряко през Хапмстед Хийт.
	Бях видял колелото в коридора на Давина. Бях минал покрай него поне три или четири пъти.
	— Онази светлина, която е видял Хенри Феърчайлд, не е била от фенерче. Било е пълнолуние, така че не е имало нужда от фенер.
	— Била е фар на велосипед.
	— Точно така. До входа е имало голяма локва, така че Колин е слязъл от колелото и го е бутал. После е продължил до „Дирята на чаплата“, където е зарязал колелото до входната врата. Моят син непрекъснато прави така с колелото си. Мързи го да го подпре на стената, особено когато бърза. Просто го пуска да падне на земята.
	— И колелото е паднало върху тръстиките.
	— Точно така. Онзи отпечатък в пръстта е от педала на колелото. После Колин позвънил на вратата. Ричард му отворил и се изненадал да го види, естествено. „Малко е късно.“ Да, наистина. Осем часът вечерта на тази безлюдна улица в Хапмстед. Наистина е късно за едно хлапе да обикаля само навън.
	Ричард го поканил да влезе. Сигурно е забелязал, че Колин е разстроен, макар да не е подозирал каква е причината. Донесъл е нещо за пиене и за двамата. Спомняш ли си какво видяхме на масата в кабинета му?
	— Две кутийки „Кока-Кола“.
	— Точно така. В къщата е имало алкохол, но Ричард не е пил от него — нито неговият посетител. Това е една от причините, поради които се досетих, че не е била Давина. Тя пие като смок. Освен това кой пие „Кока-Кола“ в осем вечерта?
	— Някое дете.
	— Честно казано, Тони, в това убийство имаше много неща, които ми се сториха детински. Онова число на стената, като начало! Какъв човек трябва да си, за да пребиеш някого до смърт, а сетне да си губиш времето да рисуваш с боя тайнствени послания за полицията?
	— Но какво е значението на посланието? Чел ли е онова хайку?
	— Не, не, не, числото сто осемдесет и две няма нищо общо с хайкуто. Давина си измисляше. Трябва да мислиш като Колин, за да го разбереш. Когато за пръв път влязох в онази стая, преди да сме чували за Акира Ано и нейната тъпа поезия, аз ти казах какво може да означава.
	— Каза, че може да е номер на автобусна линия, име на ресторант…
	— … или съкращение, което се използва в есемеси. Нещо, което би написал един тийнейджър, нали така?
	— И какво означава 182? Когато се използва в есемеси?
	Хоторн се усмихна:
	— „Мразя те“*.
	[* На английски език „I hate you“ се произнася по подобен начин като „1–8–2“. — Б. пр.]
	Нямаше как да се изрази по-ясно, не мислиш ли?
	— Но защо го е направил? Ти каза, че разбираш мисленето му. Но аз не мога да си представя защо едно момче като него ще направи нещо подобно.
	— Кой е бил любимият писател на Колин — след като е спрял да чете твоите книги? — попита ме Хоторн. — Майка му ти каза това. Интересното е, че същият писател сякаш върви на пръсти на три крачки след нас от самото начало, когато започнахме да се занимаваме с това разследване.
	— Конан Дойл!
	— Проклетият Шерлок Холмс, точно така. Не ти ли направиха впечатление сходните събития, докато четяхме „Етюд в червено“ в читателския клуб? Между другото, книгата доста ми хареса. Според мен останалите бяха прекалено критични към нея, а мен ако питаш, „Многобройни богове“ изобщо не става за четене. Не знам дали изобщо ще стигна до края…
	— Какви сходни събития, Хоторн?
	— Посланието на стената! Инок Дребър е отровен в Лористън Гардънс и убиецът оставя послание на стената… но не с боя, а с кръв. А след това, в края на книгата, където действието вече се развива в щата Юта, из цялата къща на Джон Фериър се появяват числа. Като предупреждение от старейшините на мормоните.
	— Какво? Искаш да кажеш, че го е преписал оттам?
	— Или се е сетил за „Знакът на четиримата“.
	Хоторн въздъхна, преди да продължи:
	— Виж, Колин може би не е искал да убие Ричард Прайс. Може би е отишъл там, само за да му покрещи малко. Вероятно му се е искало просто да се разтовари от тийнейджърския си гняв и да каже на любимия си кръстник да се разкара от шибания му живот. Но можеш да си представиш какво е станало. Нещата излизат от контрол. Колин започва с обвинението, че Ричард е изоставил баща му сам в наводнената пещера. Отначало Ричард отрича, но е достатъчно интелигентен, за да разбере накъде отива всичко. Затова се опитва да се оправдае — но с това само влошава положението. Колин започва да му крещи. Ричард се опитва да го успокои. Може би дори посяга да го докосне, и Колин решава, че се опитва да го сваля, защото е гей. Всичко е възможно. Работата е там, че Колин съвсем откача и точно тогава вижда онази бутилка вино на бюрото на Ричард или някъде в стаята. Вече не мисли с главата си. Грабва бутилката и я стоварва в лицето на своя кръстник, а сетне продължава да го мушка с нея, и преди да се усети, в краката му вече има труп, а навсякъде има кръв и вино.
	И какво да прави сега? Той изпада в паника. Извършил е убийство. Трябва да прикрие следите си, а все пак е само едно момче, при това не особено умно, и се сеща за Шерлок Холмс. Спомня си, че е видял боята в коридора, взема една четка и изписва числото на стената, точно като в някоя книга за Шерлок Холмс. И първото число, което му хрумва, му е познато и съвсем точно изразява онова, което изпитва в този момент. „Мразя те.“
	Той замълча. Нямаше да мога да го напиша по-добре, отколкото го беше описал току-що.
	— Но историята не свършва с това — продължи Хоторн. — Когато отидохме при Давина Ричардсън, той влезе в кухнята и не можа да се сдържи да не се намеси. Наглото копеленце сигурно вече си е мислело, че му се е разминало, затова реши да ни насочи по грешна следа — отново като в книга за Шерлок Холмс. Каза ни, че някой следи Ричард Прайс. И няма как да е някой нормален човек. „_Нещо не било наред с лицето му_.“ Точно това ни каза той.
	— Тогава си помислих, че говори за Лофти.
	— Лофти никога няма да спечели конкурс за красота, но не изглежда чак толкова ненормално. Освен това той не е следил Ричард Прайс. Нали работеше за него! Не. Има един друг разказ — „Жълтото лице“. Историята започва с един клиент, Грант Мънро, който разказва на детектива, че е видял някакво призрачно лице да го наблюдава от един прозорец на горния етаж. Виж си бележките. Според мен ще се убедиш, че Колин е използвал почти същите думи.
	Обзе ме неудобство. Аз трябваше да се сетя за всичко това, а не Хоторн. Аз бях писал за Шерлок Холмс. Сянката му витаеше около нас през цялото време. Дори бях прекарал една цяла вечер в разговори за него. Но може би защото книгите бяха написани преди повече от един век, не бях забелязал доколко са свързани със случая, който разследвахме в момента.
	— Кога е разбрала майка му? — попитах аз. — През цялото време ли го е предпазвала?
	Хоторн се поколеба и аз си дадох сметка, че му се искаше да не го бях казал. В този момент и на мен ми се прииска същото.
	— Всъщност — отвърна той — тя го разбра от теб.
	Раната ми пулсираше от болка. Усещах как устните ми лепнат от захарта в какаото.
	— Продължавай — казах аз.
	— В интерес на истината аз те предупредих да не се обаждаш, когато разпитвам някого — каза Хоторн. — Работата е там, че при първата ни среща с Давина Ричардсън ти неволно промени хода на цялото разследване.
	— Какво съм казал?
	— Каза й за числото на стената. И каза, че е нарисувано със зелена боя.
	— Какво толкова лошо имаше в това?
	— Спомняш ли си какво се случваше в кухнята, когато бяхме там?
	Върнах се назад в мислите си.
	— Тя пушеше. В умивалника имаше чинии.
	— И пералнята работеше. Тя переше дрехите на Колин. Вече ни беше казала, че той не може да се грижи сам за себе си. Предполагам, че когато се е прибрал у дома в неделя вечерта, по якето или тениската му е имало зелена боя, а сигурно и много кръв и вино. Вероятно е измил кръвта и виното сам на мивката, или ги е зацапал с кал или нещо подобно — но не е успял да изчисти зелената боя. Майка му е намерила дрехите, още с петна по тях, и ги е пуснала в пералнята. Това обяснява защо в момента, в който ти спомена нещо за зелена боя, тя стана от мястото си и отиде до пералнята, а след това не мръдна оттам — сякаш не искаше да видим какво има от другата страна на кръглото прозорче на машината. Освен това се постара да изпъди Колин от стаята, колкото можеше по-бързо. Преди това му се беше зарадвала, когато слезе, но изведнъж заговори за това, че трябва да ходи да се къпе, да си пише домашните и прочее. Беше обзета от ужас, че той може да се издаде.
	— И в този момент тя започна да променя своята версия — или да я адаптира. Изведнъж се оказа, че Колин — който е висок за възрастта си и определено може да се грижи сам за себе си — е бил жертва на тормоз в училище. И любимият му чичо Ричард е оправил нещата. Ричард и Колин били неразделни. Той бил едно мило момче, на което му липсва баща. Няма начин малкият да отиде и да го пребие до смърт с бутилка.
	Но историята не свърши дотам. Следващия път, когато отидохме на Прайъри Гардънс — и този път тя се беше постарала Колин да не е там — Давина беше уредила всичко. Трябва да отвлече вниманието ни от него. За да не заподозрем нейния син, трябваше да натопи някой друг. И тя беше избрала Ейдриън Локуд за тази роля. Може и да са били любовници, но тя е била готова да го пожертва на мига, за да спаси детето си. Може би и тя е знаела какво означава числото сто осемдесет и две. Може би Колин й е казал. Е, тя вече разполагаше с отговор и за този въпрос. Първо ти подаде онова хайку. Наистина ли си мислиш, че онази книга — която между другото беше чисто нова — просто случайно е била там, отворена на една страница преди стихотворението, което е искала да видиш?
	— Аз отворих на следващата страница.
	— Ако не го беше направил, тя щеше да го направи вместо теб. Но ти видя хайку номер 181. Беше пред очите ти. Дори някой идиот щеше да се сети какво следва.
	— Благодаря ти.
	— Тя знаеше, че стихотворението има връзка с Ейдриън Локуд заради датата на сватбата му — осемнайсети февруари. А след това ти пробута онази история за това колко било трудно да живее сама и как винаги забравяла да свери часовниците. И като че ли това не беше достатъчно, ако не си го чул първия път, го повтори още веднъж, докато бях там. _„Излязох в четири и половина. Не. Искам да кажа в три и половина. Постоянно се обърквам!“_ Доста дебело го подчерта. Но всъщност, разбира се, нарочно е съсипвала алибито на Ейдриън Локуд. Искала е да си помислим, че той е излязъл с един час по-рано — така че да има достатъчно време да се отбие и да убие Ричард Прайс. Дори спомена, че е бил ядосан на Ричард, макар и да не обясни защо. Просто ни го пробутваше като изкупителна жертва, малко по малко.
	— И тя е сложила зелена боя на ръкава му.
	— Чудех се дали си забелязал. Да. Тя го е направила. Това е бил нейният… как се казва? Една френска дума.
	— _Piece de resistance_.*
	[* (фр.) върховно постижение — Б.р.]
	— Точно така — усмихна се Хоторн.
	— Ти също забеляза боята. Можеше да кажеш нещо за това.
	— Беше адски очевидно, приятел. Имаше само два възможни начина боята да се е озовала там. Или Ейдриън Локуд е убил Ричард Прайс и е изцапал ризата си с боя, докато е оставял посланието…
	— … или тя е изцапала ризата му с боя.
	— Ако са били любовници, дрехите му са били на нейно разположение. И естествено, вече е знаела какъв цвят да използва.
	— Защото аз й го казах.
	Хоторн си изпи кафето и хвърли поглед навън през прозореца. Дъждът беше започнал да отслабва, но по стъклото все още се държаха сиви капки вода, кръгли като речни камъчета.
	— Не бъди толкова строг със себе си, Тони. Ние разрешихме случая. На мен ще ми платят, а ти ще си напишеш книгата. Между другото, още не съм виждал първата. Изпратиха ли ти я вече?
	— Не. Нищо не съм виждал.
	— Надявам се да има хубава корица. Да не е прекалено артистична. Може би да има малко кръв по нея.
	— Хоторн… — започнах аз.
	Подозирах, че ще го кажа, още преди да седна срещу него. Бях взел решение, че Джил има право.
	— Мисля, че това не е добра идея. Имам предвид тези книги. Аз пиша измислени истории, а не биографии, и не се чувствам комфортно да работя по този начин. Съжалявам. Ще завърша тази книга — така и така вече съм събрал материала за нея. Но след това ще се обадя на Хилда Старк и ще я помоля да отмени договора за третата.
	Лицето му помръкна.
	— Защо?
	— Заради това, което каза току-що! Разследвахме два случая заедно и в двата случая, аз казах нещо глупаво, с което напълно обърках нещата, и двата пъти едва не ме убиха. А освен това се изложих като пълен идиот. Ти ме използва. Съзнателно ме подведе, за да си върнеш на инспектор Гръншоу, но не само това. Ти буквално ме поздрави. Убеди ме, че съм успял да разреша случая, след като всичко, което ти бях казал, е било грешно.
	— Не всичко. Проверих. Ейдриън Локуд наистина има проблем с очите.
	— Майната ти! Ще ти призная нещо. Не съм достатъчно умен, за да бъда Шерлок Холмс, но ако трябва да съм честен, не ми харесва и ролята на доктор Уотсън. Не мисля, че се получава. Според мен ще е по-добре да се разделим.
	Той замълча за момент. Изглеждаше разстроен.
	— Казваш го само защото сега те боли — промърмори накрая. — Все пак току-що беше намушкан с нож. Изобщо, не мога да повярвам, че те изписаха толкова бързо.
	— Не е само заради това…
	— И днес времето е отвратително, по дяволите — прекъсна ме бързо той, за да ми попречи да кажа още нещо. — Ако грееше ярко слънце, нямаше да мислиш така.
	Той посочи навън.
	— Ето ти пример за онова нещо, което писателите правят в книгите си — когато времето отразява емоциите на героите.
	— Одухотворяване на природата — казах аз.
	— Точно така! — каза той и лицето му светна. — Точно това исках да кажа. Ти разбираш от такива неща. Ти си писател. Обзалагам се, че когато се прибереш у дома тази вечер и започнеш да се занимаваш с бележките си, ще ти бъде приятно да опишеш точно колко отвратително е навън. Моста „Блекфрайърс“. Фарингдън Роуд. Ще използваш подходящите думи и ще направиш така, че сцената да оживее. Аз просто не мога да го направя така. Точно затова двамата сме толкова добри партньори. Аз се занимавам с практическата работа. А ти — с всичко останало.
	Той се усмихна:
	— „Партньори срещу престъплението“. Това е добро заглавие за книгата.
	— Вече има книга с това заглавие, Хоторн.
	— Вярвам ти, приятел. Ти ще измислиш по-добро.
	Погледнах навън през прозореца. Все още не бях убеден. Но от друга страна, дъждът най-сетне беше спрял и ми се стори, че през облаците започнаха да просветват първите слънчеви лъчи.


>	Приложение
>	Писмо от Грегъри Тейлър

C>
@	26 октомври 2013 година
	Скъпа Сюзан, пиша ти от едно кафене в Хампстед Хийт. Току-що се срещнах с Ричард и си поговорихме, и вече взех решение, и още отсега искам да знаеш, че се чувствам съвсем добре. Толкова много те обичам. Обичам двете ни малки съкровища, Джун и Мейзи. Иска ми се нещата да се бяха развили по друг начин, но това не се случи и нямам намерение да седя и да се оплаквам. Поръчал съм си един чай и огромно парче пай „Бейкуел“. Не е толкова хубав, колкото твоят. Сутринта валя малко дъжд, но сега се изясни, отвън играят деца и се разхождат кучета, и светът изглежда като едно доста прилично място.
	Ако четеш това, значи аз съм мъртъв. Никога не съм предполагал, че ще ми се случи да напиша подобно нещо, но това е истината и двамата с теб трябва да се изправим пред нея. Иска ми се да можех веднага да ти изпратя това писмо. Иска ми се да можех да бъда до теб, за да те утеша. Но това е невъзможно и скоро ще разбереш защо. Ще прочетеш това едва след шест месеца. Надявам се всичко да протече по план. Изпращам това писмо на сестра ми Гуендолин с инструкции да не го отваря, а да ти го препрати идния април. Дано това не ти се стори твърде страховито! Но знам, че ти ще разбереш защо се налага да постъпя по този начин.
	Заради застраховката. Когато умра, ще получиш четвърт милион лири. Това са много пари. Достатъчно, за да стигнат на теб и момичетата, докато сте живи. Достатъчно, за да напуснете Рибълхед, ако така предпочиташ. Може би ще се преместите обратно в Лийдс. Заради мен заминахме да живеем в Дейлс и често си мисля, че беше егоистично от моя страна и че в крайна сметка нищо хубаво не излезе от това решение. Но парите ще ти помогнат да вземаш решенията сама. Надявам се, че ще бъдеш щастлива. Ти си единственото, за което мисля в момента. Ти и момичетата.
	Но трябва да бъдеш много предпазлива с това писмо. След като го прочетеш, трябва да го унищожиш. Не го показвай на никого. Не казвай на никого… дори на Дейв. Не съм разглеждал полицата, но застрахователните компании гъмжат от измамници, които само чакат да надушат някаква причина, за да не си платят. Трябва да мислят, че съм загинал при нещастен случай. След минутка ще стигна и до там. Не ми е никак лесно. Не е никак лесно и за теб. Но така трябва да бъде.
	Надявам се, че ще ми простиш. Ти винаги си била моята едничка, истинска любов.
	Трябва да ти разкажа за случилото се през април 2007 година. Да, всичко започна там, в Дългата дупка. Трябва да ти кажа истината. Сю, не ми се сърди. Тогава не ти казах истината, макар да ми се искаше, но не можех да го направя. Донякъде причината е там, че откъдето и да го погледнех, вината беше моя. Аз бях отговорен за всичко. Аз планирах екскурзията. Аз бях онзи, който каза, че всичко е наред и можем да продължим. Като поглеждам назад във времето, си мисля, че участвах в онези пътувания, само защото ми се искаше да задържа нещо отдавна изгубено. Ричард, Чарли и аз. Навремето, в Оксфорд, бяхме близки приятели и преживяхме доста щури моменти — и всяка година, когато се срещахме, се опитвахме да ги преживеем отново, но всички знаехме, че колкото повече остарявахме, толкова по-трудно се получаваше, и с всяка изминала година се налагаше да се преструваме все повече и повече. Към края Ричард вече беше прочут адвокат. Чарли имаше успешна кариера в маркетинга. Но аз бях просто един служител във финансовия отдел на някаква забутана фирмичка, за която никой не беше чувал. Винаги се чувствах неловко в тяхната компания и това така и не се промени, без значение колко бира изпивахме.
	Знаех си, че не трябваше да слизаме в Дългата дупка. Това е истината. Когато видях онези купесто-дъждовни облаци, веднага разбрах, че може сериозно да загазим. Атмосферата беше нестабилна. Знаех със сигурност, че предстои буря, но си казах, че е доста далече и няма да тръгне към нас. Може би защото онзи път аз бях начело на експедицията. Ричард и Чарли ми се довериха. Точно до водопада имаше стръмна, 18-метрова урва. Нагласихме въжетата и се спуснахме.
	До изхода на хълма Дриър има само пет километра под земята, но знаеш каква е Дългата дупка. От началото при онази урва трябваше да изградим система за спускане и издърпване, защото се налагаше да изминем цялата дължина и да излезем чак от другия край. След това има едно 35-метрово отвесно спускане и още няколко трудни места, и всичко това, още преди да стигнем пасажа на Дрейк и кръстовище „Спагети“. Не е за хора със слаби сърца. Но когато потеглихме, всички се чувствахме добре. Постоянно се шегувахме и смеехме. Точно както в доброто старо време, нали се сещаш.
	Няма да навлизам в подробности. На теб ти е омръзнало от подобни приказки, а аз нямам много време, за да напиша всичко. Но в крайна сметка аз те излъгах. Излъгах по време на дознанието. Чарли Ричардсън не се изгуби и не загина по начина, който описахме.
	Случи се така, че бурята ни застигна, докато бяхме на две трети от пътя. Аз бях пръв, после Ричард, след него Чарли. Веднага разбрахме, че сме в беда. За всичките години, прекарани по пещерите, никога не ми се беше случвало нещо подобно. Първо се покачи налягането. Гласовете ни започнаха да звучат различно. Усещахме единствено едно туптене в ушите и дори в костите си. Целите стени лъщяха и отвсякъде се процеждаше и стичаше вода. Това беше само началото. Понесе се тътен, едно боботене, което сякаш извираше от земните недра и през цялото време се усилваше, докато накрая трябваше да крещим, за да се чуваме. Не забравяй, че се намирахме на 85 метра под земята, бяхме сами и сякаш целият свят се беше обърнал срещу нас. Трябваше да вземем решение и трябваше да го направим бързо.
	Имахме два варианта. Можеше да се изкачим до кръстовище „Спагети“ — и така щях да направя аз, ако бях сам. Там щяхме да се намираме на по-голяма височина и с малко късмет прииждащата вода щеше да остане по-долу. Но другите двама не искаха и да чуят. Знаехме, че ако влезем там, ще се изгубим. Щеше да се наложи да седим в мрака и да чакаме спасителния екип да ни открие, а ако цялата пещерна система се наводнеше, кой знае колко време щеше да мине дотогава? Освен това нямаше как да бъдем сигурни, че дори на кръстовище „Спагети“ ще бъдем в безопасност. Ако водата се покачеше повече, там щяхме да сме в капан. Щяхме да се бъдем в безизходица. Щяхме да се удавим.
	Разполагахме само с няколко минути, през които да вземем решение. Знаехме, че приливната вълна скоро ще ни застигне. Имаш ли представа с каква мощ нахлува водата в онези тунели? Вече бяхме започнали да долавяме как се приближава. Пещерата и дори самият въздух вибрираха. Дребни камъчета се отчупваха и се сипеха отгоре ни. Беше ужасяващо.
	Знаеш какво решихме. Решихме да продължим напред. Мислехме си, че всичко ще бъде наред, ако успеем да минем през пасажа на Дрейк. Ако се доберем до отвесния процеп, щяхме да можем да се проврем нагоре по него и водата да остане под нас. Може би известно време щяхме да останем заклещени там, но все пак това ни се стори най-добрият вариант. И най-вече, по този начин щяхме да се озовем до най-близкия изход. Не искахме нищо друго. И тримата.
	Аз минах първи. После Ричард. Не беше толкова трудно. Един триметров отвес, после един спираловиден завой. Ние двамата успяхме да се проврем и се озовахме приведени в един нисък тунел, но после си дадохме сметка, че Чарли го няма. Заклещил се е. Крещи. Чуваме гласа му. „Момчета! Момчета!“ После нещо друго. Не разбираме какво казва, защото водата е твърде близо. Често съм ти казвал, че когато си под земята, водата звучи като човешки гласове. Е, точно сега, сякаш целия свят крещи нещо около нас.
	Слагам уста до ухото на Ричард и викам с всичка сила:
	„Трябва да се върнем и да му помогнем!“
	„Не!“
	Не вярвам на ушите си.
	„Не!“, изкрещява отново той. „Твърде опасно е.“
	„Но той ще умре.“
	„Да върви по дяволите! Остави го!“
	Не мога да повярвам. Но го поглеждам и виждам, че е прежълтял и плаче като бебе. Наругавам го и пропълзявам обратно към кривината. И той е там. Чарли. Изправен. Не виждам главата му. Само стъпалата и краката му, които се подават от отвесния тунел, и аз си казвам, че сигурно примката му или нещо друго се е закачило някъде, и че няма опора. Трябва да се издърпа нагоре, за да се откачи. А аз мога да му помогна, но тогава водата руква и в светлината на челника ми изглежда черна, и всички стени се тресат, и си казвам, че ако остана още една секунда тук, ще умра, и се обръщам на другата страна и изпълзявам възможно най-бързо навън, и оставям Чарли да стои там и да се удави.
	Това се случи, любов моя. Не казвам, че можехме да го спасим, но можехме да се опитаме. Може би щяхме да успеем да го измъкнем, преди водата да ни залее. Но не го направихме. Добрахме се до процепа и изчакахме там, докато водата бушуваше под нас. После тръгнахме нагоре към изхода. И двамата бяхме подгизнали и изтощени. Бяхме целите в драскотини, вероятно от падащите камъни. Извадихме късмет, че оживяхме, но не се чувствахме късметлии. Бяхме отвратени от постъпката си, и двамата. Колкото той, толкова и аз.
	Няма да се преструвам, че съм постъпил по-добре от Ричард, но искам да знаеш, че когато излязохме отвън, той беше онзи, който реши какво да направим. Адвокатът си е адвокат. Постоянно слушам за репутацията му на човек, който винаги казва истината, но тогава не направи така, защото истината щеше да го съпътства до края на живота му. Само си представи как щеше да му се отрази на кариерата!!! Не „Двуострия бръснач“. „Двуличния подлец“. Той измисли, че Чарли се е изгубил в кръстовище „Спагети“. Излъгахме, че сме се върнали обратно, за да го търсим. Всъщност отидохме право при Крис, във фермата „Инг Лейн“, и го накарахме да се свърже със спасителната служба.
	Това е половината от историята. Докато седя тук и пиша, ръката ми вече се е схванала. Трябва да довърша писмото и да действам. Затова ще бъда кратък.
	След случилото се никога повече не говорих с Ричард. Разбира се, и двамата присъствахме на дознанието и ти ни видя заедно веднъж или два пъти. Но аз не можех да го погледна в очите. Повдигаше ми се от него. Но също така се отвращавах и от себе си. Ако двамата се бяхме върнали веднага заедно, мисля, че щяхме да успеем да измъкнем Чарли. Но се забавихме твърде много. Никога повече не влязох в пещера. Ти знаеш това. Сега знаеш защо.
	После се разболях и здравната каса не можа да ми помогне, и ти ми каза да замина за Лондон и да говоря с Ричард. Замисли ли се защо толкова силно се противях? Защо всеки път отказвах толкова упорито? Двамата с теб се карахме толкова много и знам, че това те разстройваше, но аз не исках никога повече да го виждам, а и бездруго, вътрешно в себе си знаех, че вероятно нямаше да ми помогне. Още щом ме погледне, щеше да си припомни какъв страхливец и лъжец е всъщност. Но ти не приемаше отказ. Може да се каже, че ме качи насила във влака. И това е резултатът. Ето, тук съм.
	Знаеш ли, за малко изобщо да не отида в лъскавата му къща в Хампстед. Едва не му позвъних, за да му кажа, че съм размислил. Щях да ти обясня, че ми е отказал да ми даде пари за лечението, и с това да се приключи. Но, Сю, аз не мога да те лъжа. През всичките години, прекарани с теб, единственото, за което съм те лъгал, беше Дългата дупка — и от това ми се повдига. Срещнах се с него, точно както ти пожела. И точно както очаквах, той просто ми отказа.
	По нищо не приличаше на мъжа, когото познавах. Е, наистина, когато се запознахме, той беше още момче, само на деветнайсет. Беше много учтив. Покани ме да вляза. Предложи ми чаша чай. Но когато му казах защо съм отишъл, той отказа да ми помогне. Каза, че с оглед на случилото се не смята, че би било уместно да се замесва в моите дела. Така се изрази. Странното беше, че според мен през годините беше успял да убеди себе си, че аз съм виновен. Е, да, аз бях видял буреносните облаци. Всичко това стана ясно по време на дознанието и беше публично достояние, че аз съм дал зелена светлина. (Той дори употреби този израз… когато го чух, ми идеше да го фрасна с юмрук.) Но той някак беше успял да слее двете версии в едно и да излезе, че решението да изоставим Чарли е било колкото негово, толкова и мое. Е, бих могъл да продължа да пиша. Бих могъл да пиша до безкрай. Но общо взето, той ме изгони.
	Това е трудната част, Сюзан. Тъкмо това не искам да напиша. И за това ще трябва да чакаш шест дълги месеци, преди най-сетне да научиш истината.
	Ще се самоубия. Знаеш, че не ме бива за инвалид. Не обичам лекари и хапчета, и разните му там болници, както не бих искал ти и момичетата да ме гледате как лежа и се мъча. Искам да ме запомните такъв, какъвто бях — с доброто и лошото, — а не като страдащ инвалид. Измислих какво да направя и ще се погрижа по всичко да прилича на нещастен случай, така че онези мошеници застрахователите със сигурност да си платят.
	Но първо ще отида при Давина Ричардсън и ще й кажа какво наистина се случи с нейния съпруг. Ричард може и да си отдъхне, когато разбере, че съм умрял, но не виждам причина да се измъкне току-така. Тя живее недалеч оттук, преди малко й се обадих на домашния телефон и в момента си е вкъщи. Не разговаряхме. Но ще го направим. Ще я накарам да ми обещае, че няма да казва на никого за посещението ми, и тя ще свърши мръсната работа вместо мен. Да разобличи Ричард и да изтрие адвокатската усмивка от лицето му.
	Не искам да приключвам писмото си с Ричард.
	Онзи ден, в който ми наля онази първа бира в Лийдс, аз веднага разбрах, че ти си моето момиче. Ти беше красива тогава и си красива сега. Знам, че сме имали и добри, и лоши моменти заедно, но това важи за всеки брак, и докато седя тук, аз мисля само за хубавите. Първо за двете ни момичета. Но и за онова пътуване до Скай. Как се справихме с Трите върха. За езерото Конистън Уотър. Как си изгубихме паспортите през онзи уикенд в Париж. Колко се смяхме. Любима моя, надявам се, че ще се омъжиш отново. Трябва да го направиш. Ти си страхотна.
	Опитай се да ми простиш за онова, което ще сторя.
	Твой любящ съпруг:
@	Грег
C$
	* * *

	Писмото беше изпратено на Гуендолин Джеймс в Хъдърсфийлд. Тя го предаде на полицията. Цитирано е по-горе с любезното позволение на Сюзан Тейлър, вдовицата на Грегъри Тейлър.


>	Благодарности

	Едно от по-необичайните неща, когато пиша за разследванията си с Даниъл Хоторн, е необходимостта накрая да благодаря на хора, които наистина са участвали в книгата… макар и не на всички тях. Както вече стана ясно, някои от тях доста усложниха живота ми, докато други настояха да променя имената им или съвсем да не ги включвам в книгата: една от тях дори ме заплаши с адвокати, макар да смея да твърдя, че съм представил образа й напълно точно.
	Нямаше да мога да напиша „Присъдата е смърт“, ако не бяха двама души. Дейв Галиван, който е бил начело на спасителната експедиция в Дългата дупка, ми разказа в пълни подробности какво представлява неговата работа. Крис Джаксън направи нещо повече. Той дори ме заведе в пещерата — едно преживяване, което ми достави много повече удоволствие, отколкото очаквах. Минахме през пасажа на Дрейк и той ми показа точното място, където е загинал Чарли Ричардсън. Впоследствие той прочете ръкописа и ми обърна внимание на няколко технически грешки. Работата с тях двамата ми беше особено приятна и никога няма да забравя онзи пай с говеждо и бъбреци в хотела на гарата в Рибълхед.
	Греъм Хайн, специалистът от „Навигант“, също се споменава в книгата. Макар той никога да не се е срещал с Ричард Прайс, истински ми помогна да вникна в същината на работата на един бракоразводен адвокат, който обслужва клиенти на такова равнище. Алекс Ули, който е юрист в кантората „Уинкуърт Шърууд“, и Бен Улдридж, апелативен адвокат в кантората „Хеър Корт“, проявиха изключителна щедрост, отделяйки от времето си, за да ме запознаят с всички необходими юридически аспекти. Всички грешки, разбира се, са мои.
	Винсънт О’Брайън, управителният директор на „Октейвиън Волтс“, и Анди Уърдсуърт, отговорникът за самите складови помещения, ме запознаха с един бизнес, за чието съществуване не бях подозирал… Те обслужват десет хиляди частни колекционери от трийсет и девет страни. Също така, бих искал да благодаря на следовател Джеймс Маккой и на всички от дирекцията на Британска транспортна полиция към гара „Юстън“ за това, че ми позволиха да наблюдавам работния им процес. Както споменавам в книгата, подобни тайни светове винаги ще ме вълнуват.
	Специални благодарности на Вивек Гохил, който живее с (вместо страда от… едно уточнение, което сам ми разясни) мускулна дистрофия тип Дюшен. Исках в процеса на писане да се отнеса с уважение към това заболяване, а по очевидни причини не можех просто да поговоря с Кевин Чакраборти. Вивек е един невероятно вдъхновяващ млад мъж — и неговата майка също е много мила. Благодаря на Джейн Матюс, директор на пресцентъра на организацията „Мускулна дистрофия в Обединеното кралство“, задето ме свърза с тях.
	Да работя със Селина Уокър и екипа в „Пенгуин Рандъм Хаус“, както винаги, беше истинско удоволствие. Моето прекрасно семейство, Джил Грийн и синовете ми Никълъс и Касиан, са безкрайна опора за мен, дори когато наблюдават как разнищвам личното им пространство, дума по дума. В лицето на Хилда Старк имам един страхотен агент, заедно с нейния асистент, Джонатан Лойд. Моята собствена асистентка, Алисън Едмъндсън, ми помогна да организирам живота си и също така ме запозна с повечето хора, на които благодаря на тези страници. И накрая, предполагам, е редно да благодаря на Даниъл Хоторн, който се свърза с мен с идеята да напиша тази поредица. Въпреки всичко, идеята може би не беше чак толкова лоша.
