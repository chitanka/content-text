>	Част първа

E>
	Тялото на Б. Франклин, печатар, като корицата на стара книга с откъснати страници, с изтрити надпис и позлата почива тук — храна за червеите. Но делото не ще загине — не се съмнява той, че ще види то света в по-ново и по-спретнато издание, поправено и преработено от Автора.
@	Бенджамин Франклин
E$

>	Глава първа

	Той излезе от вилата и се потопи в нощта. Беше съвършено гол.
	Откъм северната страна на езерото над планината висеше луната. Почти пълна и килната на една страна, тя се носеше на подскоци през бягащите облаци. Той се ухили насреща й и се олюля. Образът й се сдвои пред очите му. Сега луните бяха две. Съсредоточи се и успя да ги събере отново на фокус в една.
	Като мътно злато езерото се разстилаше пред него. Остър ветрец, който в първите дни на есента режеше още по-силно, набраздяваше водата, а тихата му тъжна песен се процеждаше през боровите, дъбови и кленови дървета. Миришеше на борова смола, на дим от изгорели дърва и гниещи листа — твърде рано езерото напомняше за наближаващата зима. Той потрепери от първия повей на острия ветрец, но после почти престана да го усеща. Всъщност ветрецът дори подсилваше радостното му опиянение.
	Той се разсмя доволно на глас и си каза: „Ехей, вижте ме — мен, вожда Две Луни. Крача из девствения лес покрай брега на Гичи Гуми, а бойната ми бухалка се мята на вятъра.“
	Спусна се по лекия склон надолу към пристана. Натам водеше застлана с чакъл пътечка, оградена от двете страни с белосани камъчета, но той беше бос и не искаше да стъпва по нея. Дъхави борови иглички покриваха тревата — хладен килим под краката му.
	Босите му стъпки закънтяха по мостика. Никога през живота си не се бе чувствал по-прекрасно. Изигра един боен танц, сви длани пред устата си и нададе дивашки вик, който отекна на отсрещния бряг на езерото. Там нямаше кой да го чуе — вилите бяха тъмни, кепенците им затворени. Всички се бяха разотишли по домовете си.
	Наоколо няма никой освен мен, вожда Две Луни.
	Последният мохикан.
	Отново се изсмя високо.
	Луда работа. Знаеше, че е пиян, но въпреки това сетивата му бяха изострени както никога преди. Виждаше всяка подробност съвсем ясно, като детайл от добре позната картина: силуетът, преминал зад пердето на осветения прозорец на вилата сред тъмните дървета, градинската скара, която хвърляше страховита сянка на лунната светлина, ръждивата й желязна решетка, почерняла от мазнината, изгоряла на стотици пиршества. Външната масичка, обсипана с петна от птичи изпражнения и покрита с окапали листа. Всяка подробност се открояваше ясно. Вятърът развяваше чифт бански гащета в чатала на едно дърво. Моторницата лежеше на брега обърната наопаки — край на сезона за тази година. Белият й корпус едва се подаваше изпод брезентовото покривало. Кануто беше от другата страна на мостика. На две педи под водата се виждаше стара гуменка. Носът й се беше заклещил в подводната плетеница от прогизнали клони; поклащаше се като умряла риба и сякаш с укор поглеждаше към него. Малко по-нататък като злобно сляпо око проблясваше бирена кутия.
	Отвъд езерото, високо над боровата горичка на отсрещния бряг, светеше червен неонов надпис. Още не го бяха угасили.
	Там пишеше: ПУРИТАН.
	Ама че глупост, каза си той.
	Не се хвърли във водата, защото около пристана беше твърде плитко. Ще си отиде, щом трябва, но няма нужда да си троши врата. Приседна на края на мостика и лекичко се спусна във водата. Беше страшно студена. Ледената й хватка го сграби за слабините и той затаи дъх. Членът и тестисите му се сгърчиха.
	С широки ловки движения той заплува право към средата на езерото. Точно към неоновия надпис на отсрещния бряг.
	След първия шок студът вече не му пречеше. Голото му тяло бе станало безчувствено и непроницаемо. Усещаше се много силен, преизпълнен с енергия. Можеше да плува така чак до свършека на света.
	Плуваше ли, плуваше. Нямаше представа колко време е минало. Скоро обаче ритъмът му взе да се обърква — съвсем лекичко, почти недоловимо. Може би дори само така му се струваше.
	Постепенно опиянението, което го бе изпълвало отначало, взе да се изпарява. Явно започваше да изтрезнява — от ледената вода и движението, естествено. Трябваше да си пийне още някоя глътка, да му държи за из път.
	Не че се беше уплашил. Как ще се уплаши такъв страхотен плувец като него. Не се и съмняваше, че ще успее да се справи. За него това беше нищо работа.
	Да, но никога преди водата не е била толкова студена.
	Ръцете му натежаваха все повече и повече. Заболяха го раменете. Тялото му вече не беше защитено от потната алкохолна обвивка. Студът се просмукваше в костите му и го правеше безчувствен. Вече се намираше почти в средата на езерото.
	Обърна се малко по гръб да си почине. Погледът му попадна върху грозния белег точно над левия хълбок и върху половите му органи, сгърчени от студа. Няколко снопчета косми се бяха отделили от гъстата растителност на слабините му и водата ги поклащаше насам-натам.
	Беше уморен, страшно уморен. Но не бива да се предава.
	Някъде подскочи риба. Далеч-далеч откъм планината долетя вик на гмурец. Оттук се виждаше цялата брегова ивица. Листата на дърветата грееха с най-пищните си краски — червено, ръждиво, жълто — все есенни цветове. Виждаше се и голото гладко скално петно на планината като плешивина сред гъстата растителност. Внезапно облак закри луната и всичко изчезна. Брегът потъна в тъмнина. Остана да блещука само далечната светлинка, която беше оставил на прозореца във вилата.
	Заплува отново. Прецени, че вече е в средата на езерото. Дали да продължи, или да се върне обратно — така или иначе все едно — разстоянието беше еднакво. Реши да продължи.
	_Тъпо копеле._
	Забравил беше, че е гол като пушка. Представи си как излиза на отсрещния бряг, как ще попита някого дали може да се обади по техния телефон — най-вероятно щяха да повикат полиция да го прибере.
	Господи, добре се беше наредил.
	Обърна се и заплува обратно. Луната, изглежда, се беше скрила окончателно. Не му харесваше как студът се просмуква в тялото му.
	Плуваше сякаш от цяла вечност, а разстоянието до брега не само че не намаляваше, а като да растеше. Не се приближаваше и светлинката на прозореца във вилата, а му се струваше, че е преплувал повечето разстояние.
	С мъка изваждаше ръцете си от водата. Целият се беше вкочанил. Краката му го теглеха надолу. От усилието, с което си поемаше въздух, всеки път изхлипваше.
	Явно нямаше да успее.
	Разбра, че краят му е настъпил. Всичко свърши. Така значи щеше да приключи неговият кратък живот. Що за нелепа гадна смърт! Далечната светлинка вече трудно се виждаше. Дъхът изгаряше дробовете му, ясно чуваше собствените си ридания. Не усещаше никакъв студ. Тялото му беше станало безчувствено като чуждо. Подобно на някакъв механизъм то продължаваше да плува, движено от инстинкт или рефлекс, но не и от неговата съзнателна воля. Предай се, каза си той. Предай се, драги, това е краят. Просто спри, почини си, отпусни се и заспи, заспи…
	Точно тогава чу звука — далечния звук на моторница. Звукът се усили и се насочи към него. Той зарита с крака във водата и завика:
	— Насам! Насам!
	Крещеше, викаше, умоляваше — боеше се, че в тъмното може да го подминат.
	Но тогава я видя. Тя насочи лодката, спря мотора и се плъзна към него. „О, господи — изплака той, — добричката ми Марша, сладката ми Марша, красавицата ми. Обичам те, скъпа.“
	Иззад облака се подаде тънко резенче луна и потопи езерото в призрачно сияние. В лодката стоеше привидение, облечено в кожено палто. Лицето й беше пепелявосиво и застинало като восъчно. Безизразно, с ледена красота.
	Усети нов прилив на сили. Стопли се, отново можеше да се движи. Риташе с крака във водата и я изчакваше да стигне до него.
	— Слушай, Марша — каза той. — Не исках да стане така.
	Лицето й не трепна.
	— Качвай се в лодката.
	— Направих го, без да искам. Наистина много съжалявам.
	— Знам. Ти всеки път съжаляваш.
	— Бях пиян. Кой знае какво съм ти наговорил. Сам не мога да се понасям заради онова, което ти причиних. — Той действително се разкайваше. Стори му се, че лицето й се смекчи. Беше на прав път. — Обичам те, Марша. Винаги съм те обичал.
	— Знам, скъпи — отвърна тя. Схващаше, че е успял да я трогне. — Няма нищо. Няма да говорим повече за това. Вече никога няма да говорим за това.
	Тя вдигна веслото и насочи лодката с кърмата към него, за да успее да се изтегли горе, без да я преобърне. Гледаше я и си мислеше колко хубава е на лунната светлина. Но странно — лицето й си оставаше все така безизразно. На тази светлина изглеждаше някак неестествено — приличаше на изящно изрисувана златна маска. Очите й сини, сини, просто невероятно сини. Малкият прав нос сред съвършения овал на лицето. Черната коса, тъмна и бухнала, с кичур като птиче крило край бялата й шия. Имаше нещо ориенталско в чертите на лицето й. Също както и с очите, майсторът, изрисувал тази маска, беше попрекалил с устата — яркочервена като разрязана ягода, с пълни, сочни и влажни устни. На тази светлина сластният разрез в хартиената маска имаше почти непристоен вид. Обърна се по гръб върху водата, за да я изчака. Лодката се изравни с него. Тъкмо се канеше да се преобърне, за да се хване за кърмата, когато тя се изправи.
	Маската се разчупи. Лицето й стана страшно, цялото се изкриви от злоба. Кървавочервеният процеп се разтвори и откри оголените й зъби. Тя вдигна веслото високо над главата си, стисна дръжката с две ръце. Коженото й палто се отвори. Отдолу беше гола. Забеляза червените отпечатъци по врата и раменете й. Видя издълженото й гъвкаво бяло тяло, високите обли гърди, леко раздалечени, с втвърдени от студа зърна, тънкия кръст, стегнатия плосък корем, дългите гладки млечнобели бедра, храстчето с меки черни къдрави косъмчета. В този миг, в този безкраен миг, той видя дори и малкото родилно петно ниско долу на корема, точно над храстчето — необикновеното мораво петънце с формата на ромб.
	С всички сили тя стовари веслото право върху беззащитните му слабини.
	Той изрева от болка и се обърна по корем. Вдигна глава да я погледне, а тя отново вдигна веслото нагоре и с неволен стон го стовари пак: този път върху главата.
	От удара черепът му сякаш се разцепи. Тя го удари още веднъж и още веднъж…
	Той чу смътно собствения си вик:
	— Недей, Марша, не, недей!
	Гласът му идеше отнякъде много далеч. Черепът му щеше да се пръсне. Почти не я виждаше. С отчаяно движение опита да се вкопчи в лодката, но едва успя да закачи борда. Тя отново замахна с веслото и го стовари върху пръстите му. Той се пусна. В последния момент успя да вдигне глава и да зърне лицето й. През мътната пелена видя безумния й втренчен поглед, оголените зъби, избликналата дива омраза.
	После лицето й се скри.
	Всичко потъна в мрак и студ. Ушите му зашумяха. Потъваше и се въртеше, въртеше като акробат, който се носи във въздуха на забавен кадър. Въртеше се с широко разперени ръце и крака надолу и все по-надолу. Нямаше никакво желание да се помръдне. Пък и едва ли би могъл да го направи. Спускаше се неестествено бавно, също като насън.
	Главата му първа докосна дъното. Лицето му затъна почти до шията в студената тиня и водораслите. Тялото му се изви бавно и легна неподвижно в меката тиня.
	Дробовете му се пръснаха.


>	Глава втора

	Отвори очи. Целият беше потънал в пот.
	Винаги след този кошмар, който наричаше Съня с езерото, се събуждаше толкова изтощен, сякаш изобщо не е заспивал.
	— Господи, Пит!
	Подпряна на лакът, пребледняла, Нора го гледаше с широко отворени очи. Беше отметнала завивката си и гърдите й се подаваха от нощницата.
	— Ох — изпъшка той, — какво има, Нора? Какво става?
	— Какво става ли? Изкара ми ангелите, това става. — Показа му ръката си: — Гледай. Цялата съм настръхнала. Още треперя. Както бях заспала, чух някакви крясъци — ти говореше нещо насън. По-точно крещеше. Само че гласът не беше като твоя.
	Той знаеше, че рано или късно това щеше да се повтори. Извърна глава и погледна през прозореца към познатата гледка — палмовите и лимоновите дръвчета пред терасата, градинските апартаменти зад басейна и дворчето. Отвъд тях редицата високи до небето административни сгради по булевард „Уилшър“ блестяха ослепително бели на утринното слънце. А още по-нататък, леко забулени от мръсния градски въздух, се простираха източните квартали на Лос Анджелис.
	— Пит, не ме ли чуваш?
	— Чувам те.
	— Трябва да ти кажа, че беше страшно. От устата ти излизаше някакъв безумен глас, съвсем различен от твоя.
	— Така ли? — Той се опитваше да говори нормално. — И как звучеше този глас?
	— Не е въпросът в гласа, а в _човека_, който говореше.
	— Добре де, как звучеше гласът на този човек?
	— Много особено. По-плътно и по-грубо. Господи, още не мога да се успокоя.
	„Също като в роман на ужасите — каза си той. — _X проговаря_.“ Явно беше уплашена не на шега и той се опита да я развесели.
	— Нора, не съм ли ти казвал досега, че не съм съвсем нормален?
	— Какво?
	Тя го погледна с празен поглед и той се ухили:
	— Да, така е. През деня всички ме знаят като доктор Питър Прауд, блестящ млад учен, преподавател в Калифорнийския университет в Лос Анджелис, специалист по история и култура на северноамериканските индианци, известен с добрите си маниери, толерантност и добродушие. Любимец на студентите и обичан от колегите си във факултета. Да речем, че това е моят д-р Джекил*. Но през нощта…
	[* Д-р Джекил и господин Хайд от едноименното произведение на Р. Л. Стивънсън. — Б.пр.]
	— Стига, Пит — ядоса се тя.
	— Извинявай.
	— Коя е Марша?
	— Марша ли?
	— Викаше името й насън.
	— Не познавам никаква Марша.
	— Сигурен ли си?
	— Никога не съм срещал жена с това име.
	— Никога ли?
	— Никога през живота си. Тази дама ми е напълно непозната.
	— Е, значи си го чул отнякъде. Може би си се запознал някъде с някоя Марша, но после си забравил. Във всеки случай ти викаше „Недей, Марша, недей!“ или нещо подобно. — Тя преметна дългите си крака през леглото и стъпи на пода. — Още не ми е минало. Извинявай, но трябва да отида до тоалетната.
	Тя зашляпа боса навън от стаята и вратата на банята се хлопна зад нея.
	Той се обърна да погледне часовника. Беше 6:15.
	Сънят с езерото. Имаше и други не по-малко смахнати сънища, които също бе кръстил с разни имена. Но този му се явяваше най-често. Напоследък го спохождаше два пъти седмично. При това винаги беше абсолютно същият. Нищо в него не се променяше, дори и най-дребните подробности.
	Всеки път умираше по същия начин.
	Той си плуваше в езерото, а онази жена, Марша, се появяваше с лодката и неизменно си разменяха същите думи. Картината си оставаше непроменена, всеки детайл бе запечатан веднъж и завинаги. Щом той се обърнеше по гръб, тя вдигаше веслото и го стоварваше върху тестисите му, после върху главата, а след това върху пръстите. Накрая той потъваше, въртейки се около собствената си ос, всеки път едно и също.
	Марша. _Момичето на сънищата ми._
	Тя присъстваше и в голяма част от другите видения. Те бяха по-кратки и по-откъслечни, но се повтаряха без изменения, също като Съня с езерото. Нито един от тях нямаше нещо общо с личните му спомени, дори и с тези от най-ранните му години. Не познаваше нито местата, нито епохата от тези видения, които бяха започнали да се прокрадват в главата му преди шест месеца. И не само че не го напускаха, но зачестяваха все повече и ставаха все по-натрапчиви. Изтласкваха всички останали сънища, нормалните му сънища, сънищата, които човек забравя още на сутринта.
	Най-странното беше, че помнеше всеки един от тях до най-незначителните подробности. До един ги беше записал в една тетрадка и всички те също както Съня с езерото никога и с нищо не се променяха.
	В тези сънища той беше друг човек — онзи тип, когото мислено наричаше X. Обикновено го придружаваше загадъчната непозната Марша, с която явно заедно живееха в някакво градче. В сънищата той познаваше този град много добре. Познаваше главната улица с извития железопътен мост над нея. Познаваше кулата на кметството с лице към централния площад. Познаваше магазините, къщите, лицата на хората по улиците.
	А беше сигурен, че никога през живота си не е стъпвал в този град. Въпреки това всичко му беше познато — и кварталите, и улиците от покрайнините дори.
	В много от сънищата му беше зима — с дебел сняг и снежни виелици. В действителност той почти не беше виждал сняг освен по планинските върхове около Лос Анджелис или когато ходеше на ски в Аспен и Мамот. Роден в Калифорния, той никога не я беше напускал.
	Но още по-необяснимо беше „пуританското“ присъствие. Думата „пуритан“ се появяваше не само в Съня с езерото, но и в останалите сънища. Виждаше я по надписите и сградите, навсякъде. Следователно това беше някъде в Нова Англия.
	Но той никога през живота си не беше стъпвал в Нова Англия. Няколко пъти беше ходил на изток до Ню Йорк и Вашингтон, но никога в Нова Англия*.
	[* Нова Англия е район покрай североизточното крайбрежие на САЩ, обхващащ щатите около Бостън. Това е мястото, където първите заселници-пуритани от Англия основали колонията си през XVI век и където и до днес пуританизмът има силно влияние. — Б.пр.]
	Сега обаче се сблъскваше с нов проблем — говоренето насън. Всъщност не говореше той, а онзи тип, наречен от него X.
	Преди около две седмици беше останал да преспи в дома на родителите си в Палм Спринта По едно време се събуди и какво да види — родителите му по халати стоят в стаята му и го наблюдават ужасени. Чули, че някой крещи в стаята. И те като Нора твърдяха, че гласът бил чужд, непознат и затова решили, че в къщата им се е вмъкнал крадец, който навярно е събудил сина им, сборичкали са се и крясъкът е бил от това…
	А веднъж по-отдавна в един хотел в Лас Вегас се беше случило нещо подобно. Прекара нощта със Сибил Уилсън. „Туентиет сенчъри фокс“ снимаше филм за апачите и искаше всичко да е напълно автентично — облеклото, племенните обичаи и всичко останало, — така че го бяха ангажирали за консултант. Снимките се правеха в пустинята на Южна Невада и бяха настанени в Лас Вегас, а Сибил Уилсън работеше там като скрипторка. От дума на дума бяха стигнали до кревата.
	Когато рано на другата сутрин той се събуди след Съня с езерото, тя го гледаше вторачено, пребледняла като платно и навличаше дрехите си с невероятна скорост, след което избяга ужасена от стаята му. Когато по-късно й се обади по телефона, тя му обясни с леден глас, че не си пада по типове, които говорят насън, а още по-малко по такива, които крещят като ненормални. На практика му даде да разбере, че според нея той не е наред.
	Ясно беше, че в момента преживява нещо необичайно, нещо, което засяга психиката му, но не можеше да разбере откъде се бяха взели тези видения, нито пък защо изобщо се бяха появили. Това, естествено, го тревожеше. Отиде дори и на психиатър, при д-р Лудвиг Стауб — скъпо платен и високоценен специалист. След няколко сеанса при него на Питър му стана ясно, че психиатърът е силно озадачен.
	— Вашите сънища — каза д-р Стауб — значително се различават от обикновения тип класически сънища. Бих казал, че това са по-скоро халюцинации, тъй като се повтарят без изменения и вие можете да ги възпроизведете с удивителна точност. Според мен те не са породени от субективни дразнители, които да можем да установим. Единственото, което мога да ви кажа, но то едва ли ще ви успокои, е, че сънищата ви не са от шизоиден тип. Шизофрениците обикновено сънуват прости и безсмислени неща, без особено въображение. Един шизофреник например може да сънува стол или чайник, или улица — просто някакъв предмет. В техните сънища няма нито действие, нито хора. А вашите сънища, или да ги наречем халюцинации, са много по-сложни. Освен това вие не давате никакви явни признаци за шизофрения.
	Дори и това беше някакво успокоение за него. Д-р Стауб продължи:
	— На този етап у вас не се забелязва някакво разстройство, емоционално имам предвид. Любопитството ви е съвсем естествено. Психическото ви състояние най-вероятно е предизвикано от дълбочинни спомени. Може би съществува възможност да бъдат изведени на повърхността, но това би отнело твърде много време. Откровено казано, господин Прауд, не мога да ви дам никакво друго правдоподобно обяснение.
	— Но сънищата ми — настояваше Питър — са като сънища на чужд човек.
	— Имате предвид въпросния X, както го наричате?
	— Да.
	— Вие сте X.
	— Ами градът, който се появява непрестанно?
	Психиатърът се засмя:
	— Господин Прауд, да не би да намеквате, че в халюцинациите ви намира отражение някакъв ваш предишен живот? Или че всичко това е следствие от вашето прераждане?
	— Не зная, но и това ми е минавало през ума.
	— Досетих се — отвърна д-р Стауб и продължи да се усмихва, — но силно се съмнявам в това. Когато човек умре, то умира окончателно. Естествено, възможно е да се върне назад в сънищата си — в детските си години, дори и във времето, когато е бил бебе, но не и преди онзи момент, когато е започнала неговата действителна памет. Имал съм пациенти, които вярват, че са преродени фараони или пък римски войници от времето на Цезар, или членове на правителството на Ейбрахам Линкълн. Те цитират по памет Едгар Кейс и знаят всичко за Брайди Мърфи*. Просто им се иска да вярват, че след смъртта си ще се преродят отново. Обикновено са съвсем безвредни и вярванията им носят успокоение. Всичко това е породено от увлечението по окултните науки днес. Мнозина не желаят да имат нищо общо с реалността, на други действителността им се вижда прекалено отблъскваща. За някои този живот е твърде скучен и безсмислен и се налага да потърсят някакво друго обяснение — карма, вуду, астрология, дори магьосничество. Но това, разбира се, са глупости. Всички тези неща обаче са управлявани от една и съща мистика — щом повярваш в тях, те стават истина…
	[* Нашумял случай в САЩ в началото на XIX век. — Б.пр.]
	Нора излезе от банята и се върна в леглото при него.
	— Е, добре — каза тя, — вече можеш да ми разкажеш.
	— Какво да ти разкажа?
	— Съня.
	— Сигурно ще ти се стори безсмислен.
	— Нищо чудно. Разкажи ми го все пак.
	Разказа й го неохотно. Тя се замисли и после каза:
	— Индианският момент — нали преподаваш точно това, връзката е елементарна.
	— А може и да не е толкова елементарна.
	— Защо?
	— Аз имам една шестнадесета индианска кръв.
	Тя го изгледа.
	— Май пак нещо ме будалкаш.
	— Не, съвсем сериозно. Моят прапрапрадядо, или нещо подобно, е бил от племето сенеки. Сенеките са клон на ирокезите. Разказвали са ми, че е бил вожд, който пленил една бяла жена, прапрапра- и прочие баба ми, и я взел за съпруга. Така гласи семейната история, но не знам доколко може да й се вярва. Възможно е да е само романтична измишльотина.
	— Никога не си ми го казвал.
	— И ти не си ме питала — засмя се той. — Надявам се, че не ти е неприятно.
	— На мен ли? Да не си мръднал нещо? — разсмя се и тя. — Едва ли ще се намерят много момичета, които имат честта да споделят леглото на автентичен американец кореняк, наполовина индианец, наполовина англосаксонец. Днес е много шик да имаш малко туземска кръв. — Усмивката й се скри. — Единственото, което не мога да проумея, е онзи странен глас.
	— А, за господин Хайд ли намекваш?
	— Да. И знаеш ли какво си мислех през цялото време?
	— Какво?
	— За „малкия човек“ на Джеймс Фрейзър. Той пише за него в „Златната клонка“, известния му труд по митология. Към края на следването си правих курсова работа по този въпрос.
	Фрейзър твърди, че според първобитните хора едно животно е живо и може да се движи само защото вътре в него има едно малко животинче. Същото е и при хората. Човекът може да съществува и да се движи само защото вътре в него живее едно „малко човече“. То е същото, което днес наричаме душа. Ако е там „човечето“, човекът е жив. Ако го няма, е мъртъв. Докато спим, „човечето“ отсъства само временно. То напуска тялото и скита наоколо, ходи на разни места, среща се с разни хора, върши всичко онова, което човекът сънува. В твоя случай „малкото ти човече“ се е срещнало с жената, наречена Марша. Не особено приятна среща.
	— Много интересно — отбеляза той.
	— Знаех си, че ще те заинтригува — после внезапно добави: — Време е да се обличаме. Кой е пръв на душа?
	— Ти — отвърна Питър.
	Той остана да се излежава и се замисли за Нора Хейнс. Добро момиче, умно и хубаво. Бива си го и в леглото. Може дори да разговаряш сериозно с нея. Двамата явно си допадаха. Доказателството беше налице, тук, между немачкаемите чаршафи.
	_Въпрос:_ Немного уместен, но все пак. Ще издържи ли? Ще може ли да приеме всичко?
	_Отговор:_ Кой знае? Не може да се каже отсега, но защо не? Уморих се да скитам.
	Бяха се запознали преди малко повече от месец. В момента тя работеше като асистент и водеше курса „Увод в социологията“. Знаеше какво иска и веднага му бе харесала. Освен това нямаше никакви сексуални задръжки. По-точно, сексът й доставяше здравословно удоволствие. Само седмица след като се запознаха, тя го заведе в малкия си апартамент и за пръв път го покани в леглото си, където и двамата откриха, че си допадат чудесно.
	Всичко беше просто и ясно. Три седмици по-късно дойде да живее при него.
	Нора излезе сияеща от банята, увита в една от неговите големи турски хавлии, и се зае с тоалета си.
	— Нора — подхвърли той, — закъде си се разбързала? Не е ли още рано да се обличаш?
	— Трябва да тръгвам.
	— Рано е още.
	Той отметна завивката и остана да лежи гол, проснат по гръб, с разперени ръце и крака. Тя погледна отражението му в огледалото и се извърна, за да види по-добре.
	— Мислех, че си уморен.
	— Е, не чак толкова.
	Тя се засмя.
	— Да, виждам. Знаеш ли, скъпи, онази жена от съня ти, Марша, е голяма мръсница. Да удря това прекрасно нещо, това произведение на изкуството, това монументално творение. Тя явно не те е оценила по достойнство.
	— Вярно — ухили се той. — А ти?
	— О, да, напълно.
	— Достатъчно, за да поостанеш още малко?
	— Извинявай, Наполеончо, но днес не мога. Зная, че е рано, но часовете ми започват в девет, а освен това искам да се отбия преди това в катедрата, за да прегледам няколко курсови работи. Физиономията ми също трябва да си върне обичайното строго изражение, за да мога да застана пред онези критични млади хора с подобаващо измъчено професионално изражение. Никак не ми се ще да се появявам с вид на доволна котка, прекарала нощта с някой палав мартенски котарак и излапала купичка сметана отгоре. Моите студенти са много умни и схватливи. Тези неща не им убягват. Особено на момичетата. А сега, скъпи, ако обичаш, ставай да закусим. Умирам от глад.
	Той се изтърколи от леглото и отиде в банята, където внимателно заразглежда лицето си в огледалото. Видът му беше много изтормозен, сякаш цяла нощ е бил на крак, със сенки под очите, които представляваха тесни цепки.
	_„На двайсет и седем години съм, а изглеждам на четирийсет.“_ Единственото му желание беше да легне във ваната и да заспи. Това щеше да му е предостатъчно за днес. Сети се за Сам Гудман. С Гудман бяха приятели и партньори по тенис, но Гудман беше и още нещо — преподавател в катедрата по психология и ръководител на Лабораторията за проучване на съня към университета в Лос Анджелис. Питър му беше разказал за необикновените си халюцинации, които явно смущаваха не само останалите му сънища, но и му пречеха да спи. Сам беше силно заинтригуван и моментално му предложи да отиде при него в Лабораторията по съня и да се подложи на изследвания. Може би все нещо ще излезе наяве. В момента всички места били заети, но Сам щеше да му се обади при първа възможност.
	Взе електрическата самобръсначка и забръмча по обраслата си с четина брадичка. После влезе под душа. Малко съжаляваше, че каза на Нора за Съня с езерото. Разбира се, не й беше казал, че той постоянно се повтаря, при това неизменно един и същ. Премълча и за останалите сънища, които беше описал в черната тетрадка — всеки със свое собствено име. Мислено взе да отмята един по един.
	_Сънят за града. Сънят на кулата. Сънят с тениса. Сънят с прозореца. Сънят с къщата. Сънят със скалата. Сънят за войната. Сънят с дървото. Сънят с бебето. Сънят със затвора. Сънят за Котън Матер._
	Както се беше унесъл, загледан в огледалото, за миг му се стори, че вижда нечие чуждо лице. Лицето на X.
	Или не?
	„Господи! — каза си той. — Дали не започвам да се побърквам?“ Тръпки го побиха.


>	Глава трета

	Първата му задача за деня беше срещата с двама аспиранти в десет часа. Трябваше да обсъдят темите за дисертациите им. После на обяд, после лекция и упражнение. И накрая час при зъболекаря. Съвсем обикновен скучен ден.
	Жилищната сграда беше на четиринадесет етажа, като най-горните два бяха скъпи апартаменти с тераси. Името на жилищната сграда „Съмит Плаза“ беше изписано със златни букви върху големия червен сенник над внушителното парадно стълбище. Имаше денонощна вътрешна телефонна централа и униформен портиер, чиято работа беше да паркира колата на съответния наемател в някой от подземните гаражи. Едностайният апартамент на Питър се намираше на петия етаж, а колата му беше мерцедес. Всичко това, разбира се, не бе по силите на един млад преподавател, така че той представляваше изключение сред колегите си. Питър просто имаше късмет, че не му се налагаше да се издържа от преподавателската си заплата.
	Той влезе във фоайето. Момичето пред телефонното табло, пухкава луничава изрусена блондинка, му се усмихна. Когато не беше заета с телефона и със записване на телефонни съобщения, тя запълваше времето си с блудкавите сантиментални филми, които гледаше на телевизорчето до таблото, или с книги по астрология. Питър отбеляза, че в момента наред е астрологията.
	— Добро утро, господин Прауд.
	— Добро утро, Една.
	Те си имаха постоянна закачка.
	— Какъв е хороскопът ми за днес, скъпа?
	— Сега ще проверя. Вие бяхте Везни, нали така?
	— Точно така.
	Тя отлично знаеше зодията му, но всеки път го питаше. От съсредоточение лицето й чак се изкриви.
	— Момент — да помисля. Сега е декември. Слънцето минава през четвъртия си дом. Уран и Плутон се намират във втория слънчев дом. — Тя отвори книжката и намери съответната страница: — Уран, господарят на втория ви слънчев дом, домът на истинската любов, дава възможност да се потърсят и преживеят романтични случки, които ще изпълнят живота ви с разнообразие и бурни събития. — Тя вдигна глава и му се усмихна: — Обзалагам се, че знам с кого.
	Той отвърна на усмивката й:
	— И аз съм готов да се обзаложа.
	Тя върна поглед към книгата и лицето й помръкна, докато изучаваше страницата.
	— О, има и още нещо.
	— Какво?
	— Възможно е обаче — продължи тя — днес да ви споходят неочаквани неприятности и тревоги. Според планетарните влияния днес би трябвало да се откажете от всекидневните се занимания. Най-добре е да си останете вкъщи, да си почивате мирно и тихо, да четете, да спите и да размишлявате.
	— О, чудесно — възкликна той.
	Тя го погледна загрижено:
	— Май наистина е по-добре да не излизате днес.
	— Налага се, Една. Имам срещи, лекции и други ангажименти.
	— Не можете ли да ги отложите?
	— Не. Няма как.
	— Тогава пазете се. Моля ви. Карайте внимателно.
	— Благодаря ти, Една. Така и ще направя. Много мило от твоя страна да ме предупредиш.
	Той слезе с асансьора в гаража.
	„Щуро момиче. Важното е, че си вярва.“
	Колата му го чакаше на рампата. Той махна на портиера и потегли.
	Караше по Булеварда на залеза и се мъчеше да проумее случилото се.
	Защо му се явяваха тези смахнати халюцинации? Кой беше X? Дали пък някой не се опитваше да му даде някакъв знак? До този момент в живота му нямаше нищо особено. Е, естествено, беше минал през обичайните детски и юношески тревоги, но те не представляваха нищо особено. Считаше се за стабилна личност, всички твърдяха, че е доста зрял за възрастта си. Ако оставим всичко това, то от живота на Питър Прауд не остава много нещо, мислеше си той. Нямаше съществени върхове, нито особени сривове.
	Роден в Лос Анджелис, той беше прекарал в него целия си живот. Родителите му го бяха кръстили Питър и на тази тема той беше много чувствителен. Питър Прауд — звучеше като име на герой от детски стихчета и хората често го занасяха. Приятелите му го наричаха Пит. Потомък беше на стара калифорнийска фамилия. Баща му, Джон Р. Прауд, бе спечелил богатството си от продажба на земи. Успял да купи хубави парцели в Уилшър и Ориндж на ниска цена, когато никой не си представял невероятното преселение към Калифорния след войната, и ето че Джон Прауд сварил да продаде имотите си скъпо и прескъпо. Сега той не се занимаваше с нищо; заедно с майката на Питър живееха в Палм Спрингс в къща със сауна и басейн, съвсем близо до игрище за голф.
	Един бог знае защо Пит Прауд винаги се беше интересувал от индианците и тяхната история. Не заради далечното си родство с тях, увлечението му беше по-силно и по-дълбоко. Той съвсем недвусмислено се идентифицираше с тях, чувстваше се тясно свързан с тях. Като дете беше изчел всички книги за индианци, до които успяваше да се добере. Гледаше филмите, в които се разказваше за тях. На десет години знаеше наизуст имената на по-основните индиански племена. Като студент в Бъркли учеше история и антропология на северноамериканските индианци, работи две години като асистент и получи докторската си степен след великолепна защита на дисертация върху племената от платата. Трудът му предизвика значителен интерес и в тази област той стана истинска знаменитост.
	В края на краищата получи предложение за преподавателско място в университета на Лос Анджелис, което прие, предоставяйки на братята си възможността да продължат бащиния бизнес с недвижими имоти. Двамата му братя вече работеха в „Прауд Корпорейшън“, Питър обаче не се интересуваше от строежи и разпродажби на жилищни сгради и търговски комплекси. Баща му остана разочарован, но все пак беше достатъчно щедър, за да му осигури прилична издръжка. Ето по този начин той живееше с всички удобства, без да се отказва от преподавателската си работа.
	На двадесет и седем години още не беше женен. Имаше доста привлекателна външност и жените го харесваха. На няколко пъти започваше по-продължителни връзки; в Бъркли дори известно време живя с една аспирантка по психология. Харесваше почти всички жени, които бе имал, и беше убеден, че дори е бил влюбен в някои, но недотам, че да създаде по-трайна връзка.
	Увличаше се от класическа музика, от време на време му доставяше удоволствие да изиграе партия шах или бридж, а в голфа най-лошото му постижение беше пет. В Бъркли играеше футбол, но в тениса нямаше по-добър от него.
	Всъщност, казваше си той, целият живот е една голяма тъпотия. А ако се замисли човек — дори пълна безсмислица. Нямам никаква определена цел, нито особена перспектива. Все едно, всички ни чака същият край.
	Соломон Грънди, сети се той. Как беше по-нататък? Соломон Грънди, роден в понеделник, кръстен във вторник, оженил се в сряда, разболял се в четвъртък, станало му зле в петък, умрял в събота, погребали го в неделя и това е краят на Соломон Грънди.
	Както и на всички останали. Амин.
	Какъв мечтател съм днес, каза си той. И не само мечтател, но и философ.
	Продължи да кара в западна посока по Булеварда на залеза. После сви наляво по „Хилгард“ и влезе в университетското градче. Скоро спря пред многоетажния гараж № 3.
	На входа имаше раирана бариера, която се вдигаше автоматично, когато се подадеш от прозореца на колата и мушнеш в отвора магнитната си карта. Бръкна във вътрешния си джоб за жълтата магнитна карта, но не успя да я намери. Изруга тихичко и си спомни, че я е оставил в друга дреха. Отвратително начало за деня, помисли си той. Всичко това щеше да му коства време и досадно неудобство. Паркирането в района на университета беше кошмар. Човек никога не биваше да си забравя проклетата карта.
	Е, нямаше как. Той потегли на заден ход и след известно обикаляне намери един открит паркинг. В остъклената будка стоеше пазач, от когото си взе пропуск. После се върна при гараж № 3, изчака пет минути да мине колоната от коли пред него, пусна пропуска в отвора и мина през бариерата.
	Дори и в гнева си обаче не пропусна да отбележи с горчива усмивка: _Едно на нула за Една._
	Успя да паркира мерцедеса си на второто ниво. Колата му се набиваше в очи сред фолксвагените, датсъните, тойотите и фиатите — повечето му колеги караха малки коли. Двама професори на слизане от колите си изгледаха най-напред автомобила му, а после и самия него. Изглежда, ги беше яд и на него, и на колата. В подобни случаи той обикновено се притесняваше. Но днес, в сегашното си състояние, изобщо не му пукаше.
	Излезе от гаража и тръгна към Бънч Хол, който се извисяваше на гигантските си кокили, а фасадата му беше цялата от някакъв металоподобен материал, в който се отразяваха околните сгради и дървета. Денят беше хубав, ясен, слънчев и доста топъл за декември. По тревата около старите разкривени маслинови дръвчета покрай южната страна на Бънч Хол и по ниската тухлена стена, ограждаща площадката пред зданието, на групички се излежаваха студентите — момчетата с бради и по дънки, момичетата също по дънки, но с дълги развяващи се коси.
	Той влезе в преддверието, спря за миг да разгледа обявите, закачени на студентското табло. Обичайните съобщения: „Търся квартира“, „Търся съквартирантка непушачка!“, „Чартърни полети до Ню Йорк и Европа!“. Някой си продава електрическа баскитара, специална изработка. Друг иска да се отърве от реконструиран мотоциклет „Ямаха“, плащане _в брой, спешно!_ Клубът по кунгфу щял да има сбирка.
	Но тези обяви почти се губеха сред съобщенията за окултни течения и последователите им. „Касиус гледа на карти Таро“, „Гласът на Изида, Космическата майка“. „Таня изпълнява стихове за митовете и вечността в тесен кръг.“ „Гуру Рам Дас ще разчете вашата карма.“ „Спиритуалистичен център — да разширяваме Братството на Извора.“ „Космическа работилница за щастие.“ „Христос на Дървото на Живота.“ „Диханието — ключ към духовното усъвършенстване.“ „Биоенергетичен анален кръжок.“ „Магьосничеството — институт за способностите на човека.“ „Астро-психологически срещи.“ Както и „Работилница «Истината ще ви освободи».“
	Всички бяха като Една тези дни. Светът беше пълен с луди. Всички търсеха някакво обяснение.
	И той също.


	При Питър влезе вторият за деня аспирант, Ед Донън, за консултация по дисертацията си. Той беше висок, брадат и малко притеснен. Носеше тъничка папка с кратко резюме върху предлаганата от него тема за дисертация.
	— Сядай, Ед.
	— Благодаря, господин Прауд.
	Питър още не можеше да свикне с официалностите като господин Прауд, д-р Прауд. Донън беше само две години по-млад от него.
	— Е — Питър посочи с глава папката, — казвай какво криеш там вътре.
	— Темата, с която искам да се занимая, е паралел между „Интерпретация на сънищата“ на Фройд и ирокезките обичаи, основаващи се на култа към сънищата.
	„Господи — каза си той, — ама че работа! Първо Нора, а сега и Ед Донън. Явно ме чака необикновен ден.“
	— Да, разказвай по-нататък.
	— Ами няма никакви сведения, че Зигмунд Фройд е бил запознат с ирокезкия култ към сънищата, но техните обреди, свързани със сънищата, прилагат същата терапевтична стратегия на катарзисно пречистване. У тях има ритуали за изпълняване на желанията посредством сънищата. Имат игри за гадаене на сънища. Тяхното общество отдава огромно значение на сбъдването на сънищата.
	— Откъде черпиш информацията си, Ед?
	— От съобщенията на йезуитите мисионери до техния орден в периода между 1611 и 1768.
	— Имаш предвид „Донесенията“, нали?
	Донън кимна:
	— Преди всичко „Донесението“ на отец Регеньо от 1649 година. В него той говори с език, който би използвал и самият Фройд. — Ирокезите, също както и Фройд, са били наясно, че сънищата по-скоро скриват, отколкото разкриват душевните стремления. Става дума и за обикновените, лични сънища, и за типа осенени сънища. За тях лечението се е изразявало в това сънят да се разиграе в действителност, тоест да направят така, че сънят да се сбъдне. Ако стремлението, изразено в съня, не бъде изживяно, то би могло да се разбунтува срещу тялото и да предизвика най-различни заболявания. Този съкровен копнеж на душата, проявяващ се в съня, те наричат Ондин-нонк. Мога да ви дам няколко примера.
	— Да?
	— Например персоналните сънища на сенеките, както ги е описал отец Фромен.
	_„Съвършено правилно, господин професоре. Денят става все по-интересен.“_
	— Един сенекски воин сънувал, че се къпе. На сутринта, веднага след като се събудил, той се втурнал от колиба на колиба и карал всички да го заливат с по един черпак с вода, без да го е грижа за студа. А неколцина сенеки извървели сто и петдесет левги път от тяхното село чак до Квебек, според сведенията на отец Фромен, само за да си купят кучето, което били сънували, че купуват оттам. Подобни вярвания има и сред други племена от същата общност — мохоуките, онейдите, онондагите и каюгите. Дори и сред по-отдалечените им сродни племена като хуроните в Канада. — Ед Донън погледна нещо в папката си. — През 1656 година един онондаг сънувал, че спи с две омъжени жени в продължение на пет дена. Двама мъже на драго сърце му отстъпили жените си, за да може той да осъществи съня си наяве и по този начин да изпълни волята на Ондин-нонк. През 1642 година един хурон сънувал, че е заловен жив в сражение с друго племе. Този сън бил много лош и целият племенен съвет се събрал, за да го обсъди. Сънувалият съня съвсем доброволно бил измъчван с пламтящи главни. Друг хурон сънувал, че неприятелят го пленява и му отрязва пръста. Той сам си отсякъл пръста. Трети пък сънувал, че му изгаря колибата. Старейшините след надлежно обсъждане тържествено изгорили колибата му, за да се изпълни волята на Ондин-нонк. Има и много други… — Над очилата си той хвърли поглед към Питър. — Е, как ви се струва?
	— Темата ми се струва интересна, но едно нещо ме смущава.
	— Какво е то?
	— Доколкото си спомням, някой си Антъни Уолъс беше направил доста обширно изследване в тази насока.
	— Точно така — почти го прекъсна Донън, — зная за Уолъс. Ще използвам работата му като един от източниците си и, естествено, ще му отдам дължимото признание. Аз обаче бих искал да разработя нещата по-дълбоко, да проуча „Донесенията“ по-подробно, като се спра предимно на сходството с Фройд.
	— И все пак, Ед, темата е вече разработена от друг — отвърна Питър, — освен ако не успееш наистина да направиш нещо ново от нея. Знаеш ли какво? Защо не се заемеш с някое друго племе: например с индианците от платата. Или с югозападните племена? А може и с индианците от големия водосборен басейн? Може би у тях също ще се намери Ондин-нонк или нещо подобно — така вече ще разполагаш с нещо по-различно.
	Донън запримигва зад очилата си — явно не можеше да реши дали предложението на Питър го удовлетворява, — но все пак отрони:
	— Да, идеята не е лоша. В това сигурно има нещо, д-р Прауд. Ще се занимая с тази тема.
	Щом Донън излезе, Питър се отпусна на стола и затвори очи. Чувстваше се страшно уморен и объркан. Вдигна телефона и набра номера на Нора.
	— Ондин-нонк — каза той.
	— Какво?
	— Индианска дума. Означава „там горе има някой, който си прави шегички“.
	— Така ли?
	— Искаш ли да обядваш с мен?
	— Не мога — отвърна тя, — имам два семинара. — После добави: — Пит, тази сутрин успях да прегледам някои неща по въпроса за сомнилоквията.
	— За какво?
	— Сомнилоквията. Говоренето насън. Малко ми поолекна. Засега този проблем не е много добре проучен, но все пак някои неща са известни. Например, че има хора, които говорят насън почти всяка нощ. Някои говорят дори по време на следобеден сън или дневен унес. Жените говорят по-често от мъжете.
	— Точно като в нашия случай.
	— Не се занасяй — отвърна тя, — говоря сериозно. Във всеки случай някои говорят насън твърде неясно. По-точно говорят така, че никой не ги разбира. Други шепнат, трети крещят също като теб. А някои говорят с напълно променени гласове. Също като теб. Така че… както виждаш, не си чак толкова необикновен.
	— Сбогом, господин Хайд.
	— Точно така. Въпреки че все още настръхвам, като си спомня, сега се чувствам по-спокойна. Надявам се и ти също.
	— Да, да — отвърна той, — и аз.
	В момента, в който затвори телефона, го преряза. Болката дойде внезапно, както винаги. И както винаги на същото място — отляво, точно над тазовата кост.
	Болката беше съкрушителна. Сякаш някакъв садист беше забил камата си, нажежена до червено, в хълбока му.
	Уреди помощникът да му вземе часовете и се обади на д-р Танър. Каза на секретарката, че е спешно, както и предишния път, и че идва веднага.
	Остави слушалката, облегна се на стола и затвори очи.
	_Две на нула за Една._


>	Глава четвърта

	Медицинската сестра го отведе в една от кабинките за прегледи, където след дълго очакване дойде и Чарлс Танър. С няколко години по-възрастен от Питър, той му беше близък приятел и силно запален по тениса.
	— Здрасти, Пит. Пак си тук, както виждам.
	— Да, седя и чакам като идиот от половин час вече.
	— Извинявай. Днес имам много работа. Доколкото разбрах, отново те боли хълбокът.
	— Да.
	— Силно ли?
	— Убийствено.
	— Дай да видя.
	Той опипа мястото на хълбока и около него.
	— Какво усещаш така? Повече ли те боли или по-малко?
	— Не. Същото е.
	Д-р Танър накара Питър да свие крака и да ги вдигне няколко пъти.
	— Усещаш ли някакво напрежение?
	— Не. Все същото.
	Лекарят погледна в папката си:
	— Я да видим. За пръв път си идвал за това преди шест месеца. И още два пъти след това. Направени са ти две рентгенови снимки, втората е отпреди месец. Не са намерени никакви патологични изменения. Няма признаци за заболяване. Костите и тъканите са здрави.
	— Тогава защо ме боли?
	Танър го погледна безпомощно.
	— Да пукна, ако мога да разбера. Няма следи от нараняване в тази област. Болката не е свързана с активно движение. — Той отново погледна в папката. — Появява се и изчезва произволно. Трае от един до три часа. Престава внезапно, просто от един момент нататък я няма. — Погледна Питър: — Как беше този път?
	— Седях на бюрото и говорех по телефона. В момента, в който сложих слушалката, и бам!
	— И нищо друго?
	— Нищо.
	Танър поклати глава.
	— Виж какво, може да си помислиш, че искам да се измъкна, но е възможно болката ти да е психосоматична. От друга страна, мястото не е никак подходящо. Психосоматичните болки са появяват обикновено в задната част на крака или като главоболие, болки в гърдите, в стомаха, язви. Както и да е, предполагам, че е възможно да се появят навсякъде по тялото. — Той се засмя: — Е, ако имаше дървен крак, можех да ти предложа по-добра диагноза.
	— Каква?
	— У хората с ампутирани крайници често се появяват фантомни болки в несъществуващия крайник. Например ако кракът им е ампутиран. Преживяването е толкова травмиращо, че хората си въобразяват, че изпитват истинска болка в отрязания крак. Има жени с фантомни болки в оперативно отстранена гърда. Но, дявол да го вземе, Пит, не знам какво да ти кажа, освен че на това място няма никакви органични изменения. Ако това може да те успокои.
	После, докато подготвяше иглата, добави:
	— Ще поиграем ли следващата седмица?
	— Добре. Кога?
	— В сряда. Тогава имам почивен ден. Кога иначе?
	Питър излезе от кабинета и се качи в асансьора. Докато се спускаше надолу, изведнъж си спомни, че X имаше белег на хълбока си.
	Отпусна се назад върху зъболекарския стол.
	Лежеше с широко отворена уста като умряла риба. Челюстта му беше изтръпнала от новокаина. Стискаше очи, докато машинката стържеше по зъба му. Пръстите на зъболекаря, Мартин Стейн, издаваха лека лютива миризма, докато бърникаха из устата му. Стърженето спря.
	— Готово, Питър. Можеш да си изплакнеш устата.
	Питър за малко не отложи часа при зъболекаря. Десетина минути след посещението при Чарли Танър болката в хълбока му изчезна и той все пак реши да дойде. Днес явно беше ден за ходене по лекари.
	Преди инжекцията Стейн му беше дал нещо успокояващо — розова течност в картонена чашка — и сега се чувстваше отпуснат и му се спеше.
	— Отвори широко устата.
	Усети как в устата му натъпкват нещо твърдо. Пластмасовият дрен за слюнката, тампон, нещо метално — щипците. Накрая Стейн му каза да стисне зъби и да постои така. Обясни му, че е необходимо известно време, за да се втвърди материалът.
	Зъболекарят отиде при друг пациент в съседното помещение. Навярно в трето помещение го очакваше следващият пациент. Всичко беше планирано до секундата. Инжекция за номер едно, бормашинка за номер две, пломба за номер три. И не забравяйте да им изпратите сметката на първо число идния месец, госпожице Дилейни.
	В стаята звучеше лека музика, безлична, но успокояваща. Очите му се затваряха. Анатомичната форма на стола следваше извивките на гръбнака му. Отпуснат в полулегнало положение като космонавт преди изстрелването на ракетата. Червеното зарево на калифорнийския залез се процеждаше през полуспуснатите щори и се отразяваше в стоманените тръби и хромирани предмети.
	Погледът му се спря върху осветителното тяло, монтирано точно над главата му. Името на производителя беше изписано върху лампата: Касъл*. Виждал беше това име върху оборудването на всички зъболекарски кабинети, в които беше ходил.
	[* Крепост (англ.). — Б.пр.]
	КРЕПОСТ.
	Белите букви на черен фон сякаш искаха да го хипнотизират. Той се зае да съставя от тях четирибуквени думи като в ребусите от последните страници на вестниците.
	Креп, крос, кост, пост, степ, скот, покер, перо, епос, прост, стоп, троп…
	Беше декември и се свечеряваше рано. През щорите на Мартин Стейн Питър виждаше как нощта постепенно измества залеза. Вече едва различаваше измежду щорите покрива на небостъргача надолу по булевард „Уилшър“. На покрива му светеше надпис. Не се виждаше много ясно, но, изглежда, беше реклама на някаква банка. Американската банка? Обединената калифорнийска банка?
	Не можеше да го прочете.
	Изведнъж щорите се вдигнаха и той видя, че не е познал. Огромният надпис на покрива в действителност гласеше: ПУРИТАНСКА БАНКА.
	И все пак надписът трудно можеше да се прочете поради снега, който падаше обилно и удряше в прозореца. Снежна виелица. Чуваше воя на вятъра, който тресеше прозорците.
	Стъклата бяха покрити със скреж. Притисна нос към стъклото, за да погледне навън, но надписът вече не се виждаше. Снегът се беше усилил.
	Около него имаше високи преспи. Намираше се на някаква много оживена улица, пълна с коли и магазини. Успя да разчете няколко табели: Магазин за дрехи „Пуритан“, „На обяд у Пуритана“. Хората, които го подминаваха и подбутваха, бяха обути с галоши и се криеха от студа в дебели балтони. Лицата им се виждаха съвсем ясно, но той не ги познаваше. По-надолу над улицата минаваше извит железопътен мост от сив камък. Точно в този момент по него тракаше влак. Зад моста се виждаше кулата на кметството.
	Изведнъж снегът изчезна. Стана чудесен горещ летен ден. Той стоеше на панорамната тераса на кулата. Беше много малък и едва надзърташе иззад високия й парапет. Намираше се високо над града. Оттук се откриваше поглед към обляната в слънце широка река с формата на обърнато S. Отвъд реката имаше разни къщи и фабрики, от комините излизаше пушек, който чертаеше чудни рисунки върху синия папирус на небето. През пръчките на парапета виждаше как колите пъплят долу, виждаше и някакъв площад. На площада имаше два паметника — и двата имаха пиедестал отгоре със статуя. От тази височина не можеше да ги познае. Алеи прекосяваха площада по диагонал, имаше и пейки.
	Последва бърза серия от отделни видения.
	Вече не беше на открито, а в някакво малко тясно помещение с решетки като в клетка или затворническа килия и броеше пари.
	И тогава пред килията му се появи ТОЙ: Пуританът. Онзи, когото наричаше Котън Матер*. Той се извисяваше над него като страшен исполин. Наблюдаваше го с неподвижния си безизразен поглед. Всяка подробност се открояваше ясно. Облечен беше в тъмночервена туника, препасана с кожен пояс. Отгоре носеше тъмносив дълъг елек. Връхната му дреха и кожените панталони бяха подплатени с импрегнирана кожа. Носеше огромна островърха шапка с широка периферия. Голяма бяла ленена яка. Високи обувки с лъскави сребърни катарами. Лицето му беше сериозно и строго.
	[* Котън Матер (1663–1728) — американски свещеник и писател, възприеман като символ на пуританизма в Америка. — Б.пр.]
	Отново беше навън. Пак беше горещ летен ден. Двамата с Марша играеха тенис на червен корт. Отляво се виждаше малко езерце, а отдясно имаше голяма ниска и разхвърляна постройка, зад която зеленееше игрище за голф със загладени височини, безупречни морави и белеещи се на слънцето пясъчни трапове. Марша беше облечена с бяла поличка, бяла блузка и гуменки, черната й коса беше вързана с бяла кърпа. Жената в бяло. Не играеха на сериозно, просто си подаваха топката един на друг. Той владееше положението и подвикваше напътствията си на висок глас. _„По-силно_ — крещеше той, — _удряй по-силно!“_ На нея явно не й беше много приятно да й крещи така, защото лицето й, лъснало от пот, беше напрегнато и много сериозно. _„По-силно_ — викаше й той, — _удряй по-силно“_
	После внезапно се видя да кара някаква кола. Носеше се бързо по тесен път, ограден от високи здрави дървета. Гюрукът на колата беше свален. До него седеше червенокоса жена, която явно не беше Марша. Движеха се с голяма скорост. Луната беше тънко резенче в небето. Вятърът развяваше косата на жената.
	Не беше по-красива от Марша, просто различна. Опиянена от високата скорост и от вятъра, отметнала назад глава, тя пееше някаква безсмислена, несъществуваща песен. Той обаче повече се радваше на колата. Тя беше истинска прелест — червена кожена тапицерия, тъкана черна подова настилка, арматурно табло от орехов фурнир, скоростомер, който менеше цвета си според скоростта; от нула до трийсет мили в час — зелено, от трийсет до петдесет — жълто, над петдесет — червено. Отбеляза дори каква е скоростта в момента. В средата на таблото имаше вградено радио с бутони за различните станции. Колата беше издължена и ниска, спортен тип. Отпред имаше широка решетка с къси хоризонтални пречки, големи кръгли тасове на колелата, обемисти заоблени калници. Воланът беше ниско долу, скрит вътре в торпедото. Гумите бяха огромни, с бял кант. Съвършен екземпляр. Погледна червенокосата хубавица и й се усмихна. Настъпи газта и полетяха напред.
	Изведнъж зазвъня звънец, настойчиво, на равни интервали. Той отвори очи. През прозореца се виждаше озареното в червено небе. Звънеше звънецът за пломбата му и Мартин Стейн отново се беше надвесил над него. Пръстите му с лютива миризма на дезинфектант отново бърникаха в устата му.
	— Хайде, Пит, дай да видя какво е станало.
	Всичките ги знаеше наизуст. Сънят с прозореца, Сънят с улицата, Сънят с кулата, Сънят в затвора, Сънят за тениса. Естествено, и Сънят за Котън Матер, в който гигантската фигура на пуритана го гледаше с изпитателен поглед. Странен сън — гигантът стоеше напълно неподвижен през цялото време. Дали това не е някакъв знак? Напомняше му натюрморт. Може би е картина? Защо не? Ще трябва да разпита баща си. Най-вероятно ще се открие портретът на някой прадядо пуритан. Дядо Прауд. Старите лицемери не ги беше грижа за околните, себелюбието им нямаше граници. Знаеше го, защото в библиотеката беше намерил една рядка книга за пуританската върхушка в Америка — нямаше заможен човек в старата масачузетска колония, който да не си е поръчал портрет.
	Тези видения го бяха спохождали и преди, знаеше, че няма да го оставят на мира и занапред. Но този път имаше нещо ново. Нов експонат в неговия ненормален пантеон, една чисто новичка лъскава халюцинация за колекцията му в черната тетрадка — моментално й даде и име: Сънят с автомобила.
	Силно смутен, той седеше на зъболекарския стол. Като отломки от подсъзнанието му загадъчните, но все пак познати картини постоянно кръжаха над него като лешояди. Този път дори не го бяха изчакали да заспи дълбоко. За пръв път успяваха да се промъкнат още в лекия му дневен унес. За пръв път нахлуваха в дневна дрямка. И за пръв път се бе появила друга жена, която не беше Марша.
	_„Три на нула за Една.“_


	По-късно вечерта, когато Нора отиде на някакво събрание, той реши да поработи върху книгата си: „Индианците: Произход и култура. Етническото им положение в Америка — настояще и бъдеще“. От седмици не беше се занимавал с нея.
	Порови се из папките с предварително събрани материали. После направи няколко бележки и написа един-два параграфа за новото нападение над сградата, в която се помещаваше Агенцията по индианските въпроси във Вашингтон. Задраска написаното и опита отново. Новото беше още по-лошо. Накрая захвърли писалката, затвори с трясък справочниците си и натика бележките и изрезките в определените папки.
	По дяволите! Ужасно закъсняваше с писането. Но най-лошото беше, че в момента тази мисъл изобщо не го безпокои. Преди книгата го интересуваше толкова много, а сега от шест месеца насам почти не я беше пипвал.
	Откакто го бяха налегнали сънищата, халюцинациите или бог знае какво, забелязваше, че започва да губи сили. От време на време се улавяше, че изобщо не знае къде се намира. Невъзможно му беше да се съсредоточи; съзнанието му се рееше безцелно, а понякога тотално изключваше. От време на време очите му се замъгляваха и сетивата му се притъпяваха. Забелязваше го най-много, докато играеше тенис. Други занимания почти не го привличаха.
	Освен това ставаше все по-раздразнителен. Често без всякаква причина се държеше троснато с хората, със студентите си, с асистентите си. Засега Нора не го забелязваше, или поне не даваше да се разбере, че го забелязва. Той се стараеше да прикрива тревогата си, но съзнаваше, че рано или късно, ако продължава така, ще се наложи да й каже.
	Пред себе си той не криеше, че го е страх. Често едва се сдържаше да не го обхване паника. Отначало мислеше, че това е някакво временно състояние. Уверяваше се, че халюцинациите му скоро ще си отидат. Но когато те не само че не си отидоха, но и зачестиха, това взе да се отразява на ежедневните му занимания и той се загрижи сериозно. Не можеше да проумее какво става с подсъзнанието му — това май никой не можеше да разбере. Щом дори и специалисти като Лудвиг Стауб не можеха да разберат, следователно причини за тревога наистина имаше.
	Ужасно е да си болен без диагноза. Болният от рак поне знае от какво боледува и въпреки че болестта му е нелечима, свиква да живее с нея. Когато знаеш, можеш да направиш нещо или поне да се опиташ. А той трябваше да се примири и да търпи като безмозъчно същество. Нощем не му се заспиваше. Случваше се напразно да се бори със съня. Не защото бесовете го обладаваха — понякога го оставяха на спокойствие цялата нощ.
	Но освен всичко друго той се чувстваше прогонен и обречен. Защо точно аз? — питаше се. По света има милиарди хора — защо тъкмо аз? Питър Прауд Лудия. И то не какъв да е луд, а особен, неповторим в лудостта си. Дори психиатрите не могат да разберат какво му има. Доказателствата за лудостта му бяха старателно записани в тетрадката, която държеше в нощното си шкафче. Моят съновник, помисли си той. „Дневник на сънищата ми“ от Питър Прауд. Окултните издания щяха да го глътнат като топъл хляб. А защо да не напише и научен труд по въпроса? — задаваше си той саркастични въпроси. Дисертация на тема необикновените сънища като явление изцяло лишено от връзка със заобикалящата го реалност. Серия ненормални халюцинации, неподдаващи се на известните методи на анализ. „Предизвикателство към Фройд, Юнг, Щекел и традиционната наука“ от Питър Прауд, магистър философ.
	Искаше единствено да се отърве по някакъв начин от халюцинациите. Искаше да си сънува обикновени фройдовски сънища — например как убива баща си или изнасилва майка си.
	Нора знаеше, че му предстои да се подложи на изследвания в Лабораторията по съня на Сам Гудман, но, разбира се, не й беше казал истинската причина. Обясни й само, че на Гудман му трябват доброволци и че той си е предложил услугите.
	Нямаше да спи вкъщи една седмица, най-много десетина дни.
	Нора се поусмихна и му поръча по-скоро да се връща, а междувременно, добави тя, щяла да се чувства ужасно нещастна сама в студеното легло. Свикнала била с него, но щяла се опита да преживее все някак, докато го няма.
	Питър се надяваше, че Сам Гудман и неговата Лаборатория по съня ще успеят да установят нещо.


	Същата нощ сънува Съня с къщата.
	Стоеше пред някаква къща. Имаше цяла редица къщи с подобен вид, но тази беше неговата собствена. На два етажа. Горният етаж облицован с кафяви дъски, долният с бяла мазилка. Имаше голяма дървена веранда с колони отпред. Забеляза, че това е третата къща от пресечката. После дойде Сънят с дървото. Намираше се в някакъв парк. Зад него имаше голяма четвъртита гробница. Върху нея се виждаха мраморните фигури на мъж и жена, мъжът беше прегърнал покровителствено жената през кръста. Самият той стоеше пред огромно дърво на около трийсетина метра от гробницата. Беше момче на тринайсет или може би четиринайсет години и с него имаше момиче на същата възраст. Лицето й не се виждаше ясно, но не беше Марша. Момичето имаше лунички и дълга кестенява коса, която се спускаше до средата на гърба. Тя се смееше, а той държеше нож и изрязваше някакви инициали в кората на дървото. Кората беше много твърда и той много се стараеше да изреже инициалите дълбоко. Какви бяха тези инициали обаче, не успяваше да види…


>	Глава пета

	След няколко дни Сам Гудман му се обади и каза, че могат да го вземат в Лабораторията по съня.
	Отиде там в понеделник вечерта в единайсет часа, както го бяха инструктирали.
	Сам Гудман го очакваше. Той беше полуплешив млад мъж с тъмно лице, големи армейски мустаци и умни черни очи. Носеше яркочервена риза и кафяви дънки. Усмихна му се широко и каза:
	— Преди да се съблечеш, ще те разведа да разгледаш нашата малка страна на сънищата — за сметка на заведението. Между другото тук спящите си имат номера вместо имена. Така всичко е по-анонимно… А и по-лесно се води статистика на изследванията. Ти ще бъдеш спящ номер седем.
	Поведе го по един коридор, като му обясняваше за екипа си, който се състоял от петима научни работници, занимаващи се със сънищата. Всичките били завършили студенти, които работели по докторските си дисертации и обслужвали по десет спящи всяка нощ.
	Сам го въведе в голяма зала, пълна с подобни на сандъци стоманени машини, набучени с жици и кабели. Към всяка имаше прикрепен автоматичен писец, който дращеше по бавно въртящия се барабан с милиметрова хартия. Всяка отделна машина си имаше и магнетофон, зареден с лента и готов за запис.
	— Това е стаята за ЕЕГ.
	— ЕЕГ ли?
	— Електроенцефалография. Тук записваме сънищата на спящите, без да ги будим. Върху една и съща лента се записват едновременно скоростта на дишане, телесните движения, мозъчната дейност и бързите очни движения. Дотук всичко ясно ли е?
	— Да.
	— Добре тогава. Тук в различни помещения имаме десетима спящи. Всеки си има номер. Когато някой от тях започне да сънува, тук започваме да записваме. По мозъчната дейност и бързите очни движения, а и по други неща разбираме кога сънят е към края си. Тогава в стаята започва да звъни звънец и онзи се събужда внезапно. В този момент сънувалият обикновено си спомня току-що свършилия сън. В стаята има микрофон, той го разказва, а ние го записваме на магнетофона.
	Членовете на екипа седяха на малките масички пред отделните апарати. Бъбреха, пушеха и пиеха кафе от картонени чашки. Видът им беше леко отегчен, но очите им шареха между въртящите се барабани, където писците не спираха да чертаят криволиците си. Сам Гудман го заведе при един младеж със сламеноруса коса и сини очи.
	— Чарли, това е един нов доброволец. Д-р Питър Прауд. А това е Чарли Таунсенд. Чарли, ще го запишем под номер седем.
	Таунсенд се усмихна.
	— Здравей, номер седем. Добре дошъл в нашата работилница за фантазии.
	— Приятно ми е да се запознаем, Чарли.
	— Скоро няма да ти е толкова приятно. Когато започна да те будя посред нощ.
	Той се обърна към Гудман:
	— Да го подготвя ли вече, Сам?
	— Не. Той е тук за пръв път. Аз ще се занимая с него.
	Докато отиваха към вратата, един от наблюдателите се провикна:
	— Номер пет започва.
	Гудман го спря и те се върнаха при един от апаратите. Впериха погледи във въртящите се барабани. Писецът се движеше бясно — бързо-бързо мина от ниска серия възвишения и падини към почти равна линия.
	— В коя фаза е, Пол? — попита Гудман.
	— Първа фаза. ЕЕГ-то показва край на алфа-ритмите. Амплитудата намалява. Губи връзка с външния свят. Започват бързите очни движения.
	— Няма да трае много дълго. Внимавайте.
	Около минута графиката се задържа без промяна. После Гудман забеляза:
	— Амплитудата на ЕЕГ-то се връща. Къси изблици с честота от петнайсет цикъла в секунда. Скоро ще влезе във втората фаза.
	— Да. И очните му движения се забавят. Сънят почти е свършил.
	— Така. Позвънете му за събуждане.
	Наблюдателят натисна едно копче. От високоговорителя се чу как в стаята на сънуващия силно зазвъня звънец. След малко отново иззвъня. Наблюдателят включи магнетофона. От високоговорителя се чу сърдит сънен глас:
	— Добре, добре, събудих се вече, дявол да го вземе.
	Наблюдателят изключи звънеца и каза по микрофона:
	— Какъв беше сънят, номер пет? Можеш ли да си спомниш?
	— Мога, но може би този е по-добре да го пропуснем.
	— Защо?
	Гласът, очевидно младежки, се поколеба.
	— Малко е неприличен.
	— Няма значение. Разкажи го. Ако не го запишем, няма да можем да го предадем на психиатъра ти.
	— Добре. Сънувах, че ставам от леглото и отивам в тоалетната. Опитвам се да пусна крана за водата, а той не работи. Продължавам да го въртя, но той не пуска вода. После извиках водопроводчик. След малко се появи човек, облечен в работен гащеризон. Отначало помислих, че е мъж. После видях, че е жена. Бях доста изненадан. Казах й, че нещо не е наред — що за идея само, мадама водопроводчик. Според мен тая работа не е за жена. Тя си свали гащеризона и видях, че е гола под него. После отиде до крана и пусна водата. Просто съвсем лекичко го врътна и потече. Тъкмо чаках водата да се изтече, когато вие, идиоти такива, ме събудихте!
	— Извинявай, номер пет — отвърна наблюдателят.
	— Мислите ли, че на д-р Мелникер ще му хареса?
	— Сигурно. Сега лягай да спиш.
	— Ще опитам, но няма да е лесно.
	— Все едно, опитай. Лека нощ, номер пет.
	Пол изключи магнетофона и се усмихна на Гудман.
	— Искаш ли да ти направя набързо един разбор, а, Сам?
	— Давай.
	— Сексуалното удовлетворение му се явява под формата на водопроводни работи. Кранът за водата символизира пениса му, а въртенето на крана представлява стимулиране на половите органи. Потичането на водата е еякулацията.
	Сам Гудман се разсмя.
	— Развалил си му кефа.
	— Ако знаех, нямаше да му развалям съня.
	Тръгнаха по някакъв дълъг коридор, който Сам нарече „Улица на сънищата“.
	От двете му страни имаше стаи и във всяка по един спящ. От две кабинки се носеше леко похъркване.
	— Само ти още не си в кревата — каза Гудман.
	Той отвори една врата с номер седем на нея и въведе Питър в малката килийка. Обстановката беше спартанска — тясно легло с войнишки одеяла, стол, мивка и тоалетен бокс. На стената откъм главата на леглото имаше монтиран апарат с изведени от него електроди, високоговорител, най-обикновен звънец и микрофон, всичките свързани с централната зала и ЕЕГ апаратите. Друго нямаше.
	Сам се засмя, като забеляза изражението на Питър.
	— Е, как ти се струва?
	— Не е съвсем като хотел „Хилтън“ в Бевърли Хилс.
	— А ти какво очакваше? Дебели килими и мебели в стил Луи XV ли? Няма да живееш тук, само ще спиш. Хайде сега нахлузвай пижамата и да започваме.
	Когато Питър беше готов, Гудман закрепи електродите на ЕЕГ-то — малки кръгли плочки на краищата на дълги жици в различни цветове — по челото, главата, на ушната висулка и точно над очите.
	— Как се чувстваш с тези неща по теб?
	— Много лепнат.
	— Това е колоидно лепило. С него лепят боксьорите. Открихме, че върши по-добра работа от лейкопласта.
	Той закрепи още няколко електрода по гърдите му — за измерване на сърдечния ритъм — и още няколко по ръцете. Обясни му, че с тях се измерва микромускулната активност с помощта на централния електромиограф. Монтира и датчик към пружината на леглото, за да могат да регистрират моментите, когато Питър се върти и мята насън.
	После Гудман загаси лампата.
	— Лека нощ, Пит. Желая ти приятни алфа- и делта-ритми.
	Вратата се затвори и Питър остана сам. Струваше му се много смешно да лежи като някаква механизирана кукла, която вижда и чува с помощта на разни жици. Те стърчаха като от главата на Медуза.
	След известно време все пак заспа.
	Следващите десет дни редовно ходеше в Лабораторията по съня.
	Чарли Таунсенд му слагаше жиците. Той заспиваше. После гръмогласният звънец иззвъняваше и той стреснат се събуждаше. Сетне чуваше гласа на Таунсенд по високоговорителя:
	— Разкажи ни съня си, номер седем.
	И неизменният отговор:
	— Не мога да си спомня никакъв сън.
	Всяка нощ го будеха по три-четири пъти и никога не можеше да си спомни да е сънувал нещо. Поне не в тези моменти.
	Не и тогава, когато го събуждаха. Той не можеше да си спомни никакви сънища, когато трябваше.
	Но в моментите, когато не би трябвало да сънува, когато не се регистрираха никакви бързи очни движения и графиките на ЕЕГ-то сочеха, че всичко върви спокойно, тогава той сънуваше.
	Ако трябва да бъдем точни, явиха му се Сънят с езерото — три пъти; Сънят с автомобила, Сънят с къщата, Сънят с дървото и Сънят за тениса — по два пъти, всички останали по веднъж. Следваха го неотлъчно през цялото време.
	Когато отиваше в Лабораторията, забелязваше, че част от екипа го наблюдава с известно любопитство. Гледаха го особено и после извръщаха глави. Вече нямаше никакво съмнение, че отношението към него се е променило. Опита се да измъкне нещо от Чарли Таунсенд, но той само отвърна:
	— Съжалявам, но нищо не мога да ви кажа. Поне не преди да съберем всички данни и след като получа разрешение от доктор Гудман.
	Не „Сам“, а „доктор Гудман“. На Питър това му се стори твърде официално, прекалено сериозно. Започваше да се тревожи. Защо се правеха на толкова загадъчни? Щом станеше дума за него, и започваха да си шепнат нещо.
	Забеляза, че от първата нощ насам Гудман не се беше появявал в Лабораторията. Сякаш избягваше личната среща. Питър три пъти звъня в кабинета му, преди най-после да го намери.
	— Каква е диагнозата ми, Сам?
	Гласът на Гудман звучеше твърде предпазливо.
	— Нищо не мога да ти кажа, преди да сме получили всички резултати, Пит.
	— А кога ще стане това?
	— След два-три дни.
	— Слушай, не можеш ли да ми кажеш нещо все пак?
	— Успокой се, Пит. Нали ти казах, трябват ми още няколко дни.
	И затвори. По всички личеше, че Сам Гудман нещо го мотае. В гласа му се долавяше, че сякаш крие нещо. Или поне така му се струваше. А може само да си въобразявам, помисли си той, и да търся под вола теле.
	Десет нощи подред той спа в Лабораторията. На единадесетия ден отново се обади на Гудман.
	— Минаха вече няколко дни, Сам. Искам да поговорим.
	От другата страна последва дълго мълчание. После се чу въздишка.
	— Добре, Пит. Ела в кабинета ми днес в четири часа следобед.


	Сам Гудман приближи към лулата си клечка кибрит. Тя угасна. Той запали друга.
	— Направихме някои заключения, Пит. По-точно догадки.
	— Какви?
	— Отначало помислихме, че имаш силно изразена сънна амнезия, но след няколко събуждания стана ясно, че страдаш от състояние, което ние наричаме липса на сън. До известна степен това не е нещо необичайно, но при теб загубата е тотална. Ти изобщо не сънуваш. На практика нямаш бързи очни движения — те почти не се регистрират на апаратите ни. Същото се отнася и за ЕЕГ-то ти — отбелязана е едва забележима мозъчна дейност с твърде слаби сигнали.
	— Но аз сънувам, Сам. Сънувам същите онези сънища, за които ти споменах.
	— Възможно е, но те не се регистрират като сънища.
	— Тогава като какво?
	— Не знам. От години се занимавам с изследване на сънищата, но такова нещо не съм срещал. Стауб ги беше нарекъл халюцинации, нали така?
	— Да.
	— Е, тогава значи трябва да са наистина халюцинации. А може да са присадки в паметта, или видения, или пророчески сънища. Дявол знае какво. Едно мога да ти кажа, Пит, за мен психическото ти състояние е напълно необяснимо.
	— Не — отвърна Питър. — Сигурен съм, че знаеш повече, отколкото ми казваш. Хайде, карай направо. Знам, че с мен става нещо нередно, нали така?
	Гудман избягваше погледа му.
	— По-добре да не ми беше задавал този въпрос.
	— Но аз все пак искам да знам.
	Лулата на Сам Гудман беше угаснала. Той взе кибрит и започна отново да я разпалва. После хвърли кибритената кутия на бюрото.
	— Виж какво, Пит, трябва да знаеш, че не ме бива да се правя на добър чичо доктор като по филмите. Това, което мога да ти кажа, са фактите такива, каквито ги виждам аз. Всеки човек има нужда от известно количество нормални сънища. Както физическа, така и психическа нужда. Изглежда, това е някакъв естествен имунитет срещу психозите.
	— Продължавай нататък.
	— Никой не знае защо е така. Е, разбира се, има разни теории. Когато хората биват лишени от сънища, те не могат да се справят с напрежението, не само децата, но и възрастните. Еженощният сънен цикъл осигурява освобождаването от това напрежение… Ако цикълът бъде потиснат, тогава напрежението се покачва и в един момент може да се прояви под някаква форма. Когато това стане, съзнанието бива погълнато от изкривени образи. Сетивата се объркват. Нормалните усещания се притъпяват. Сънищата ни позволяват всяка нощ да изживяваме тихо и кротко по малко лудост, вместо това да става през деня.
	— С други думи, това е, което ме чака и мен. Рано или късно ще се побъркам. Ще полудея.
	— Не съм казал такова нещо.
	— Но това имаше предвид.
	— Виж какво — каза Гудман предпазливо, — вярно е, че проблемът ти е твърде сериозен, но прибързваш със заключенията. Цялата работа е в това, че за пръв път се сблъскваме с подобен случай…
	— По дяволите, Сам — ядоса се Питър, — дай да говорим сериозно. Ако съвсем скоро не започна да сънувам нормално, ме очаква страхотно бъдеще като идиот-плямпало. Така ли е? Или не е така?
	— Успокой се, Пит. Дотогава има много време. Все ще се намери някакъв начин да те измъкнем. Някой може да измисли нещо.
	Той седеше потресен, а Сам продължаваше да говори, но Пит не го чуваше.


>	Глава шеста

	Цялата нощ не можа да заспи.
	На следващата сутрин, измъчен и със замъглен поглед, той отлетя на север до един град в областта Моно — града Бриджпорт. Бяха го призовали от Калифорнийските индиански законодателни служби и от Фонда за правата на коренното индианско население да даде показания по въпроса за една малка колония на индианците паюти, които искаха да запазят двайсетина акра от наследствените си земи, които правителството предвиждаше да бъдат превърнати в обработваема площ.
	Задачата му като експерт беше да свидетелства, че жителите в колонията са законни наследници на племето паюти; също така, че техните прадеди са населявали тези земи много преди в тяхната равнина на високото плато да дойдат първите бели заселници, и още, че те населяват тази земи напълно законно по силата на мирен договор. Ако паютите загубеха земите си, а заедно с това и положението си на постоянно пребиваващи там, те нямаше да могат да се включат във федералната програма за жилищна помощ — програма, създадена специално за подобряване на жизненото им равнище, което изцяло зависеше от социалните помощи, тъй като бяха безработни.
	Когато получи призовката, той реши, че няма да отиде.
	Причината не беше само в умората му. Просто не можеше да подреди добре показанията си. Паметта му изневеряваше. Непрекъснато му се налагаше да прави справки в папките, които носеше в куфарчето си. Трудно му беше да намери сред книжата си необходимите документи. Чуваше неспокойното раздвижване сред арбитрите, недоумяващия им шепот. По време на встъпителното си слово спираше и заекваше. Юрисконсултът от вътрешното министерство го подложи на кръстосан разпит и хвана Питър да си противоречи. Всичко беше толкова объркано и нереално. Показанията на Питър, макар и изпълнени с добри намерения, причиниха само вреда. На практика той призна, че групата паюти са се настанили незаконно в тези земи. По силата на указ, издаден през 1914 година от старото Министерство на земята и на Закона за пустеещите земи, техните земи били продадени на лице с неиндиански произход, което твърдеше, че мястото е обезлюдено. Питър знаеше, че това е незаконно, но не успя да го докаже, защото този ден просто не беше на себе си.
	Когато свършиха да го разпитват, той напусна залата със зачервено лице. Един от сенаторите от Комисията по индианските въпроси, който беше на страната на индианците, го изгледа враждебно. Хората, които го бяха призовали като експерт, не казаха нищо, но го гледаха с неприязън. Малцината паюти в залата го наблюдаваха с мълчание. Знаеше, че дълго няма да забрави техните обезверени, огорчени лица.
	Излезе на улицата. Виеше му се свят и се олюляваше. Разбра, че няма да може да се върне същия ден в Лос Анджелис. Беше страшно уморен. Трябваше да се наспи.
	Намери някакъв мотел и се регистрира там.


	Най-напред му се яви Сънят с бебето. Намираше се в някаква много тиха стая, детска стая, беше късно през нощта. Имаше бяло бебешко кошче с розови одеялца. Чуваше се бебешки плач. Той вдигна бебето на ръце. Усети горещата детска бузка до своята, подуши миризмата на изпражнения и урина. В този момент на вратата се показа тя по нощница и го погледна тревожно — беше Марша…
	Почти незабавно последва Сънят на скалата. Беше нощ и той се намираше на обрасла с трева издатина точно на края на висока скала. Долу в равнината се виждаше лъкатушеща река и безбройните светлинки на града, простиращ се от двете й страни. Бяха двамата с Марша, голи. Отпуснаха са на тревата, тя разтвори краката си за него, а той се намести отгоре…
	И накрая, Сънят с автомобила.
	Същият като предишния път, до последната подробност. Колата беше открита и се движеше много бързо. Клоните на дърветата профучаваха над главите им. Небето беше ясно, цялото обсипано със звезди. Виждаше се тънкият сърп на луната. На врата си червенокосата носеше червено шалче, косите й се вееха на вятъра, а по лицето й се четеше екстаз. Чуваше я, че пее нещо, но не можеше да познае песента. Моторът доволно бръмчеше. Движеха се съвсем плавно, без никакво потрепване. Имаше усещането, че скоро ще излетят, сякаш се намираха на писта за самолети. Скоро щяха да се отделят от земята и да полетят над дърветата и към звездите. Момичето седеше със затворени очи и отметната назад глава. Продължаваше да пее, но думите се губеха на вятъра.
	Също както и преди, той беше запленен от колата. Тя беше издължена, ниска и заоблена. С големи извити калници. С дебела черна настилка на пода; с червена кожена тапицерия. Арматурно табло от скъп орехов фурнир. Цветен скоростомер. Отбеляза, че километражът показва 18 342 мили. Въпреки че от мястото си зад кормилото не можеше да я види отвън, той много добре знаеше как изглежда.
	Спътничката му продължаваше да си пее, забравила всичко останало.
	Очите й бяха затворени, на устните й, пълни и червени, беше изписана усмивка на безкрайно задоволство.
	Той настъпи газта. Скоростомерът смени цвета си от жълто на червено. Шейсет. Седемдесет. Вече летяха. Наистина летяха…
	Събуди се.
	Беше проспал целия следобед и цялата нощ. Облече се, закуси и потегли към летището.
	Вече в самолета, той се замисли за Съня с автомобила, който започваше да го преследва като мания. Той беше най-наситен с подробности. Буквално виждаше колата пред себе си. Ставаше му странно само като се сетеше колко ясно я виждаше. Дори и километражът. Осемнайсет хиляди триста четиридесет и две мили. Какви изненади го очакваха още?
	Колата беше стар модел, скъпа направа, отпреди много години. Повече не можеше да каже за нея. Не беше запален по коли; старите модели не го интересуваха. Само веднъж беше ходил на изложение в някакъв музей, дори не помнеше къде. Ходил беше и на състезание за стари коли — караха ги мъже със старомодни шофьорски кепета, огромни ръкавици и очила; жените носеха широкополи капели с воалетки. Шествието премина по магистралата — фордове модел Т, „Пиърс Ароуз“ и други от този род. Знаеше, че принадлежат на някакъв клуб, където хората се срещаха да обядват заедно, да посетят някой и друг търг и да следят обявите за стари коли.
	Но неговото впечатление бе, че колата от неговите видения беше много по-нова от музейните експонати. Загриза го любопитство. Едва дочака самолетът да кацне на международното летище в Лос Анджелис.
	Взе колата си от паркинга и вместо да потегли към къщи, се отправи към университетското градче. Паркира там и бързо се запъти покрай Бънч Хол, Хейнс Хол и прекоси площада „Диксън“. Вървеше, сякаш го тегли нещо. Сърцето му биеше лудо, от вълнение кръвта му кипеше.
	Влезе в библиотеката и отиде право при консултанта. Преди него имаше двама студенти. Изчака ги търпеливо. Първата студентка се интересуваше къде може да намери някаква книга по бродерия. Следващият търсеше материали върху процесите на преобразуване на енергията в кинетичната химия. На младежа му бе любезно обяснено, че е сбъркал мястото — би трябвало да се поинтересува в природонаучната библиотека.
	Най-после дойде ред и на Питър.
	— Какво обичате?
	— Търся някакъв справочник за коли стари модели.
	— Разбирам — момичето се замисли. — Мисля, че имаме няколко.
	Заведе го до един рафт.
	— На тази полица са.
	Наистина имаше няколко книги на тази тема. Той ги прегледа една след друга и скоро върна онези, които бяха посветени на най-старите модели, както и занимаващите се с древните модели форд Т, „Дюран“ и „Мармън“. Неговата не беше толкова стара.
	Останалите прелисти много внимателно, страница по страница. __„История на автомобила в картинки“, „Колите от началото на трийсетте“, „Съкровищницата на американските коли. Спортни и класически модели“.__ Разгледа всяка илюстрация поотделно. Коли от миналото с познати имена: „Кадилак“, „Линкълн“, „Крайслер“. Смътно познати имена: „Пиърс Ароу“, „Дюйзенбърг“, „Ла Сал“, „Даймлер“, „Корд“ и „Щуц“. Екзотични и почти забравени имена: „Дьо Гран Люкс“, „Испано-Суиза“, „Изота-Фраскини“, „Мармън“, „Пиърлес“ и „Уилс Сейнт Клерс“.
	Най-после го откри. На стр. 158 от „Прочутите американски автомобили“. _Неговата_ кола.
	Съвсем същото копие — имаше красива снимка както на вътрешността, така и отвън. Не можеше да не я познае.
	Под снимките пишеше:
C>
	„ПАКАРД КЛИПЕР“. Открита кола с гюрук. Последен сред класическите модели „Пакард“. Начало на производството 25 август 1941. Край на производството 9 февруари 1942, когато правителството спира всички нови модели за цялото времетраене на войната. За петте месеца са направени 33 776 екземпляра.
	Характерна за този модел скъпи луксозни осемцилиндрови коли е широката предна решетка на радиатора с къси напречни лайстни, както и големите колела с кръгли тасове. Калниците са обемни и пищно заоблени. Клиперите дължат славата си (главно сред по-заможните клиенти) на ниската си издължена форма, наподобяваща състезателен модел.
	Купето на този модел е обзаведено с червена тапицерия от истинска кожа и черна тъкана подова настилка. Заслужава да се отбележи арматурното табло от орехов фурнир и монтираното в средата му радио с отделни копчета за различните станции. Единствен по рода си е скоростомерът му с цветен индикатор, който мени цвета си според скоростта: от нула до тридесет е зелен, от тридесет до петдесет — жълт, а от петдесет нагоре — червен…
C$
	Отиде с книгата до копирната машина, направи копие на стр. 158 и го пъхна в куфарчето си.
	На излизане от библиотеката той внезапно се закова посред площад „Диксън“.
	Смътно съзнаваше, че привлича вниманието на минувачите. Студентите, които вървяха на групички, се спираха да го изгледат. Едно момиче почти се обърна да го попита дали не му е зле, но после реши да отмине и само сви рамене.
	Остана неподвижен дълго време.
	Внезапно го беше осенила мисълта, че е роден през 1946 година. По-точно на 10 октомври 1946. Горе-долу по същото време, когато онази кола е била на мода.
	Запъти се бавно към гараж № 3. Вече нямаше никакво съмнение.
	Явно в предишния си живот той е бил мъжът, когото сега наричаше X. Замисли се що за човек е бил X, какви ли са били мислите му, какви — делата му, за какъв са го смятали хората. Хрумна му неприятната мисъл, че X може да е бил лош човек. Възможно бе той да е извършил някакво непростимо деяние спрямо онази жена Марша. Иначе защо ще си служи така злостно с убийственото си оръжие, защо ще го размахва с такава очевидна омраза? Защо ще го убива в разцвета на силите му?
	А преди X? Прераждането е свързано с многократни превъплъщения. То означава, че се раждаш и умираш и след това се раждаш отново. Душата си остава непроменена, но обитава различни тела едно след друго. Кой ли е бил той преди X? Що за човек е бил? Добър или лош? Мислеше се за културен и почтен човек, но откъде да знае дали в някой предишен живот не е бил изнасилвач или пък убиец? Тази мисъл му беше неприятна. Но, разбира се, той никога няма да научи истината.


>	Глава седма

	Същата нощ реши, че повече не може да държи Нора в неведение. Разказа й всичко от игла до конец; от самото начало чак до разкритието, което направи в библиотеката.
	— Уверен съм, че съм имал друг живот преди този. _Преди_ 10 октомври 1946. Сигурен съм, че играчът на тенис, плувецът от езерото и мъжът на кормилото на колата съм бил тъкмо аз. А жената на име Марша е била част от живота ми. Съпруга или любовница, но при всички случаи съм бил свързан с нея.
	— Разбирам. Възможно е да си се преродил. Да си умрял и да си се родил отново. Но не знаеш нито под какво име, нито на кое място, нито дори сериен номер.
	— Да, така е.
	— Е, добре — въздъхна тя, — положението ти е далеч по-лошо от това на тези в лудниците. Те поне знаят, че са Наполеон или Жана д’Арк, или генерал Грант.
	— Дявол да го вземе, не се шегувам!
	— Знам, че не се шегуваш, Пит. Ама чак пък „прераждане“?
	— Мнозина днес вярват в прераждането, Нора.
	— О, да, зная. Хиляди, може би дори милиони. Вярват в хороскопи, в гледане на таро, във вещици и гурута, които могат да ти предскажат бъдещето за двайсет и пет долара на час. Повечето от тях са мошеници, а някои са просто малоумни. Вярно е, че дечурлигата са хлътнали дълбоко по идеята за прераждането, но те биха си паднали по всяка измишльотина, която им дава възможност да се измъкнат от действителността. Трябват им чудеса, за да се чувстват добре. Все едно, за тях това е просто временно увлечение, както и много други неща.
	Погледът на Пит се плъзна към лявата китка на Нора, където тя носеше две широки медни гривни; смяташе, че предпазват от артрит, ревматизъм, тенис-лакът и ишиас. Виждал ги беше по ръцете на много жени и немалко мъже.
	Нора забеляза усмивката му и се изчерви.
	— Това ли? — отвърна тя. — Нося ги просто така. За майтап, нали знаеш.
	— Разбира се — каза той, — знам.
	— О, върви по дяволите! — разсмя се тя, но после отново стана сериозна. — Наистина, Пит, помисли малко и ще видиш, че е направо смешно. Умираш, но не истински. Душата ти не отива право в рая или в ада, както твърдят разните му там проповедници, бълващи огън и сяра, ами се рее волно насам-натам, докато се приюти отново в някое друго тяло. И то може да се роди десет, а може и сто години по-късно. И това се повтаря отново и отново. Целият ни живот е една кармическа екскурзия. Кажи ми само, как може да вярваш на това?
	— Не зная.
	— Като умреш, умираш и толкова. Заравят те или те изгарят и това е. Ти си просто една шепа различни вещества, които се превръщат в пепел. Другото е лъжа и измама. Точка на въпроса.
	Той се замисли за момент.
	— Има нещо, което бих искал да опитам, Нора.
	— Какво?
	— Ще сложа до леглото си магнетофон. Ако онзи глас, който ти чу, се появи отново, може би ще успееш да го запишеш, така че да мога да го чуя и аз.
	— Какъв смисъл има?
	— Просто искам да го чуя — този глас или _човек_.
	— Пит — каза тя, — послушай ме. Остави всичко. Не прави от мухата слон.
	— Решил съм да опитам все пак.


	Усети, че Нора го бута с всичка сила и се опитва да го разбуди. Отвори очи и видя, че вече е съмнало. Тя беше бледа и разтревожена също както и предишния път.
	— Слушай — каза му тя и пусна магнетофона. Отначало се чу как някой диша, после този някой тихичко се изсмя. И тогава дойде продължителен, пронизващ писък, от който кръвта му се смръзна. Този вой напомняше боен вик.
	Слушаше и не можеше да се помръдне, смразен до мозъка на костите си.
	— Господи — промълви той. — О, господи!
	— Следва малка пауза — обясни Нора. — Известно време нищо не се чува.
	След малко той чу Гласа. За пръв път.
	— _Слушай, Марша, не исках да стане така._
	Той слушаше като омагьосан, усети как кожата му настръхва. Гласът принадлежеше на чужд човек, по-плътен от неговия, с различен тембър. Звучеше някак сковано, неясно, сякаш човекът едва се удържаше да не трака със зъби — от студената вода в езерото, естествено. Долови лек акцент — диалекта на Нова Англия?
	— _Извинявай. Наистина много съжалявам._
	В тона се долавяше съжаление, дори разкаяние. И все пак в думите прозираше лека неискреност.
	— _Бях пиян. Кой знае какво съм ти наговорил. Сам не мога да се понасям заради онова, което ти причиних._
	Кратко мълчание. После:
	— _Обичам те, Марша. Винаги съм те обичал._
	Леден, безплътен, Гласът идваше от езерото, което той си спомняше ужасяващо ясно.
	— Тук следва още една пауза — каза Нора.
	Той чакаше. Прекрасно знаеше какво следва. Мислеше, че е подготвен за онова, което се задаваше, но всъщност не беше.
	— _Недей, Марша, не, недей!_
	Писъкът представляваше една агония. Пронизителен, първичен, свръхестествен.
	— О, господи! — възкликна Питър отново.
	Мълчание, нищо повече. Почувства се зле. Душата му се чувстваше зле. Нора изключи магнетофона.


>	Глава осма

	Той не знаеше почти нищо по въпроса за преражданията. Имаше смътна представа, че в Азия прераждането е част от религията. На Запад го смятаха за глупава измишльотина. Ако вярваш в това, значи си смахнат. Мнозина сред студентите бяха увлечени по тази идея. С тон на големи познавачи говореха за добра и лоша карма. Делата, които си извършил в някое от миналите си прераждания, са тясно свързани с това кой си и с какво се занимаваш в сегашния си живот. А сегашното ти поведение и действия определено влияят върху състоянието и поведението ти през следващия ти живот.
	Питър си нямаше личен гуру, който да го осветли по въпроса, но студентските обяви по стените в университетското градче бяха достатъчни, за да го насочат.
	Книжарницата, наречена „Дърво на живота“, се намираше на улица „Мелроуз“. Питър очакваше да намери някое малко шарено и шашаво магазинче, някоя забутана дупка, където продавачите са ексцентрични брадати типове, облечени в дълги роби. Но вместо това се озова в просторен, добре осветен и обзаведен с вкус магазин, който гъмжеше от купувачи. Явно това беше един от центровете за окултна литература в Южна Калифорния. Имаше три големи зали, натъпкани с книги, както и два лекционни салона, където периодично и по предварителен график на скромни цени се изнасяха лекции от медиуми, астролози, ясновидци, гледачи на таро, лечители и магьосници. В графика дори беше предвидена лекция от някакъв самозван УФОлог — за любителите на летящи чинии. Тук срещу двадесет и пет долара за сеанс можеха да разкрият миналите ви прераждания. Да разгадаят астралното ви излъчване. Да се научите да лекувате само чрез полагане на ръцете. Да ви осветлят по въпросите на хипнозата, нумерологията, спиритуализма, гадаенето на ръка, екстрасензорните усещания, психокинетиката и, естествено, йога. Някои от медиумите предлагаха и допълнителни сделки: чаша шампанско, намаление на цените на някои книги, които заедно с три сеанса човек можеше да купи за петдесет долара. На една дълга маса в задната част на магазина редовните посетители можеха да опитат три екзотични марки чай за сметка на заведението.
	Книжарницата беше украсена с тръстикови паравани, индийски рисунки, кабалистични символи, както и със знаците на зодиака. Продаваха се всевъзможни екзотични предмети — тибетски тамян, ръчна обработка; високопланински индийски благоухания, червен женшен; ръчно изработени бамбукови свирки и тибетски молитвени флагчета, хороскопи и молитвени броеници от сандалово дърво; кедрова смола, както и възглавнички и подложки за медитация.
	Това, което най-силно изненада Питър, беше фактът, че далеч не всички посетители бяха дългокоси хипита. Голяма част от тях бяха съвсем обикновени хора: мъже в строги костюми, омъжени жени и домакини на средна възраст, спретнато облечени момичета, които приличаха на секретарки от представителни фирми.
	Той се приближи до една от продавачките на централния щанд. Тя имаше свеж младежки вид и носеше кръгли очилца с телени рамки. Би могла да бъде продавачка в магазин за модно облекло.
	— Какво обичате?
	Чувстваше се много неловко.
	— Търся литература по въпроса за прераждането.
	Тя му се усмихна.
	— Всички я търсят. Теорията за прераждането е много популярна тези дни. Едва успяваме да набавим достатъчно книги по въпроса.
	Каза му да отиде в дъното на магазина — там вдясно ще намери три рафта с книги за прераждането. Следвайки инструкциите й, Питър мина покрай една от лекционните зали. Вратата беше леко открехната и той видя, че там в момента се провежда лекция. Лекторът носеше дълга черна широка дреха със свещеническа яка. Имаше малка остра брадичка, очите му бяха очертани така, че да изглеждат издължени, иначе беше съвсем плешив. Присъстващите го слушаха захласнати, докато той нареждаше с гръмовен глас:
	— Аз съм ученик на Черния Папа, абсолютния глава на Църквата на Сатаната. Ние вярваме в силата на дявола.
	Известно ли ви е защо днес хората имат толкова много комплекси? Защото се лишават от удоволствията на този живот, удоволствия, които те заслужават. Те са обременени от комплекси за вина. Да, да, за вина. Единственият грях на този свят е да не се вършат грехове. Да се греши е нормално. Добродетелта е пълна глупост. Любовта е празна работа. Черният Папа отправя посланията си до всички. Той учи, че човек е длъжен да се забавлява днес, а не да чака възнаграждение на небето. Черната Църква е религия, която проповядва пълно задоволяване на плътските страсти. Излезте от черупките си. Яжте, пийте и се веселете. Майната им на всички правила. Вие, мъже, забавлявайте се с всяко момиче, което ви хареса, с майка си, с когото си искате. Вие, жени, забавлявайте се с всеки мъж, който ви харесва, включително и с баща си. Отворете се. Отдайте душите си на Сатаната. _Живейте!_ Не позволявайте да ви подвеждат с глупави лъжи за любов. В историята на света няма случай, когато някое велико човеколюбиво движение да не е завършвало с избиване на безброй хора само за да им покажат колко много ги обичат. Всички лицемери на тази земя са били с джобове, пълни с любов.
	Сред публиката последва смях. Лекторът се усмихна в отговор. После забеляза, че вратата, през която Питър надничаше, е отворена, и се разпореди да я затворят.
	Питър си избра две книги и се върна в предната част на книжарницата.
	Обслужи го същото момиче. Докато отмяташе книгите, тя го запита:
	— Ако желаете, бихте могли да получите разяснение по миналите си прераждания.
	Той я изгледа учудено:
	— Не разбирам…
	— Имате вид на човек, който се интересува от тези неща. Затова си помислих, че може би бихте искали да се срещнете с някой добър ясновидец. Понякога, ако човек има проблеми, това може да му помогне да ги преодолее.
	— Но аз не познавам нито един ясновидец.
	— Аз знам няколко. Това е част от задълженията ми тук — да знам кой е шарлатанин и кой не. Веднага щом се появи нов практикуващ медиум, отивам при него за разчитане на миналите ми прераждания. Аз знам всичко за миналите си прераждания и, естествено, всичко, което ми се е случило в настоящия живот. Тъй че мога да проверя дали казват истината и ако не, тогава просто не ги препоръчвам на клиентите си. Аз съм нещо като окултист полицай. Толкова много нещастни хорица дават с труд изкараните си пари само за да им разкрият нещо от миналия им живот. Нали разбирате, за да могат да вземат правилни решения. Имаме клиенти, които идват в състояние, близо до лудост. Ако не им разгадаят правилно миналото, кой знае какво може да стане. Ако желаете да се срещнете с наистина добра ясновидка, мога да ви препоръчам една.
	— Не зная. Не съм се сещал за такова нещо.
	— Тя е ненадмината, особено в разчитането на минали прераждания. Казва се Върна Бърд. Истински екстрасенс, доказан. Ясновидка номер едно за Калифорния, а може би и за цялата страна. Представете си само — всички филмови звезди ходят при нея. Имам предвид най-известните. От цялата страна пристигат хора, за да я видят.
	Продавачката бръкна в едно чекмедже.
	— Ето ви визитната й картичка. Вземете я. Тя е много заета, така че не можете да отидете направо. Ще трябва да си определите час по телефона. Можете да си послужите с моето име. Кажете, че ви праща Джанет от „Дървото на живота“.


>	Глава девета

	Отново и отново прослушваше магнетофонния запис.
	Гласът на X не му даваше покой.
	Понякога си представяше, че X е някакво срамно, болестно отклонение от неговата личност. Друг път X изглеждаше отделна личност, изцяло друг човек, който се е настанил да живее в него, в тялото на Питър Прауд. Когато си лягаше, имаше чувството, че X чака притаен в периферията на подсъзнанието му, готов да го завладее всеки момент. А преди да заспи, той започваше да увещава X: _„Остави ме да си почина тази нощ. Недейте идва в съня ми. И ти, и Марша. Моля ви…“_
	После ужасен осъзнаваше какво прави и спираше. Лежеше и трепереше, покрит със студена пот. Ето че започваше да дрънка глупости, и то на създания, които са плод на собствените му халюцинации, сякаш са действителни и могат да го чуят. Това е само началото, мислеше си той; скоро ще се превърне в зомби или нещо подобно. Откакто разговаря със Сам Гудман, не можеше да дойде на себе си. Страхът се просмукваше в костите му. Имаше чувството, че пропада в дълбока, тъмна пропаст. Ставаше все по-раздразнителен. Всичко му изглеждаше не на фокус, трудно се концентрираше. Губеха му се моменти. Страдаше от постоянно безсъние. Мъчеше се да не заспива, за да не се среща с X.
	Едва се сдържаше да не изпадне в паника. Най-ужасното беше, че никой не можеше да му помогне. Нито Стауб, нито Гудман, нито Танър — никой. Болестта му бе нелечима и нищо не можеше да го спаси — единственото, което му оставаше, бе да се опита по някакъв начин да прогони тези необикновени неканени спътници на нощта.
	Извади картичката, която му беше дала продавачката от „Дървото на живота“. Помисли си, защо пък да не опита? Най-вероятно всичко ще се окаже пълна глупост, но какво има да губи? Беше изчел всичко за прочутия ясновидец Едгар Кейс и за чудесата, които бе извършил. За съжаление Кейс отдавна бе мъртъв, така че се налагаше да прибегне до най-доброто, което имаше на разположение. „Подкрепете местния екстрасенс!“


	Къщата се намираше високо на улица „Лоръл Кениън“, близо до „Мълхоланд“.
	Беше на три етажа с розова мазилка отвън, издържана в типичен за Холивуд кастилски стил: покрив от червени керемиди, издадени навън балкони с орнаментни решетки от ръждиво ковано желязо; имаше огромен плувен басейн, който беше празен, а стените и дъното му бяха напукани и мръсни от неупотреба; занемарената градина беше обрасла с бурени. Всичко изглеждаше като спомен от трийсетте години. Запита се дали някоя от тогавашните знаменитости не бе живяла някога в тази къща — Харолд Лойд или може би Лора Лаплант, или пък Карол Ломбард. Изглеждаше също като извадена от музея.
	На вратата нямаше звънец. Потропа лекичко с чукалото на масивната дъбова врата, която отвори жена на около четиридесет години. Лицето й беше простовато, а роклята невзрачна и дори старомодна. Тя го погледна иззад очилата си със стоманени рамки.
	— Госпожица Бърд?
	— О, не — отвърна тя. — Аз съм Елва Карлсен, секретарката на госпожица Бърд.
	Той се представи и тя го поведе по един тъмен коридор към малката приемна без прозорци, едва осветявана от една-единствена малка настолна лампа.
	— Моля да се подпишете в дневника.
	Отвори дебел канцеларски тефтер и му подаде химикалка. Питър написа името си.
	— Така — каза госпожица Карлсен, — а сега кажете кой вид разчитане на живота желаете.
	— Ами не знам… — После, чувствайки се като пълен глупак, попита: — Какви видове има?
	— Има обикновено разчитане — тридесет и пет долара. Има разчитане на минали прераждания със схема на миналия живот — петдесет долара. Има и Духовно пречистващ сеанс — това включва разчитане на миналото и спиритическо послание от госпожица Бърд, отнасящо се до проблемите на настоящия ви живот, общо за седемдесет и пет долара.
	„Като съм се захванал веднъж — каза си той, — поне ще заложа на най-голямото.“
	— Искам Духовно пречистващия сеанс.
	— Много мъдро решение, младежо — отбеляза Елва Карлсен, — наистина много мъдро. Днес хората имат проблеми, много проблеми. Не можете да си представите колко хора идват тук, за да търсят помощ. Сега изчакайте малко да проверя дали госпожица Бърд е готова да ви приеме.
	И тя излезе с бърза стъпка, като остави Питър да оглежда стаята. Мебелите бяха старинни, в стил Гранд Рапидс, високи, целите тапицирани, с дантелени покривчици за главата. Питър беше разочарован. Очаквал беше нещо по-екзотично — например литографии на индуски божества, статуетки на Буда, астрологически схеми, психеделични картини, от които те заболяват очите, благоухания — неща, които да показват _„Тук живее мистична личност“_.
	Сигурен беше, че госпожица Бърд може да си позволи далеч по-представително жилище. Хонорарите за сеансите й бяха твърде тлъсти. Такъв хонорар, а може би и по-малък, би задоволил всеки порядъчен психиатър. Предположи, че простоватият скромен декор е предвиден нарочно. Едгар Кейс бе живял съвсем скромно в един от обикновените квартали на града. Следователно Върна Бърд явно е не само последователка, но и почитателка на Кейс. Какъвто майсторът, такъв и чиракът му. Единствената разлика беше, че хонорарите, които Кейс вземал за сеансите си, не бяха толкова високи, останалото беше същото. От друга страна, Върна Бърд явно имаше добър вкус.
	Погледът му се спря на една група снимки на стената. На тях се виждаха филмови звезди от Холивуд, но само най-известните, онези, чиито имена се появяваха в най-добрите реклами в Америка. Всяка снимка носеше благодарствен надпис: _„На Върна, която спаси живота ми“, „На чудесната госпожица Бърд, която ме изведе на правия път’“, „На Върна, Бог да я благослови. Как бих могла някога да ти се отблагодаря, скъпа моя?“_.
	Надписите бяха доста интригуващи, като всички подобни посвещения, а също така и по своеобразен начин вдъхваха доверие. Въпреки това Питър продължаваше да бъде настроен скептично. Хората на изкуството често си служат със суперлативи. За тях всичко е великолепно и необикновено. Вероятно щеше да повярва повече, ако бяха написани от банкери или юристи, от по-земен тип хора. Самият той не очакваше чудеса от Върна Бърд. Той просто беше давещ се, който се лови за сламка.
	Секретарката се върна в приемната.
	— Госпожица Бърд е готова — каза тя. — Моля, последвайте ме.
	Минаха по друг тъмен коридор и влязоха в кабинета на Върна Бърд.
	Стаята беше светла и просторна. Два големи прозореца гледаха навън към буренясалата градина и празния плувен басейн. Мебелите бяха същите като в приемната — стандартни и скучни. Имаше лавици с книги, писалище и шезлонг. На масата стоеше магнетофон. Единствените по-необикновени неща в стаята бяха две сиамски котки, които седяха на писалището и го гледаха с неподвижен поглед, както и един малък олтар, поставен върху преносима масичка в ъгъла на стаята. Всъщност той само предположи, че е олтар, защото нещото се състоеше от неголяма мраморна плоча с две свещи, едната червена, другата бяла, разположени в двата края на плочата. С изключение на тези две неща стаята не би могла да се различи сред хилядите си подобия из предградията.
	— Върна, това е господин Прауд. Питър Прауд.
	— Питър Прауд — усмихна му се Върна Бърд. — Какво необикновено и същевременно хубаво име имате. Радвам се, че сте дошли да ме видите, драги.
	Питър промърмори нещо от рода на това колко се радва да се види с нея. Ясновидката беше висока жена — може би към метър и осемдесет — и слаба. Стоеше изправена като върлина. Питър предположи, че е към края на петдесетте; имаше яркосини очи и боядисани в червено коси, вдигнати нагоре като пухкав облак. Беше облечена в дълъг и широк червен халат, а на краката си носеше украсени с блестящи камъни червени сандали.
	— Седни тук, драги — посочи тя към един стол срещу нейния шезлонг. — Настани се удобно. Ако искаш, можеш да си свалиш обувките и да си отпуснеш вратовръзката. Тук няма нужда от официалности.
	Тя се усмихна на секретарката си:
	— Нали така, скъпа?
	— Напълно си права, Върна.
	Той се отпусна на стола; чувстваше се пълен глупак, тромав и непохватен като герой от английска викторианска комедия. Очакваше всеки момент да му поднесат чай и сладки като в „Арсеник и стари дантели“. „В мазето те чакат приятни сънища, драги мой, само си пийни малко от боровинковото ни винце.“ Явно беше голям идиот, за да дойде тук.
	Стресна го едната сиамска котка, която внезапно скокна от бюрото и се метна върху страничната библиотечка. Котката изви гръб, впери поглед в него и изсъска. Беше много красиво животно — черно, с ахатовосини очи и класическия котешки профил, известен от египетските рисунки.
	— Престани, Ян. Държиш се невъзпитано. — Върна Бърд се усмихна на Питър. — Не се притеснявай, душичко. Ти не си единственият, с когото Ян се държи враждебно. Той е такъв с всички. Нали, Елва?
	— Точно така, скъпа. Вярно е.
	— Котките ви са много красиви — отбеляза Питър учтиво.
	— Нали? — зарадва се Върна. — Те са моята гордост. Онзи е Ян, а този тук е Ин*.
	[* Ин и Ян са основните понятия в китайската философия: Ин олицетворява, най-общо казано, злото, а Ян — доброто. Ин и Ян са неразделни противоположности, от които се състои цялото. — Б.пр.]
	— Елва — каза ясновидката, — преди да започнем сеанса с господин Прауд, кажи ми дали имам още нещо, предвидено за днес следобед.
	— Да, има още един сеанс.
	— Дявол да го вземе — възкликна Върна Бърд, — имах записан час в козметичния салон. Сега ще трябва да го отложа. Нали ще ми запишеш нов час, скъпа?
	— Разбира се. Ще се погрижа за това после.
	Върна Бърд се обърна към Питър:
	— Извинявай, драги, женски работи. — После добави: — Е, готов ли си вече?
	— Да.
	— Добре. Искам да се отпуснеш спокойно на стола. Хубаво да се отпуснеш. Когато обектът е напрегнат, не мога добре да уловя вибрациите му. Опитай се да се слееш с хармонията на света. Успокой се. Ако не разбираш нещо, можеш да задаваш всякакви въпроси. Но само ако са наистина важни. Запомни ли?
	— Да.
	— Добре тогава. Елва, да започваме.
	Тя се излегна на шезлонга и изу сандалите си. Същевременно секретарката нагласи магнетофона. Взе нова касетка, извади я от кутийката и я надписа „Сеанс № 1877. Питър Прауд“. Добави и датата, след което остави кутийката върху цял куп подобни. Всяка с името на обекта, номера на сеанса и датата. Всички сеанси очевидно се съхраняваха в този архив.
	После секретарката отиде в ъгъла, взе табличката с преносимия олтар и внимателно го положи пред него. От мястото, където беше седнал, виждаше Върна Бърд, излетната в шезлонга си, в пространството, оградено от двете свещи.
	— Червената свещ представлява Злото — обясни му ясновидката, — а бялата — Любовта. Любовта и Злото. Богът и Дяволът. И човекът, който е вечно разкъсван от тези две сили.
	Гласът на Върна Бърд звучеше леко променен. Беше станал по-плътен и по-звучен, сякаш вибрираше. Клепачите й се притвориха, ръцете й увиснаха вяло встрани. Почувства се още по-глупаво — седеше като някакъв суеверен идиот и я зяпаше измежду двете свещи.
	Елва Карлсен пое нещата в свои ръце. Тя вдигна пръст пред устните си и даде знак на Питър, че не бива да говори. После отиде до прозорците, спусна щорите и дръпна завесите. В стаята стана тъмно като в рог. След това запали свещите.
	В първия момент пламъчетата потрепнаха, после пламнаха ясно. Питър впери поглед в ясновидката. Остана поразен — тя сякаш се бе преобразила в друг човек. Наблюдаваше го, просната на стола си. Очите й бяха два сини скъпоценни камъка, които светеха в тъмните вдлъбнатини на бледото й лице.
	Ефектът беше хипнотизиращ. Този поглед го караше да се чувства неудобно. Усещаше как прониква в тялото му, през плътта му и дори отвъд нея. Тя лежеше абсолютно неподвижно; нито едно мускулче не потрепваше. Дори му се стори, че не диша. Приличаше на вкочанен труп. Червеният халат падаше на правилни гънки покрай тялото й, сякаш подредени нарочно, за да постигнат желания театрален ефект, специално търсен от филмов режисьор, а може би от балсаматор.
	В стаята цареше абсолютна тишина. Питър се размърда неспокойно. Цялата тази театралност, каза си той, е част от бизнеса. Хората от тези среди трябва да спазват определени ритуали, Върна Бърд е просто една от тях. И все пак нещо го притесняваше. Искаше му се немигащите сини очи да престанат да се взират в него.
	Накрая клепачите взеха да се спускат и тя задиша дълбоко. Той разбра, че е потънала в транс. И зачака.
	В продължение на цяла минута нищо не наруши пълната тишина. Поне това трябваше да им се признае на Върна Бърд и секретарката й — знаеха как да постигнат търсения ефект. Танцуващите на светлината на свещите сенки по стените. Медиумът в състояние на медитация. Всичко, каквото му се полагаше за седемдесет и петте долара. Измина още една минута. Той продължаваше да чака какво ще се случи. Хвърли поглед към Елва Карлсен. Тя седеше отстрани в скована стойка, скръстила ръце, и наблюдаваше ясновидката. Понечи да я заговори, да я попита какво трябва да прави, но тя му направи знак с глава да мълчи още преди да е проговорил. Отново вдигна предупредително пръст пред устните си.
	Внезапно Елва заговори на ясновидката:
	— Тук има една душа.
	— Да — отвърна Върна Бърд. — Виждам я.
	— Има и тяло, в което се е приютила душата.
	— Виждам и тялото.
	— Виждаш ли други преди него?
	— Виждам и другите. Различни тела, живели по различно време. По божия воля те се раждат и умират, а душата преминава от едно тяло в следващото.
	— Кажи ни какво виждаш.
	— Обръщам се към тялото пред мен, в което сега живее душата. Ще говоря за твоите предишни прераждания. Първото тяло, което виждам, е живяло преди три хиляди години. Виждам те в египетските земи, ти си хетски роб. Това е по времето на деветнайсетата династия. Името ти е Шалаф.
	Ти си сръчен каменоделец. Трудиш се под палещото слънце над един храм, наподобяващ Голямата колонна зала в Карнак, над друг храм, който прилича на гробницата на Рамзес в Тива. Дават ти да ядеш колкото да не умреш от глад, а по гърба си често усещаш камшика на надзирателя.
	А сега ти заедно със стотици други като теб отиваш да се трудиш над гигантската статуя на Рамзес. Тя е изправена в Абу Симбел и наблюдава реката Нил. Това е огромна статуя, издига се високо-високо в небесата.
	Сега е горещ ден точно след разлива на водите на Нил и цялата долина е потънала в зеленина. По реката се плъзгат папирусови лодки, хората в тях спират тук-там да поставят в гъсталака клопки за водни птици, които отвеждат, за да угояват. Но ти, Шалаф, не обръщаш внимание на тези неща. Твоята задача е да се трудиш непрестанно над исполинската статуя — от ранно утро до късен здрач. Ти познаваш само камшика и смазващата гръбнака тежест на камъка, за теб слънцето е като нагорещен чук. Това е денят, в който гигантската фигура на Рамзес е почти завършена. Той седи на трона си, спокоен и величествен, очите му са затворени в знак на благословия. В краката му има скупчени други фигурки — това са останалите членове на царското семейство. В момента ти се занимаваш точно с тях — лъскаш камъка.
	Високо над теб някакви хора теглят нагоре по рампите каменни блокове, вързани с тръстикови въжета. Внезапно един от блоковете се отскубва и се прекатурва от рампата. На големи подскоци той се търкаля право към теб. Опитваш се да отскочиш встрани, но е твърде късно. Не те премазва, но ръбът на каменния блок те удря в хълбока и те поваля.
	Лежиш с лице към слънцето. В левия си хълбок усещаш неописуема болка. Опитваш се да станеш, но не можеш да се помръднеш. Главният надзирател на име Бак се приближава. Започва да ти крещи да се изправиш. Ти се опитваш, но не успяваш. От болката изгубваш съзнание. Той те удря с камшика отново и отново, но напразно.
	Ти, Шалаф, не си нужен вече на фараона. Надзирателят обявява решението си — ти ще лежиш в краката на Рамзес, докато слънцето те убие, след което ще бъдеш оставен в полето, плячка за дивите животни и птиците.
	Но се случва тъй, че една придворна дама идва с лодка по реката. Изнасят я на брега в царска носилка и тогава тя те вижда да лежиш на слънцето. В погледа й прозира съжаление, а може би е нещо друго, защото ти си хубав мъж, с черна коса и извит хетски нос, тялото ти е младо и стройно. Тя повиква главния надзирател и му нарежда да бъдеш принесен в жертва на реката Нил.
	Така и става. Бак се разпорежда за краката и ръцете ти да бъдат завързани камъни. Полагат те на тръстикова носилка. Усмихваш се на придворната дама, в погледа ти се чете благодарност за проявената към теб милост. Тя ти отвръща с усмивка. Не се боиш от смъртта, помниш предишния си живот в Старото царство, когато ти самият си бил от царско потекло, един от главните царедворци. Смъртта е просто сън, предстои ти да изживееш още много прераждания. Може би в някое от тях ще срещнеш отново царствената принцеса. Тогава тя ще бъде друга жена и ти ще бъдеш друг мъж, но душите ви ще се познаят.
	Сега двама здравеняци повдигат носилката и те спускат във водата. Ти потъваш все по-надолу в тъмните дълбини, докато стигаш дъното…
	Върна Бърд млъкна. Известно време не се чуваше никакъв звук освен дълбокото й равномерно дишане и въртенето на магнетофона. Очите й продължаваха да бъдат затворени. Тогава Елва Карлсен я запита:
	— Виждаш ли някакви други тела? Минали прераждания?
	— Виждам. Но не мога да кажа почти нищо, защото има твърде много сенки наоколо. Виждам те като роб, но този път на римска галера. Рус великан, някъде от Севера, от галите. Името ти е Варсинекс. Близо до Крит попадате на силна буря и загиваш в морето заедно с всички останали. Друго не виждам от този живот…
	Тя замълча отново. А той, потен от напрежение, си мислеше: всичко това е лудост. Шалаф, Варсинекс, глупости. Но като се замисли, и в двата случая краят му настъпваше чрез удавяне. А това, че е получил удар тъкмо в хълбока…
	Върна Бърд остана в мълчание цели две минути. Питър погледна към Елва Карлсен. Не издържа и я попита:
	— Това ли е всичко?
	Тя го погледна страшно — не биваше да осквернява тишината. Отново вдигна пръст пред устните си. Ненадейно Върна Бърд проговори:
	— Виждам друго тяло.
	— Това тяло има ли име?
	— Макото Асата.
	— Кога е живяло това тяло?
	— През седемнайсети век в Япония. Колелото на твоята карма се е обърнало. Ти, Макото Асата, си отрепка на обществото, презиран от всички. Ти си _бураку-мин_, парий. Ти и хората като теб вършите най-презрените работи — дерете животни и правите кожи, заравяте мъртвите, занимавате се с просия и гадателство. Като всички _бураку-мин_ и ти трябва да се дръпваш встрани, когато минава някой. Трябва да коленичиш, когато другите стоят прави. Ти си кожар, правиш сандали. Но и това не е всичко, като допълнително наказание си недъгав по рождение. Левият ти крак е по-къс от десния, принуден си да вървиш с бастун. Един ден си направил чифт сандали за твоя работодател. Докато се пазарите, трябва да стоиш на колене. Той ти хвърля парите, но дори и тогава си принуден да останеш на колене. Той хвърля парите на земята и ти ги вземаш оттам, защото той не бива да мърси ръцете си, като те докосва.
	За теб всичко това е непреодолима тежест. И ти, Макото Асата, този ден решаваш, че животът ти е непоносим. Решаваш да потърсиш смъртта, знаейки, че по-късно отново ще се преродиш. Колкото и малка да е разликата, тя не би могла да е към по-зле и ти знаеш, че си взел правилно решение. И така, тръгваш на поклонение към върха на Фуджияма. Катеренето е дълго и трудно, поради твоя недъг, болката става все по-нетърпима. Най-после стигаш до крайната си цел. Хвърляш се във врящия котел на вулкана.
	Ясновидката млъкна. Не каза нищо цяла минута. После Елва Карлсен попита:
	— Виждаш ли още нещо?
	— Виждам още едно тяло — отговори Върна Бърд. — Душата ти много е пътувала и е чакала цели сто години, преди да намери нов дом. Сега ти си малко индианско момче на име Червения кон от племето на поуните. Когато пораснеш, ще станеш воин.
	Но един ден те постига голямо нещастие. Твоето племе е във война с друго. Същия ден вашите воини залавят много пленници. Някои от тях биват подложени на мъчения и изгорени. Но по стар обичай няколко пленници се дават за развлечение на момчетата. Пленниците са вързани за дървета, а младите воини се опитват да ги убият с лъкове и стрели. По такъв начин те не само проверяват уменията си, но могат да усетят възбудата от убиването на врага. Целта не е да убият пленника по най-бързия начин, а да забият стрелите така, че да го измъчват, без да му отнемат живота.
	Ти също се включваш в играта, дори си по-добър от останалите. Приближаваш се до жертвата, за да си вземеш стрелите и да ги използваш наново. Докато си още там, едно от момчетата пуска стрелата си твърде рано. Тъкмо пристъпваш към мишената, и в левия ти хълбок се забива стрела. Ти падаш на земята. От раната бликва кръв.
	Много дни се луташ между живота и смъртта. Накрая оживяваш. Но целият ти живот е провален, защото стрелата те е осакатила завинаги. Сега вървиш с мъка и изобщо не можеш да тичаш.
	Предстои ти да стигнеш възрастта, когато момчетата стават воини, но никога няма да станеш воин. Не можеш да ловуваш с останалите мъже. Когато те отиват на война, ти стоиш при жените у дома. За теб това е непоносимо. По-добре смърт, отколкото живот като този.
	Една нощ ти се явява сън. Сънуваш собствената си смърт. Знаеш, че трябва на живо да осъществиш съня си, защото инак душата няма да намери покой след смъртта. Следващата нощ, докато всички спят, ти ставаш и отиваш на брега на близкото езеро. Вземаш едно кану. Есен е и водата е страшно студена. Ти знаеш, че не можеш да плуваш поради недъга си. Сядаш в кануто и хвърляш прощален поглед към света. После вдигаш томахавката и пробиваш дупка в брезовото кану. То потъва, ти се опитваш да плуваш, но не можеш да стигнеш много далеч. Копнееш езерото да те погълне. Най-после потъваш надолу и все по-надолу в тинята и водораслите. Така завършва този живот…
	Питър потрепери. Господи, каза си той, та това е типичен _Ондин-нонк_. Погледът му се закова на Върна Бърд. Откъде знае всичко това? Нима всичко е чиста случайност? Възможно е. Мислено си отбеляза да провери дали поуните имат обичаи, свързани с осъществяването на сънища.
	Мълчанието на Върна Бърд този път продължи дълго. После Елва Карлсен попита:
	— Има ли друг живот след този?
	— Не виждам друг.
	Питър се чу да казва:
	— Има друг. Сигурен съм, че има.
	— Не виждам друг живот освен тялото, което е пред мен.
	— Но преди мен — извика той с дрезгав глас, — преди този живот има друг. Кой съм бил тогава? Какво е било името ми?
	— Не виждам нищо — повтори Върна Бърд. — Не виждам никого. Единствено мрак.
	Той се облегна назад целият потен. Яката на ризата го душеше и той я разкопча. Слепоочията му туптяха. Искаше му се да отиде до Върна Бърд, както се беше излегнала на шезлонга си, да я разтърси така, че да я извади от транса й и да я застави да продължи още съвсем малко, да му каже и останалото. Чу Елва Карлсен да говори:
	— Ти му разказа миналото. Сега това тяло желае Духовно пречистващ сеанс — Последва кратка пауза — Ще можеш ли да го направиш?
	— Да.
	— Как би могъл да се излекува?
	— Измъчват го духове. Трябва да се обърне с лице към тях и да се пребори. Едва тогава ще се освободи.
	— Това ли е всичко?
	— Не — продължи Върна Бърд, — има и още нещо. Той е бил избран. А това означава, че ще стане пророк. Мисията му е да възвести истината за света. Това е божията воля.
	Край на сеанса. Върна Бърд отвори очи. Секретарката духна свещите, отиде до прозорците и вдигна завесите. Горещото слънце на южнокалифорнийския следобед заля стаята. Навън двете сиамски котки, Ин и Ян, се гонеха около празния плувен басейн.
	Върна Бърд протегна ръце и се прозя. После се засмя и попита Елва:
	— Е, скъпа, как мина всичко?
	— Чудесно — отвърна Елва. Тя свали касетката от магнетофона, написа нещо на нея и я върна в предварително надписаната кутийка. — Беше изключително интересно, Върна.
	Питър не вярваше на ушите си.
	— Нима не знаете какво сте ми казали?
	— Нямам ни най-малка представа, драги. Никога не помня какво говоря на хората по време на транс. Случва се да прослушам някоя от касетките, за които Елва твърди, че са интересни. Едва ли бих могла да изслушам всички записи на сеансите, които съм провела за толкова години. Те са стотици.
	Тя се обърна към секретарката си:
	— Всъщност колко са точно?
	— Хиляда осемстотин седемдесет и седем.
	Върна Бърд се усмихна:
	— Ето, виждаш ли? Освен това сеансите имат значение за клиентите ми, а не за мен. Каквото и да съм ти казала, драги, надявам се, че не е било нещо неприятно.
	— Не — отвърна той.
	— Радвам се. Винаги казвам истината, независимо каква е. А и не бих могла иначе, дори и да искам. Единствено мошениците говорят само хубави неща — нещата, които на хората им се иска да чуят. Понякога се случва някой да изпадне в истерия, да разправя, че съм лъжкиня и измамница. Хората от киното например страшно се вълнуват от моите разкрития. Оня ден тук беше една филмова звезда, жена, която едва не… всъщност няма значение.
	Внезапно вниманието й бе привлечено от нещо навън; през прозореца се виждаха двете котки, които се гонеха около басейна.
	— Елва, забелязала ли си, че Ян изглежда отслабнал?
	— Да, зная. Той не се храни толкова добре, колкото Ин.
	Върна Бърд се разтревожи:
	— Може би трябва да опитаме специалната котешка храна. С чернодробен екстракт и витамини.
	— Добре, ще видя дали има в нашия супермаркет.
	Елва Карлсен отиде до вратата и я отвори.
	— Следващият ни клиент ще дойде всеки момент, Върна. Най-добре е да се приготвиш.
	Върна Бърд кимна и се усмихна на Питър.
	— Довиждане, драги. Желая ти щастие.
	Секретарката го поведе по коридора. Той я следваше като зашеметен. Едва успя да промърмори „довиждане“ и понечи да отвори вратата. Тя внимателно каза:
	— Господин Прауд, забравихте нещо.
	— Какво?
	— Да платите. Седемдесет и пет долара, моля.


>	Глава десета

	Когато се прибра у дома, в „Съмит Плаза“, Една му каза, че са го търсили по телефона. Беше Сам Гудман и на бележката пишеше „Важно“. Сам искаше да се срещнат за обяд на другия ден. За място на срещата предлагаше Залата на залеза в мотела на „Холидей Ин“ на магистралата за Сан Диего. Ако Питър има друго предложение, да се обади на секретарката му и да остави бележка. В противен случай Сам ще го чака в мотела.
	Когато Питър влезе в ресторанта на следващия ден, Сам вече го чакаше на масата. След като си поръчаха по нещо за пиене, Сам пристъпи направо към въпроса.
	— Много мислих за твоя случай, Пит. Опитал си всички известни начини, но нито един от тях не ти е помогнал. Струва ми се, че има и друг начин.
	— Какъв?
	— Чувал ли си за д-р Хол Бентли?
	Името му звучеше познато — виждал го беше по вестниците, но не можеше да се сети в каква връзка. Той поклати глава.
	— Бентли е един от водещите парапсихолози в страната. По-рано работеше в Бъркли, но се отдели и откри собствена частна практика и изследвания. Няма представител в Лос Анджелис, а освен това скоро се върна от изследвания в Европа. Той е специалист по пси-явленията.
	— Пси-явленията ли?
	— Това означава психически явления. Хората като Бентли, като Райн в лабораториите в „Дюк“ и като Йън Стивънсън от университета във Вирджиния се занимават с изследвания на човешкия мозък, но по начин, различен от общоприетите. Занимават се с всичко онова, което не може да бъде обяснено с общоприетите методики и не се поддава на изразяване чрез известните психически закони. Това са области като ясновидството, телепатията, хипнозата, екстрасензорните възприятия, психокинезата и телекинезата. Така наречените окултни науки. Но парапсихолозите от рода на Бентли са сериозни учени и колегите им високо ги ценят.
	— Много интересно — отбеляза Питър. — Но как би могъл да ми помогне?
	— Той е специалист по хипноза. Нали искаш да се отървеш от виденията, които те тормозят насън. Може да успее да ти помогне.
	Питър погледна изпитателно Сам.
	— Вярваш ли, че наистина е възможно?
	— Защо не? Чрез хипноза хората са се освобождавали от всевъзможни досадни проблеми. Може и на теб да ти помогне. Все едно, струва си да опиташ.
	Питър се замисли за миг, после сви рамене.
	— Защо не? Опитал съм всичко друго.
	— Точно така. Ще уредя да се срещнеш с Бентли. Не ми е много близък приятел, но все пак се познаваме. Той е страшно зает и не съм сигурен, че приема нови пациенти, но ми е пращал пациенти за Лабораторията по съня и ми е задължен. Няма да му обяснявам за какво става дума — ти сам ще отидеш и ще му разкажеш всичко. Какво ще кажеш?
	— Добре.
	— Между другото, той е написал статия, която може да ти се стори интересна. Ще я намериш в списание „Парапсихология“, броя от миналия месец. — По устните на Сам Гудман заигра лека усмивка. — Заглавието е „По въпросите на прераждането“. Както виждаш, интересува се от този проблем.
	— Ако се съди по заглавието на статията, той вярва в него.
	— Не точно. Просто твърди, че човек не бива да си затваря очите пред фактите. Той приема някои предположения и след това — всъщност най-добре е сам да я прочетеш. Във всеки случай с последните си твърдения отблъсна много от колегите си, главно по-закостенелите умове. Въпреки безспорните му успехи някои го наричат шарлатанин. В действителност обаче просто не желаят да си отворят очите. Страх ги е.


	Той намери списанието в библиотеката и прочете статията.
	Имаше встъпление, в което авторът описваше собствената си реакция на тази тема — съвсем лично и субективно.
	„Изглежда невероятно — пишеше той — и безкрайно потискащо, че целият западен свят се е вкопчил в ужаса си от смъртта вместо в надеждата за живот. Аз не съм вярващ човек и досега никой не е успял да ми докаже, че Бог съществува. Но въпреки това не е за вярване, че човек просто се ражда, мъчи се и после умира. Превръща се обратно в пръст и пепел. Трудно ми е да повярвам, че това е всичко.
	Защото, ако е така, какъв е смисълът на този живот? Защо изобщо се раждаме? Нима само за да ядем, да спим, да изпразваме стомасите си и да правим любов, да обичаме и мразим ближния, да страдаме, да се порадваме на малкото удоволствия и после да умрем? Необходимо ли е животът ни да е толкова безнадежден, защото независимо как ще го изживее човек, той завършва със смърт?
	Казват, че като умреш, умираш и край. Но дали наистина е така?
	Лично аз не вярвам в това. Като мислещ човек съм убеден, че имаме по-висша цел, по-смислена и по-велика. Хората всякога са усещали по някакъв по-дълбок мистичен начин, че у тях има и още нещо, нещо по-висше, което няма нищо общо с логическото мислене.“
	Но всичко това, пишеше Бентли, било просто негово лично убеждение и нищо повече. Затова той щял да се спре по-нататък върху цялостната идея за прераждането по научен път, обективно и безпристрастно.
	Най-напред, казваше той, идеята за прераждането е по-стара и по-широко разпространена от всички други подобни теории. Тя е не по-малко правдоподобна, а дори и доста по-логична, отколкото която и да е от съществуващите религии. Днес хората, които вярват в прераждането, са над милиард. Повечето от тях са азиатци, но привържениците му стават все по-многобройни и на Запад. Идеята за прераждането не е просто утеха за малоумници; мнозина разумни и практични хора са били и днес са нейни страстни привърженици. Сред тях: Ганди, Бенджамин Франклин, Хенри Форд, Мейзфийлд, Робърт Браунинг, Шопенхауер, Ницше, Томас Хъксли, Волтер, Гьоте, Ибсен, Спиноза, Платон и Оливър Уендъл Холмс.
	„Професорите от нашите университети, учените считат окултните общества, така наречените неформални групи, за безсмислени, невъзможни, незрели, непоследователни, недоказуеми и мошенически. Така наречените неформални общества пък смятат традиционната наука за скована, безскрупулна, нетолерантна и високомерна. И двете страни са отчасти прави и отчасти не, но всяка има какво да се поучи от другата. Може би някой ден те ще обединят усилията си по един по-конструктивен начин. А ролята на катализатор в този процес може да изиграе теорията за прераждането.
	Според материалистите само онова, което може да се види и да се измери или по някакъв друг начин да бъде регистрирано от сетивата ни, е реално. Но този вид материализъм принадлежи на друга епоха. Всяко дете, което прави първите си стъпки в науката днес, знае, че никой никога не е виждал електрон. Той е само една хипотеза. Но приемаме, че съществува. Въпреки това повечето от моите колеги, специалисти по психология, не приемат идеята за съществуването на душата. Защо? Защото никой никога не я е виждал. Определението, което аз предлагам за «душа», е, че това е нещо живо, което напуска тялото в момента на смъртта и продължава съществуванието си някъде другаде.
	Всички, които се присмиват на тази идея, всъщност си затварят очите за съществуващите факти. За тях всичко това е в сферата на благопожеланията. Те наричат прераждането, нека си послужа със собствения им израз, «измъкване», отказ да се погледне бъдещето по разумен начин. Но нека разгледаме тази идея тъкмо по разумен начин. Общоприетият научен подход към всеки проблем е следният: правят се обосновани предположения и след това или се опровергават, или се потвърждават с помощта на логически методи. Можем да направим три предварителни предположения, отнасящи се до идеята за прераждането. Първото е, че смъртта настъпва веднъж и завинаги. Душата, ако изобщо съществува, умира с човека. Второто е, че човек има душа, но когато умре, душата отива в рая или в ада, в зависимост от това как е живял съответният индивид. И на трето място е идеята за прераждането. Душата е безсмъртна и просто се прехвърля от едно тяло в друго.“
	Що се отнася до първото предположение, казваше Бентли, никой не е успял да докаже, че когато човек умре, това е краят на всичко. Зная, че повечето хора са убедени в това, но не разполагат с факти, за да докажат тази теза. Относно второто ни предположение — никой не е успял да докаже, че душата отива в рая или в ада. Да разгледаме сега третото предположение, идеята за прераждането.
	„За целта е наложително да се спрем на някои явления. Те не могат да ни дадат реални доказателства, поне не такива от строго научен тип, но въпреки това са доста интригуващи. Те обхващат наблюдения и свидетелски показания, взети от реално съществуващи лица, както и явления, свързани с човешката памет, за които никой не може да даде задоволително обяснение.
	На първо място, това е явлението, наречено _дежа вю_*. Скептиците задават въпроса защо, ако ние наистина сме имали някакъв предишен живот, не си спомняме нищо от него. В действителност обаче мнозина от нас си спомнят. Почти няма човек, който да не е изпитвал чувството, че отивайки на място, където със сигурност кракът му не е стъпвал преди, той вече познава това място: някой хълм или път, село, някаква гледка? Хиляди са случаите, в които хора напълно нормални и интелигентни твърдят, че са имали _дежа вю_. Конвенционалната психиатрия дава много опростенческо обяснение на това явление — тя говори за «отварянето на фалшива вратичка в паметта». Но не предлага никакво обяснение за това откъде се е взела тази «фалшива вратичка».
	[* _Дежа вю_ в превод от френски означава «вече видяно». В психиатрията така наричат усещането, че нещо, което човек вижда за пръв път, вече го е виждал и преди. — Б.пр.]
	Съществува и друго явление — напълно универсално. Срещате съвършено непознат човек и от пръв поглед изпитвате чувство на любов или омраза, още преди да сте разменили и една дума с него. Не намирате никакво смислено обяснение. Да вземем случая, когато се срещат момче и момиче и моментално изпитват влечение един към друг, т.нар. «любов от пръв поглед». Как става това? Някои го отдават на някакво загадъчно химически обусловено привличане. Други твърдят, че въпросният непознат ви напомня лице, което в детството си сте свързвали с любов, омраза или страх. Последователите на култа към Водолея говорят за вибрации. Никой не може да даде задоволително обяснение. Възможно ли е чувството на любов или омраза да произтича от дълбоко погребан спомен от миналия ви живот? За мен това обяснение не е по-лошо от която и да е от другите теории, а може би дори и по-добро.“
	Най-потресаващи са явленията, свързани с прераждането, твърдеше Бентли, у децата.
	„Изследователите от цял свят са установили стотици случаи, в които деца дават сведения, че помнят неща от предишния си живот. Те твърдят, че всъщност представляват друг човек, възрастен човек, какъвто са били в предишния си живот. Описват места, където никога не са ходили. Обикновено това се отдава на детската склонност към фантазиране. Доказано е обаче от опитни и безпристрастни вещи лица, че хората и местата, посочени от тези деца, както и някои от разказаните от тях случки напълно отговарят на истината.“
	Тук авторът цитираше няколко известни случая на пренатална памет — случая с Шанти Деви; японското момче на име Кацугоро, първите сведения за което бе дал Лафкадио Хърн, последван от други. Споменаваше се и Стивънсън от университета във Вирджиния, където се занимавали с пренаталната памет у децата. Интерес представляваше фактът, че в Индия хората се отнасяли напълно сериозно към разказите на децата за това, че те представляват друга личност или че са живели на място, което е твърде отдалечено от селото, където живеят понастоящем. У нас, на Запад, когато децата споменават за такива неща, го считаме за детска измислица и или бива отхвърлено, или най-малкото не се поощрява. По този начин у децата се създава отрицателно отношение към пренаталните им спомени и в края на краищата започват да ги потискат, като след известно време ги изгубват напълно. Третата група явления, продължаваше Бентли, се отнася до така наречените деца-чудо — например Моцарт и Менделсон, които започнали да пишат симфонии от твърде ранна детска възраст; също и прочутият шахматист Самуел Решевски, който на петгодишна възраст играл с трима шампиони на Европа и до един ги победил. Мнозина се опитват да го обяснят с генетична наследственост, но не успяват да намерят неопровержими доказателства за това. Теорията за прераждането предлага далеч по-интересно обяснение.
	Възможно е децата-чудо да са придобили уменията на възрастни хора в миналия си живот и просто да са ги пренесли в настоящия. Във всеки случай тази хипотеза не е по-лоша от другите, дори изглежда по-добра.
	„И накрая — пишеше Бентли, — парапсихолозите като мен имат възможността да връщат хората в състояние на хипноза в миналото им — не просто до момента на ранното им детство или дори в бебешките им години, а далеч преди това, когато те си спомнят, или твърдят, че си спомнят, моменти от своя минал живот. Някои по време на хипнотичния сеанс за връщане в миналото започват да говорят на чужди езици, които са им съвършено непознати.
	За съжаление не разполагаме с документиран случай на прераждане. Причината е, че обектите се връщат назад във време, което е твърде отдалечено, за да могат техните твърдения да намерят историческо доказателство. Липсата на историческа документация се превръща в непреодолима пречка за намиране на крайно доказателство за или против теорията за прераждането…“


>	Глава единадесета

	Кабинетът на Бентли се намираше на булевард „Родео“. Неголям, но обзаведен с вкус. Парапсихологът го посрещна с усмивка и му посочи стола.
	— Седнете, д-р Прауд.
	Беше едър мъж на около петдесет години, със стоманеносива коса и пронизващ поглед изпод дебелите вежди. Според Питър той повече приличаше на треньор по футбол, отколкото на специалист по психология.
	Бентли му подаде сребърната си табакера:
	— Цигара?
	— Не, благодаря.
	— Сам Гудман беше много потаен по вашия въпрос. Спомена ми само, че сте имали интересни психопреживявания и че те здравата са ви разтревожили. Каза, че били направо фантастични, уникални. А Сам не си служи често със суперлативи — той се усмихна, — така че аз веднага се хванах.
	— Страшно съм разтревожен, д-р Бентли. Честно казано, ужасно се страхувам.
	— Бихте ли ми разказали за какво става дума?
	— Просто не знам откъде да започна.
	— Да започнем отначало. Разкажете ми нещо за себе си. Кой сте, с какво се занимавате, кои са родителите ви. След това ми кажете какво ви тревожи. Разкажете ми всичко, както се е случило, без да пропускате нищо.
	Питър погледна часовника си.
	— Това ще отнеме доста време.
	— Спокойно. Време имаме достатъчно. А аз обичам да слушам — той посочи малкия магнетофон на бюрото. — Имате ли нещо против да го включа?
	— Не.
	— Добре, някои хора се притесняват. Но предпочитам да разполагам със запис. — Вдигна микрофона и каза: „Пети февруари, 1974. Първи разговор с Питър Прауд. Препоръчан от д-р Сам Гудман.“ — После Бентли се облегна назад и направи знак на Питър да започва.
	През всичкото време парапсихологът остана неподвижен и не отмести погледа си от Питър. Когато Питър заговори за поредицата от сънища, Бентли придоби особено заинтригуван вид. Питър му разказа абсолютно всичко, пропусна само посещението си у Върна Бърд, защото се чувстваше неловко. Боеше се, че Бентли ще го вземе за малоумен. Когато свърши, Бентли продължи да го гледа.
	— Да, мога да кажа само, че сте доста рядка птица.
	— Така ли?
	— Чувал съм мнозина да говорят за минали прераждания. Един бил спътник на Одисей, друг бил овчар и говорил с Исус Христос в Галилея, трети се бил с галите под ръководството на Цезар. Но вие сте първият в този кабинет, който твърди, че пренаталните му спомени са съвсем скорошни. — След кратка пауза: — Сигурен ли сте, че нищо в сънищата ви не се променя? Че няма нови неща?
	— Да.
	— Много интересно. Дори бих казал, направо фантастично. Сам Гудман е прав.
	— Въпросът е дали ще можете да ми помогнете.
	— Не зная. Все още се опитвам да осмисля това, което ми разказахте.
	— Бих направил всичко, само да разбера какво ми е. Поне някаква идея…
	— Мога да кажа следното. Щом специалисти като Стауб не са успели да разберат, то аз не бих могъл да ви предложа нищо по-добро. Във всеки случай не според общоприетите начини. Преди да навляза надълго и нашироко в работата, с която се занимаваме — в областта на пси-явленията, трябва да ви кажа следното: имаме известни основания да смятаме, че колкото и да е ограничено полето на проучванията ни, постоянно повтарящите се сънища като вашите биха могли да бъдат сигурно доказателство за действителна пренатална памет. Фактът, че едни и същи подробности се повтарят дословно всеки път, подсилва допълнително тази теза. А това, че са толкова близки по време, ги прави още по-интересни. Разбира се, от ваша гледна точка те са мъчителни и обезсилващи както умствено, така и физически. След време биха могли сериозно да ви навредят. Следователно необходимо е да потърсим връзка с тях, ако е възможно, разбира се. Моето предложение, д-р Прауд, е да опитаме регресивна хипноза.
	— Регресивна хипноза ли?
	— Да. Макар и много рядко, ни се удава по време на хипнотичен транс да върнем хората до пренаталните им спомени. С други думи, да си спомнят случки от предишния си живот. Бих искал да опитаме това с вас. Ако успеем, ще отворим една много съществена вратичка.
	— Какво имате предвид?
	Бентли пое дълбоко въздух.
	— Д-р Прауд, във всеки от случаите, когато обектът е бил регресиран до пренатално състояние, „спомените“ му са били толкова назад във времето, че никой не би могъл да ги провери, за да намери доказателства за прераждането. Дори и знаменитата Брайди Мърфи говори за времена, които са толкова назад в миналото, че не могат да бъдат потвърдени. Твърди се, че се е родила през 1798 и е умряла през 1864. Споровете около нея все още продължават и едва ли скоро ще бъдат разрешени, защото няма начин да се установят фактите.
	Бентли помълча малко и продължи:
	— И изведнъж се появявате вие с вашите сензационни преживявания. Без помощта на регресивна хипноза вие успявате да видите насън фрагменти, в които се връщате едва няколко години назад. Всичките се развиват по едно и също време — ако съдим по Съня с автомобила, както го наричате вие, става дума за периода около четиридесетте. Да не забравяме, че това е само според вашата халюцинация. Което все още не означава, че наистина е така. Аз ще се въздържа да го приема за истина, поне не изцяло. Съществува възможността да сте видели тази кола на снимка, а защо не и в действителност, и тя да се е запечатала в паметта ви. В никой от сънищата ви не се появяват имена — имена на хора, градове или въобще нещо, за което да можем да се заловим и да докажем. Но ако все пак успеем да ви върнем назад до пренаталните ви спомени — слагам едно голямо _ако_, — тогава може би ще успеете да ни дадете нещо — името на града, в който сте живели, името си или по-точно името на мъжа, когото наричате X. Ако знаехте името на града например, бихте могли да отидете там. Да потърсите някакъв отговор. Ясно е, че ако той съществува в действителност, няма да е трудно да го откриете.
	— Господи — промълви Питър, — та това е… ужасно.
	— Да, зная — сухо отбеляза Бентли. — Планът е интересен, но не разчитайте на него. Чудеса отдавна вече не се случват, не очаквам да се случат и сега. Но ако сте съгласен, аз съм твърдо решен да опитаме. Ако не успеем с това, ще се опитаме да решим проблема ви с помощта на сугестивна хипноза. Това означава, че ще се опитам да прогоня халюцинациите ви по сугестивен път — както се прогонват зли духове, така да се каже. Е, какво ще кажете?
	— Друго май не ми остава.
	— Чудесно. Бихте ли дошли при мен утре сутринта в десет часа?
	Вратата се затвори и Хол Бентли се отпусна на стола, като притвори очи.
	Отначало разказът на Прауд предизвика у него недоверие, но след това го бе развълнувал дълбоко. Стараеше се да се покаже спокоен, да запази невъзмутимия си израз на професионално заинтригуван и нищо повече. Нямаше никакво желание пациентът да види дълбокото му вълнение; това можеше да го смути. Успешното провеждане на хипнотичния сеанс зависи изцяло от доверието, което пациентът храни към психотерапевта; в противен случай би било много трудно сеансът изобщо да се проведе. Освен това хипнотизираният субект е винаги много чувствителен към всичко, което го заобикаля, особено към емоционалното състояние на хипнотерапевта.
	Бентли отмени всичките си ангажименти за остатъка от деня. Същата нощ той не успя да заспи.


>	Глава дванадесета

	На следващата сутрин Бентли видя, че Питър е твърде стегнат и напрегнат.
	— Какво трябва да направя сега?
	— Най-напред трябва да се отпуснете.
	— Няма да е лесно. Твърде много залагам на това.
	— Мисълта за хипнозата ли ви притеснява?
	— Да, малко.
	— Няма защо да се безпокоите. Ако следвате инструкциите ми, ще видите, че преживяването дори ще ви достави удоволствие. А сега да започваме. Ако сте готов, разбира се…
	— Готов съм, доколкото ми е възможно.
	— Добре тогава, Пит — каза той, обръщайки се съвсем естествено на малко име към него. — Свали си обувките, отпусни си вратовръзката. Легни на кушетката и си сложи главата на възглавниците. Тялото ти трябва да бъде съвсем отпуснато. Дишай дълбоко…
	След това взе микрофона и заговори:
	— Днес е сряда сутрин, шести февруари 1974. Хипнозата ще извърши д-р Хол Бентли. Намираме се в кабинета ми на булевард „Родео“, Бевърли Хилс, Калифорния. Обект на хипнотичния сеанс е д-р Питър Прауд, двадесет и седем годишен, професор в Калифорнийския университет в Лос Анджелис. Пациентът никога не е бил подлаган на хипнотичен или регресиращ транс от мен.
	Изключи микрофона. Отиде до прозорците и спусна щорите. Върна се до бюрото и запали настолната лампа. После се разположи в един от фотьойлите, запали цигара и погледна към Питър.
	— Още ли се чувстваш напрегнат?
	— Да.
	— Успокой се. Просто се отпусни. Опитай се да изхвърлиш всичко от съзнанието си. Поемай си дълбоко въздух.
	Последва мълчание. Бентли седеше на стола си неподвижен като Буда и го наблюдаваше. На полицата с някакви ветроходни трофеи имаше часовник, който отмерваше отминаващите секунди. Питър усети, че мускулите му малко по малко се отпускат. Започна да му се доспива.
	Бентли бръкна в джоба си и извади плоско златно кръгче с големината на половиндоларова монета, закачено на златна верижка. Вдигна кръгчето към лампата и то заблестя.
	— Сега искам да направиш десет дълбоки вдишвания. Бавно, навътре — навън, навътре — навън. Дълбоко, дълбоко. Не отмествай поглед от кръгчето. Продължавай да го гледаш. Точно така. Отпусни се, отпусни се…
	Гласът му вдъхваше спокойствие. Той взе да върти кръгчето на верижката. Питър не откъсваше поглед от въртящия се диск. Образът на Бентли изчезна от погледа му също както и цялата стая. Не виждаше нищо друго освен блестящия златен кръг.
	— Затвори очи. Слушай гласа ми. Ще броя до десет. На десет ти вече ще си напълно отпуснат.
	Бентли започна бавно да брои. На Питър му се стори, че гласът лека-полека заглъхва. Сега идеше от много-много далеч.
	— Ръцете и краката ти натежават. Цялото ти тяло сякаш потъва надолу. Ти си сам. Чуваш гласа ми, но той идва отдалече. Отново ще преброя до десет. Когато стигна до десет, ти ще се понесеш далеч в пространството. Далеч от мястото, където се намираш сега. Това ще бъде хубаво място, но много далеч оттук. През цялото време ще чуваш гласа ми.
	Гласът на Бентли бавно преброи до десет. Той сякаш се бе отдалечил още повече, но се чуваше съвсем ясно. Този глас не принадлежеше на определена личност. Беше просто глас.
	— Ти чуваш всичко, което говоря. Слушай ме. Ти си свободен и се носиш надалеч. Сам си. Чувстваш се щастлив, отпуснат, няма никой с теб. Нямаш проблеми. Чуваш ли гласа ми?
	— Чувам.
	— Не можеш да отвориш очи. Опитай се да ги отвориш. — Гласът вдъхваше покой. Беше мил и решителен. Питър дори и не се опита да отвори очи. Нямаше желание за това.
	— Ти си заспал. Няма да се събудиш, преди аз да те събудя. Ще отговаряш на въпросите ми, без да се събуждаш. Разбираш ли?
	— Разбирам.
	Изведнъж далечният глас прозвуча почти в ухото му.
	— Добре, можеш да отвориш очи. Сега трябва да се събудиш.
	Отвори очи. Хол Бентли седеше на същия стол като преди и гледаше към Питър. Но сега той беше по риза. Пепелникът до него бе пълен с фасове.
	— Как се чувстваш?
	Питър се протегна. Чувстваше се чудесно отморен.
	— Прекрасно. Свърши ли?
	— Да.
	— Как беше?
	— Мога да кажа следното. Ти си идеален обект, поддаващ се чудесно поне на хипноза.
	— Но какво стана? Какво казах?
	Бентли не отговори веднага. Лицето му остана безизразно. Той отиде до прозореца и вдигна щорите. Слънчевата светлина нахлу вътре. Питър премига на блясъка. Продължаваше да лежи отпуснат на кушетката. Чувстваше се великолепно отпочинал, сякаш бе спал цяло денонощие.
	— Е, какво казах?
	— Може би ще е най-добре да чуеш записа. Там всичко е дословно.
	Бентли пусна магнетофона. Най-напред гласът на парапсихолога зададе на Питър няколко рутинни въпроса. За името му, адреса, възрастта. Какви интереси има извън преподавателската си работа. После изведнъж:
	— Сега, Пит, ти продължаваш да спиш. Спиш много дълбоко. Ние с теб ще се върнем назад. Ще отидем назад във времето. Назад и в пространството. Когато чуеш гласа ми отново, ти ще си на осем години. Ти ще си на осем години и ще можеш да отговаряш на въпросите ми. Ето сега ти си на осем години. Ходиш ли на училище?
	— Да.
	— В кое училище?
	— „Ларкин“.
	— Кой седи пред теб?
	— Едно момиче с черна коса.
	— Как се казва?
	— Елизабет.
	— Елизабет коя?
	— Роудс.
	— А кой седи до теб?
	— Едно момче.
	— Как се казва?
	— Ърни. Ърнест Харис.
	— Как се казва учителката?
	— Госпожица Елис.
	— Как изглежда?
	— Червенокоса, дебела, има брадавица на бузата.
	— Кой е любимият ти предмет?
	— Индианците.
	— Обичаш ли да учиш за индианците.
	— Да.
	Питър слушаше изумен — не само защото си бе спомнил всички тези отдавна забравени неща, а защото гласът му звучеше различно. Това бе гласът на осемгодишно момченце — писклив и малко несигурен. Той потрепери. Записът продължаваше.
	— А сега, Пит, кажи ми кога се научи да играеш тенис.
	— На седем години.
	— Връщаме се назад, Пит. Когато те заговоря отново, ти ще си с една година по-малък. Ще си на седем години. Разбра ли?
	— Да.
	— Ето сега си на седем години.
	— Да.
	— По какъв начин се учиш да играеш тенис?
	— Вземам уроци.
	— При кого ходиш на уроци?
	— При един треньор по тенис.
	— Как се казва той?
	— Коригън. Господин Коригън.
	— Добре ли се справяш?
	— Много добре.
	— Колко добре?
	— Треньорът се шашна. Не можеше да повярва, че играя толкова добре.
	— Каза ли нещо друго?
	— Каза, че било — ъ — една особена дума.
	— Каква дума?
	— Невероятно.
	— Искаш да кажеш, че той се учудва колко добре напредваш?
	— Да.
	— На кого каза той тази дума?
	— На баща ми.
	— Можеш ли да ни кажеш какво още каза на баща ти?
	— Каза му, че съм в страхотна форма. Попита го дали не съм се занимавал с тенис и по-рано.
	— И какво отговори баща ти?
	— Каза, че не съм; че ми е за пръв път.
	— И какво каза тогава господин Коригън?
	— Ами само поклати глава и рече онази дума — невероятно. Каза, че сигурно съм се родил с тенис ракета в ръката.
	— Така ли каза? Точно тези думи ли?
	— Да.
	Питър хвърли поглед към Бентли. Не можеше да си спомни този разговор. Дори Коригън помнеше съвсем смътно. Записът продължи:
	— Сега си на шест години. Разбираш ли? Сега си на шест години.
	— Да.
	— Помниш ли приятелите си?
	— Да.
	— Как се казват?
	— Джо Морис. Той има лунички и очите му са сини. Стийв Маркс. Той е тъмнокос и малко дебел. Оли Питърс. Той е най-голям и тича най-бързо от всички. Джими Дръмънд. Той е шотландец.
	— На какво играете?
	— На всичко.
	— А имаш ли си любима игра?
	— Да.
	— Коя е тя?
	— На индианци и каубои.
	— А къде играете на тази игра?
	— Ами наблизо до вкъщи. В парка с укрепленията. На улица „Виста“ номер трийсет и две.
	— А ти от кои си — от каубоите или от индианците?
	— Аз винаги съм от индианците.
	— Защо?
	— Защото ми харесва. Харесва ми да съм индианец. А пък всичките ми приятели искат да са каубои.
	— А ти от някое определено племе ли си?
	— Да.
	— Кое?
	— От племето на сенеките.
	— Че какво знаеш за сенеките?
	— Аз знам много за разните племена. Но когато играем на индианци, винаги съм от племето на сенеките.
	Питър слушаше, без да се помръдне. Господи, що за щуротия. От години беше забравил за тези деца. И игрите, които бяха играли заедно, и имената им. За нищо на света не би могъл да си ги спомни. Но ето че всичко това излизаше от неговата уста. При това с гласа на шестгодишно момченце.
	Записът продължаваше нататък.
	— Сега се отпусни и си почини малко. Известно време няма да ти задавам никакви въпроси, но искам ти сам да се върнеш назад. Ще се върнеш назад във времето и пространството. Ето сега си на пет години. На пет години си. Мисли за времето, когато си бил на пет години. Спомни си нещо от този период. Спомни си някоя случка от тогава… — Последва пауза и сетне: — Сега си на четири години. На четири години си. Спомни си нещо, което ти се е случило тогава. Няма нужда да ми го казваш, просто си спомни нещо. Сега се върни още по-назад. Назад, назад. Спомни си какъв си бил на три години. Ти си на три години сега. Какво виждаш, когато си на три години?
	Гласът беше почти бебешки.
	— Имам кученце.
	— Истинско кученце ли?
	— Не. То е играчка.
	— Как изглежда?
	— Черно е и има рунтава опашка. И червени очички. И бял нашийник.
	— Как се казва?
	— Блеки.
	— А ти къде си сега?
	— В колата с мама и татко. Аз държа Блеки и всички се возим в колата.
	— И какво става после?
	— Аз се навеждам през прозореца и Блеки пада навън на пътя. И тогава идва една друга кола и го прегазва.
	— А ти какво правиш?
	— Плача.
	— Сега си на две години. На две години си. Виж как изглеждаш на две години. Сега се върни още по-назад. Ти си на една годинка сега. На една годинка си. Помисли си малко за времето, когато си бил на една годинка. Така. Сега продължавай да се връщаш назад, още по-назад в съзнанието си. Върни се във времето на твоето раждане.
	Отговор нямаше. После отново гласът на Бентли:
	— Спомни си. Върни се в деня на твоето раждане. Какво усещаш?
	— Аз съм мъничък. Свит съм. На тъмно съм. Нищо не виждам…
	Внезапно Бентли изключи магнетофона и показа на Питър една снимка.
	— Направих я с полароида. Реших, че може би ще те заинтересува.
	Бентли явно беше вдигнал щорите, за да има достатъчно светлина за снимане. Виждаше се много ясно. Питър лежеше свит на канапето в ембрионална поза.
	Парапсихологът пусна отново магнетофона. Гласът на Бентли:
	— Чуваш ли нещо?
	— Чувам някакъв звук вътре в мен. Нещо тупти. Сърцето ми. Чувам и още някакъв звук. Същото туптене, само че отвън.
	— Сърцето на майка ти ли?
	— Да.
	— И какво после?
	Пискливото гласче внезапно се изпълни с безумен ужас:
	— Нещо ме стиска за главата. Нещо студено и твърдо. Стиска силно. Започва да ме тегли навън от тъмното топло място. Всичко ми причинява болка. Тъмното топло място е хубаво. Не искам да го напусна. Продължавам да се движа напред. Не мога да дишам. Излизам с главата напред. Нещо ме повдига и ме държи за краката. Цялото тяло ме боли. Започвам да плача. Нещо ме стяга около врата. Не мога да дишам. Сега нещото го махат…
	Питър слушаше в захлас. Спомни си един отдавна забравен разговор, който бе дочул като малък. Майка му разговаряше с нейна приятелка, обсъждаха нечия бременност и майка му разказваше как Питър се е родил с помощта на форцепс и едва не се задушил, защото пъпната връв се била усукала около врата му.
	Гласът на Бентли се намеси: все така тих и спокоен, без никакво напрежение или бързане.
	— Сега ще се върнеш още по-назад. Връщаш се назад. Все по-назад. Преди да дойдеш в тъмното топло място. Точно така, можеш да го направиш. Можеш да се върнеш назад, назад, още по-назад. Надникни в паметта си. Това е преди живота, който скоро ще започне. Върни се назад в предишния си живот, в друго време, на друго място. Спомни си нещо — нещо, което се е случило с теб. Ти можеш да ми разкажеш за това нещо. Спомни си. Много отдавна. Какво виждаш?
	Последва дълго мълчание. Изведнъж се чу глас:
	— Езеро. Виждам езеро.
	Питър едва не подскочи на стола си. Сега позна гласа на X. Промяната беше поразителна.
	— Ти на езерото ли си?
	— Да.
	— Как се казваш? — Не знам.
	— Помисли малко. Как се казваш?
	Пауза. После:
	— Не знам.
	Гласът на Бентли настояваше:
	— Опитай пак. Помисли си. Спомни си.
	— Не знам. Не знам — гласът на X звучеше троснато. — Не знам как се казвам.
	— Добре. Ти си на езерото.
	— Как се казва езерото?
	— Не знам.
	— Опитай се да си спомниш.
	— Не мога.
	— Добре. Сам ли си там? Или има някой с теб?
	— Има.
	— С кого си?
	— С Марша.
	— Коя Марша?
	— Не знам.
	— Как й е фамилното име?
	— Не знам.
	— Добре. Кажи ми какво правиш в момента.
	— Нощ е. Излизам от къщичката. Гол съм. Вятърът е студен. Треперя леко. Но после преставам да го усещам…
	— Продължавай…
	— Виждам луната. Почти пълна е. Чувствам се добре. Много добре. Отивам на кея. Там танцувам индиански боен танц…
	Оттук нататък гласът на X разказа цялата случка до най-малките подробности — точно така, както той, Питър Прауд, го бе видял в съня си, и после отново и отново. Всичко до самия ужасен край. Последваха няколко минути мълчание.
	Той се усещаше съвършено различен от X, отделна личност. Те бяха две различни лица. След момента на раждането се бе появил някакъв чужд човек. Познат, но въпреки това чужд.
	Гласът на Бентли се намеси:
	— Има ли още нещо? Можеш ли да се върнеш още по-назад?
	Пауза и после:
	— Виждам автомобил.
	— Да.
	— Аз го карам. Гюрукът е свален. До мен седи млада жена. Тя пее нещо.
	— Къде отивате с колата?
	— Не знам.
	— Как се казва жената до теб?
	— Не знам.
	— Как се казваш ти?
	— Не знам.
	— Добре. Върни се по-назад. Какво виждаш?
	Един след друг X разказа Съня с бебето, Съня за тениса, Съня в затвора, Сънят на кулата и всички останали до един, включително и Съня с дървото. В никой от тях той не можа да си спомни нито едно име, нито един полезен факт. Съня с дървото беше единственият му шанс.
	Гласът на Бентли звучеше все по-настоятелно:
	— Кажи ми какво виждаш сега.
	— Виждам едно дърво.
	— Добре. Къде е това дърво?
	— В някакъв парк. В покрайнините на града.
	— Как се казва паркът?
	— Не знам.
	— Как се казва градът?
	— Не знам.
	— Спомни си! — настояваше гласът на Бентли — Опитай се да си спомниш.
	— Не знам как се казва този град. Не знам.
	— Ти си бил там. Трябва да знаеш как се казва.
	— Не — гласът отново прозвуча троснато. — Не знам. Не знам.
	— Добре. Какво виждаш?
	— Себе си и едно момиче.
	— Марша ли?
	— Не. Друго момиче.
	— Как се казва то?
	— Не знам.
	— На колко години си сега?
	— Момче…
	— На колко години?
	— Не знам.
	— Какво правиш сега?
	— Изрязвам инициалите си — и нейните — в кората на дървото.
	— Какви са инициалите?
	— Не знам. Не мога да ги видя.
	— Опитай се да ги видиш.
	— Не мога, не мога да ги видя!
	След няколко минутна тишина Бентли изключи магнетофона.
	— Е, това е всичко. Нищо, което да можем да използваме като доказателство. Нищо ново. Нито имена, нито каквато и да било сигурна следа.
	— Защо не мога да си спомня нищо друго?
	— Не знам. — Парапсихологът извади ролката и шумно затвори капака на магнетофона. Явно беше разочарован. — Можем само да теоретизираме. Очевидно съпротивата ти е толкова дълбоко, че дори и под хипноза не ти дава да открехнеш тази врата. Иначе казано, не ти се иска да отвориш кутията на Пандора. Вероятно се боиш да навлезеш в тази страшна загадка, да се разкриеш сам пред себе си. Боиш се навярно, че няма да можеш да се справиш с всичко това, че може да загубиш разума си…
	Питър още не можеше да се опомни след онова, което чу на записа. Всичките имена, които си беше спомнил, чак до момента на раждането си. А след това — нищо. _„Ще ви кажа само толкова и нищо повече_ — искаше да каже X. — _Ако сам не пожелая да си спомня, вие нищо не можете да направите.“_
	— Ето какво — каза Бентли без особено въодушевление, — можем да опитаме отново. Може би ще успеем да те въведем в по-дълбоко състояние на хипноза…
	Но беше ясно, че Бентли не възлага големи надежди и на това.
	— Не ти се вярва обаче, че ще помогне, нали?
	— Щом държиш да ти кажа — не. — После добави въодушевено: — Но можем да опитаме един друг метод.
	— Какъв?
	— Електрошокове.
	— Шокова терапия ли?
	Бентли кимна с глава:
	— Съществува теория, според която прилагането на електрошок преди хипнотичния сеанс може да даде добри резултати, да даде временни изменения в схемата на паметта, така че пациентът проявява намалена съпротива. Ние, разбира се, ще проведем експеримента със съвсем слаб ток…
	— Какъв експеримент? Значи това не е правено с никого досега?
	Бентли се поколеба:
	— Правено е.
	— И с кого?
	— С шизофреници.
	Питър се облещи:
	— Аз, струва ми се, не съм шизо, Хол.
	— Не съм казал, че си — побърза да го прекъсне Бентли. — Просто това е още една възможност.
	— Не. Нямам желание да ставам опитно зайче. Нямам никакво намерение да си изпържа мозъка, за да доказвам каквото и да било.
	— Добре — отвърна Бентли. — Не те обвинявам. Извинявай, че те притесних. Да оставим това и да се опитаме да ликвидираме проблема ти по друг начин. Ще опитаме със сугестивна хипноза. Би ли дошъл утре сутринта по същото време?
	— Мислиш ли, че има някакъв шанс?
	— Не знам. В хипнотерапията е безсмислено да се правят прогнози. Имали сме не един успех с травми от рода на смущения в съня, амнезия и други подобни. Просто трябва да се опита.
	След като пациентът си отиде, Хол Бентли извади от шкафа едно шише и си наля пиене. Беше страшно уморен и потиснат.
	Господи, каза си той, какъв провал. За миг надеждите му се бяха вдигнали високо до небето, особено когато се увери, че пациентът му успя да навлезе най-напред в хипнотичен транс, а после и в регресия. За малко бе повярвал, че същия този ден Питър Прауд ще се превърне в живото доказателство на теорията за прераждането. Че в неговия кабинет се твори история, че ще потресе света. Шансовете бяха хиляди пъти по-големи от стъпването на човешки крак на Марс.
	Но пациентът му не даде никакъв резултат.
	Преследваше този призрак от години, но всеки път удряше на камък. Правеше теории, заключения, предположения, но нямаше нито едно сигурно доказателство. Вече бе загубил всякаква надежда, че ще успее да го намери. И ако някой вярваше в това, то той просто се мамеше.
	„Ако искаш, вярвай. Но по-добре не се опитвай да търсиш доказателства, докторе.“


	На следващата сутрин Бентли отново подложи Питър на хипнотичен сеанс. Когато Питър беше вече хипнотизиран, парапсихологът каза:
	— Ти сънуваш особени сънища. Все едни и същи сънища. Но в действителност те са халюцинации. Вредят ти. Това са кошмари, които вредят на съня ти, изсмукват силите ти. Трябва да се отървеш от тях. Трябва да ги забравиш. Стига толкова. Те вече не съществуват за теб…
	Като по чудо сънищата изчезнаха.
	Нощ след нощ той нямаше никакви сънища. Питър се събуждаше отпочинал и напълно освежен. Мъжът, когото наричаше X, явно бе умрял окончателно. Нямаше повече да броди по улиците на онзи загадъчен град, нито да кара огромния пакард, нито да брои пари в онази затворническа килия.
	След време отново започна да сънува. Но това бяха други сънища, каквито всички сънуват. Сънища, в които можеше да разпознае случки и личности от детството си. Сънища, в които главните герои бяха познати хора: баща му, майка му, приятелите му, Нора. Местата също му бяха познати.
	С течение на времето самите халюцинации се превърнаха в сън, в кошмарна поредица от отдавна забравени съновидения. От време на време поглеждаше тетрадката със сънищата. Сега те му се струваха интересни, но твърде отдалечени от него. Съдържанието им му изглеждаше твърде фантастично.
	Той отново възвърна предишния си образ. Трудеше се здраво, преподаваше, занимаваше се с изследванията си. Написа четири глави от книгата си. Хранеше се добре. Играеше дори повече тенис отпреди, играта и рефлексите му ставаха все по-добри. Струваше му се, че силите му са се удвоили. Чувстваше се прекрасно. В пълен покой.
	Отношенията му с Нора се оправиха. Той съзнаваше, че напоследък те бяха в критично състояние, на практика по едно време тя бе готова да го напусне. Той разбираше, че с него е станало трудно да се живее. Тя се опитваше да му помага, но изпитанието беше твърде голямо. Сексуалните им отношения не бяха по-добри. Но сега всичко си беше отново на мястото.
	От време на време дори говореха за брак, но някак съзнателно неопределено. Може би, казваха те, някой ден. Но и двамата разбираха, че едва ли ще стане скоро. Чувстваха се добре заедно както физически, така и интелектуално. Не че не бяха привързани един към друг, дори нещо повече, но беше ясно, че един ден всичко ще свърши с чувство на дълбоко съжаление и празнота от страна и на двамата. Междувременно обаче заедно не им беше зле.
	Една вечер съвсем неочаквано, изневиделица, без никакво предупреждение, безметежното му съществуване рухна.


>	Глава тринадесета

	Минали бяха близо два месеца от последната му среща с Хол Бентли. Случи се по време на пролетната ваканция. Лежеше проснат на дивана пред телевизора и зяпаше безучастно — свърши някакво предаване и започна следващото. Току-що започналото предаване беше документален филм, от онези, които програмите включват понякога, за да уверят Федералната комисия по средствата за масова информация, че работят само за интересите на обществеността и че са страшно заинтересовани от повишаването на културното равнище на американския народ. Ако се съди по заглавието, филмът беше посветен на „Менящото се лице на Америка“.
	Следобед беше изиграл три партии тенис и вече пиеше второто си мартини. Чувстваше се приятно уморен и малко сънен. Едва смогваше да задържи очите си отворени, докато зяпаше в екрана. Нора печеше пържоли в кухнята и се оплакваше за работата си. Слушаше я с половин ухо.
	— Тоя скапаняк, с когото работя, д-р Лорман, е станал съвсем невъзможен напоследък. Изглежда, има проблеми с жена си. Май го е напуснала. Във всеки случай си го изкарва на асистентите и особено на мен. Излиза, че едно нещо не мога да свърша като хората. И знаеш ли какво установих?
	— Какво?
	— Че е измамник, плагиат. Случайно разбрах, че е изровил някаква статия в едно невзрачно немско списание, после я е перифразирал малко и се кани да я представи като своя. Ще я публикува, без изобщо да спомене, че…
	На телевизионния екран се появи говорител, който беше стъпил върху огромна карта на Съединените щати на пода. Това е предаване, съобщи той със сериозен глас, за съвременна Америка. Онази Америка, в която ние с вас днес живеем. Онази Америка, която ние всички обичаме. Искаме да ви покажем как се е изменило лицето й, какъв път е извървяла, какво е положението й днес. Как се е изменило демографското й състояние, местното стопанство и други области от живота в нея през последните петдесет години.
	Питър пресуши мартинито си. Спеше му се неудържимо. Гласът на Нора се носеше от кухнята. Смътно я чуваше да казва, че й е писнало да бъде помощник-асистент, особено пък на недоволен идиот като Лорман. Станал бил съвсем непоносим. Не можело да продължава така, тя била кандидат на науките, а с нея се държали като с малко дете, заплатата й била жалко подаяние, а на всичкото отгоре трябвало и да плаща за обучението си. Не стигало това, ами оня надут пуяк, председателят на докторската комисия, бил отхвърлил темата й за дисертация. Заявил, че темата й не е достатъчно проблемна. И какво точно иска да каже с това?
	Гласът й заглъхваше все повече, докато стана просто неясен далечен ромон. Той зяпаше втренчено телевизионния екран, където бързо се сменяха разни снимки на градове и села. Зърнести снимки, направени очевидно много отдавна — този тип снимки сега наричаха „Американа“. Говорителят разказваше за североизточните области — по-точно Нова Англия. Преди много години, говореше той, това е бил процъфтяващ промишлен район. Тук, в тези градчета и села, е имало развити копринен, хартиен, бояджийски, текстилен и други отрасли на леката промишленост. Тук са живели сръчни занаятчии, предимно емигранти от Стария свят, а също така и местните янки. Но днес всичко е променено. Повечето от тези отрасли са замрели или са се преместили на юг, където има по-евтина работна ръка.
	Снимките се редяха една след друга, монтирани в определена последователност — малки и по-големи градове в годините около 1920, от щатите, простиращи се между Мейн и Кънектикът. Показваха главни улици, фабрики, жилищни квартали, паметници, площади и тям подобни неща, без да ги назовават по име.
	Внезапно той се стресна и се изправи. На телевизионния екран се мъдреше неговото градче.
	Нямаше никакво съмнение. Показаха снимка на главната улица, която му бе толкова добре позната — каменния железопътен мост над улицата, подножието му, извито като арка. После изглед от познатия площад. И кулата, съвършено копие на онази, която бе виждал безброй пъти в Съня с кулата.
	Всичко продължи съвсем кратко. Не казаха дори името на града, но той го видя — _неговият_ град.
	Втренчил поглед в телевизора, той не смееше да се помръдне. Говорителят вече разказваше за южните краища на страната. Други градове и села се редуваха на екрана. Изби го студена пот. Нададе нечовешки вик:
	— НОРА!
	Тя дотърча от кухнята силно разтревожена.
	— Какво има?
	Каза й какво бе видял. Говореше неясно, думите се изливаха от устата му като буен поток.
	— Пит, ти си се смахнал, Пит.
	— Казвам ти, с очите си го видях!
	— Не може да си видял такова нещо.
	— Кълна ти се, че го видях.
	— Добре, добре — отвърна тя, — просто така ти се е сторило, може би си го видял в мислите си.
	— Не.
	— Скъпи — опитваше се тя да го успокои, — такъв град не съществува. Във всеки случаи това не може да бъде градът от сънищата ти. Просто както си си лежал на дивана след няколкото коктейла, си позадрямал. Нали знаеш как се случва да се унесеш посред бял ден. Гледал си снимките на екрана и просто ти се е сторило, че познаваш някои от тях. Може би си имал халюцинации…
	Той я гледаше втренчено. Вече не беше толкова сигурен.
	— Така ли мислиш?
	— Не мисля, уверена съм.
	— Мога да се закълна, че го видях, Нора. Онази арка над улицата. И самата улица. Видях ги на екрана. Със собствените си очи. И онзи площад, и кулата…
	— Следващия път, скъпи — каза тя, — бъди по-внимателен с мартинито. Особено когато си толкова уморен. А сега защо не отидеш в банята да се измиеш. Пържолите са почти готови.
	Вечерта не можа да заспи. Въртеше се от една страна на друга и се опитваше да пресъздаде онези мигове пред телевизионния екран. Паметта му изневеряваше. Може пък наистина да е задрямал или просто да е видял нещо в полусънно състояние.
	Но в онзи момент беше толкова сигурен.
	Имаше само един начин да провери. Трябва да види филма още веднъж.


	Обади се в телевизията в Бърбанк. Имаха копие от филма, но било предадено на съхранение в хранилището. Нямали практиката да показват филмите на частни лица. Ако той обаче си направел труда да прати писмено искане, те щели да се погрижат да го предадат на съответната телевизионна програма. Иначе казано, беше попаднал на задънена улица.
	Питър опита друга тактика. Имаше неколцина приятели в телевизията. Един от тях познавал режисьора на онова предаване — някой си Пол Дейли. Дейли работел в Нюйоркската секция на онази телевизия. Режисьорът не можел да няма работно копие на филма и ако Питър пожелаел, приятелят му можел да се обади лично на Дейли.
	Питър се обади на Дейли в Ню Йорк, спомена името на своя приятел и разказа някаква дълга и объркана история за това как се опитвал да открие родния си град и му се сторило, че видял снимки от него във филма. Обясни между другото, че ще пътува на изток по някаква друга работа и би се радвал, ако успее да види филма. Дейли беше съгласен.
	Веднага след това той се обади на Хол Бентли. Парапсихологът го изслуша, без да каже нищо. Той му разкри всичко — разговора с телевизионната станция, реакцията на Нора.
	— Виж какво, Пит, може Нора да е права. Възможно е просто да ти се е сторило.
	— Мога да се закълна, че наистина го видях.
	— Сто процента ли си сигурен?
	— Не.
	— Значи може само ти да си мислиш, че си го видял.
	— Да. Но тогава бях напълно сигурен…
	— Виж какво. Възможно е и наистина да си го видял, в известен смисъл поне. Пил си, бил си уморен, почти заспал. Взираш се в екрана. Редуват се разни кадри — снимки от градове в Нова Англия. В съзнанието си имаш картини от твоя град, онзи, който се явява в сънищата ти. Той е много жив спомен. На теб ти се иска да го видиш — толкова ти се иска, че чак главата ти пуши. Така че той просто се проектира на екрана сред всички останали.
	— Добре. Разбирам какво искаш да кажеш.
	— Възможно е и друго, може наистина да си заспал и да си имал халюцинации. Също както преди.
	— Но откакто ти ме подложи на хипнотичните сеанси, те не са се появявали нито веднъж…
	— Никога не съм твърдял, че това ще има дълготраен резултат. Възможно е всеки момент да се върнат отново.
	— Но защо тъкмо в този момент? Защо халюцинациите ми ще се появят точно по време на това предаване?
	— Нямам представа, освен ако снимките, които си гледал, докато все още не си бил заспал, не са предизвикали процеса по някакъв начин.
	— И все пак това е необикновено съвпадение, нали така?
	— Мога да ти дам пример и за още по-необикновен случай — отвърна сухо Бентли. — Видял си насън някакъв град. И после, о, боже, чудо на чудесата, виждаш го и в телевизионно предаване.
	Те помълчаха известно време. После:
	— Хол?
	— Да?
	— Ако предположим, че не е никакво съвпадение. Ако допуснем, че е истина. Ако всичко е било предварително нагласено?
	— Нагласено ли? — учуди се Бентли. — Не разбирам за какво намекваш?
	— Не знам как по-точно да се изразя. Напълно съзнавам колко невероятно звучи, но това чувство ме преследва постоянно. Чувството, че някой или нещо се опитва да ми даде някакъв знак. Иначе защо изобщо ще ми се появяват тези халюцинации? И защо тъкмо на мен? И случайно ли беше, че бях включил точно тази програма и видях точно това предаване?
	— Още не е сигурно, че си видял точно тези неща.
	— Това може лесно да се провери.
	— Как?
	— Отивам в Ню Йорк. Отговорът е там, във филма. Или наистина съм видял нещо, или напротив.
	Бентли помълча малко. После каза замислено:
	— Пит, не искам да ме разбереш погрешно. Няма да те разубеждавам. Аз съм човек на науката. Работата ми е такава, че се налага да бъда скептичен, да се ровя и да търся начини да проверя дали историята отговаря на фактите или не. Но аз съм не само учен, а и човек. Твърдиш, че имаш чувството, че някой се опитва да ти съобщи нещо. Може и да е така. В края на краищата досега не съм се сблъсквал с нищо подобно на твоите халюцинации. Разговарял съм с хиляди пациенти, но никога не съм попадал на нещо, което поне малко да се доближава до твоя случай. Трябва да си пълен идиот, за да не признаеш, че наоколо ни стават неща, които никой не може да обясни. Фактът, че знанията ни са прекалено ограничени, за да ги обясним, все още не означава, че те не съществуват. Непрекъснато се разкриват нови хоризонти на човешкото познание. Ти си сънувал един град, а сега ето че си го видял и по телевизията. Възможно е наистина да си го видял — въпрос на чиста случайност. Което ми напомня казаното от Анатол Франс за случайността. Чувал ли си го?
	— Не.
	— „Случайност е псевдонимът, който Бог използва, когато не желае да се подпише със собственото си име.“ — Бентли помълча малко. После каза: — Кога заминаваш?
	— Утре сутринта.
	— Бих искал да направиш нещо. Още днес, преди да заминеш.
	— Какво?
	— Къде е онази тетрадка, в което си записал сънищата си?
	— Вкъщи. Защо?
	— Иди си вкъщи и я вземи веднага след като си тръгнеш оттук. Направи две ксерокопия. Едното изпрати на мен с препоръчана поща. Аз ще го получа и без да го отварям, ще го прибера в хранилището си заедно със записа, който направих по време на хипнотичния ни сеанс.
	— А другото копие?
	— Още днес преди да затворят банките, ще го вземеш и ще си поискаш сейф на твое име.
	— Аз и без това имам сейф в банката.
	— Знам, че имаш. Вземи си обаче друг в някоя друга банка. Остави в него второто копие. И повече не стъпвай там. Забрави за това, докато аз не ти кажа. Името ти и днешната дата ще бъдат записани на пропуска за хранилището в банката. Това ще бъде единственото ти регистрирано посещение, с което ще може да се докаже, че не си стъпвал повече там. — Той погледна часовника си. — Ще трябва да побързаш, ако искаш да успееш да свършиш всичко.
	— А защо трябва да го правя?
	— Мога да ти го обясня само с една дума: за доказателство. Ако стане нещо, ще ни бъде необходима абсолютно всяка дреболия.


	Вечерта съобщи на Нора, че заминава за Ню Йорк. Обясни й причината, докато си събираше багажа.
	— Ти си полудял — каза му тя.
	— Възможно е.
	— Не виждаш ли, че всичко това е лишено от всякаква логика.
	— Според мен не е.
	— А според мен да — ядоса се тя. — Нищо не си видял по телевизията. Ама абсолютно нищо. Само онова, което страшно ти се иска да видиш. Не си могъл да познаеш никакъв град. Във всеки случай не и града от сънищата ти. Това е чиста фантазия. Толкова ли не можеш да го разбереш?
	— Ще видим, когато отида там.
	— Послушай ме, Пит. Не отивай. Нали се чувстваше чудесно? Нямаше вече халюцинации. Беше напълно излекуван. Защо се навираш отново, за какво ти е да започваш старата история? Остави я, Пит. Недей да ходиш и да се ровиш там. Остани тук.
	— Не мога. Трябва да видя онзи филм.
	— Е, щом вече си решил, аз не мога да те разубедя.
	— Съжалявам, Нора.
	— Добре, добре — каза тя. — Опитах се, но и на мен ми дойде вече до гуша. Честно казано, ти ме плашиш, Пит. Струва ми се, че наистина започваш да обезумяваш. Тръгнал си по наклонената плоскост, а дори не искаш да го забележиш. Все едно, когато се върнеш, няма да ме завариш тук.


>	Глава четиринадесета

	Взе самолета в 8:45 и няколко минути преди пет часа вече бе на летище „Кенеди“. Взе си багажа и излезе на улицата. Беше студено и валеше силен дъжд. Забравил бе да си вземе шлифер и докато спре такси, затрепери от студ. Движението по магистралата „Ван Уик Експрес“ ставаше все по-натоварено. Влачиха се дълго. Градът отвън се виждаше едва-едва през сивата пелена. Дъждът биеше силно в прозорците на колата. Чувстваше се уморен и потиснат.
	Настани се в хотела и вечеря в стаята си. Не му се излизаше. Чуваше вятърът да вие и да свири в железобетонните каньони долу. Продължаваше да вали силно. Погледна навън през прозореца и градът му се стори враждебен, като град на чужда планета. Чувстваше се като чужденец, като човек, който не е на мястото си. Дори нещо повече. Чувстваше се като пълен глупак.
	_„Какво правя тук?“_
	Като последния идиот беше минал всичкия този път по дирите на една фантазия. Вече беше сигурен, че нищо не е видял, че е било халюцинация. Още с качването на самолета убеждението му бе започнало да расте. Ако полетът не беше директен, най-вероятно щеше да се върне обратно вкъщи. Дори и Бентли бе настроен скептично. А Нора направо го взе за луд. Беше я загубил. Когато стана на сутринта, тя вече беше готова и си събираше багажа. Молил я бе да не си тръгва, но тя беше неумолима и студена. Единственото, което му каза, бе, че ще се върне за останалите си неща по-късно през деня. След това излезе.
	Легна си по-потиснат от всякога.
	Тази нощ те се върнаха за пръв път от много седмици насам. Един след друг. Най-напред Сънят с дървото. После Сънят с кулата и Сънят с парите, Сънят за тениса и всички останали. Последен както винаги беше Сънят с езерото.


	Пол Дейли, режисьорът на „Менящото се лице на Америка“, беше млад човек. Посрещна Питър в кабинета си и го заведе в редакционната стая. Накара помощника си да зареди лентата и се обърна към Питър:
	— Аз ще го пусна и ще гледам през това прозорче тук. Ако застанеш на една-две стъпки зад мен, ще виждаш и ти какво става там. Щом се появи твоят град, кажи ми да спра. Ще го дам на стопкадър и ще можеш да го разгледаш по-добре. Става ли?
	Питър кимна. Почувства стягаща болка в гърдите. Обхвана го паника. _„Сигурно няма да се появи никакъв град“_ — помисли той. Такъв град никога не е имало. Нито в този филм, нито където и да било другаде. А щом няма такъв град, как ще каже на Дейли да спре машината? Къде да я спре? На кое място на филма? Това беше невъзможно. И него, Питър, ще го заловят на местопрестъплението. _„Сигурен бях, че градът е там. Съжалявам, че ви загубих времето, господин Дейли. Навярно само съм го сънувал.“_ Не би могъл да вини режисьора, ако го изхвърли с ритници навън.
	— Така. Да започваме.
	Дейли стъпи на педала. Чу се силен пърпорещ звук. Като надничаше в прозорчето иззад рамото на Дейли, Питър видя как най-напред се появи заглавието, после говорителят застана на огромната карта на Съединените щати, разстлана върху пода. Устните на говорителя се движеха, но от тях не излизаше никакъв звук. Питър бегло си спомняше за какво говори. Америка, която ние с вас толкова обичаме. Как се е променило лицето й, какъв път е извървяла, за да стигне до днешното си положение…
	— Монтажът от снимките наближава — каза Дейли. — Отваряй си добре очите.
	Внезапно на екрана се появиха и снимките, стари и зърнести. Градове от Нова Англия. Бълващи пушек фабрики. Главни улици. Гори. Планински вериги. Поля и реки. Ферми. Разни лица. Паркове и паметници. Бели църкви в колониален стил. Площади. Работници, излизащи от фабриките. Пешеходци, пресичащи улиците. Един град, после друг. После следващият.
	На Питър му се стори, че всичко това ще продължи безкрайно. Всеки момент щеше да започне поредицата за Юга и край. Край не само на поредицата снимки, но и на надеждата му. Трябваше да каже на Дейли, че…
	Най-неочаквано той го видя.
	— _Спри!_
	Дейли спря рязко машината и го попита:
	— Тази ли беше? Която току-що мина? Снимката с кулата ли?
	— Да.
	Едва успя да изрече думата с хриптящ глас. Дейли го изгледа с любопитство. По челото на Питър беше избила студена пот. Продължаваше да се взира през прозорчето, но града вече го нямаше и там се виждаше някакво друго място.
	— Врътнах го малко повече — обясни Дейли. — Ще върна филма и ще го спра на стопкадър.
	Той отново настъпи педала. Кадрите се завъртяха обратно. Дейли спря на стопкадър.
	_Неговият град._ Ето го. Истински. Снимката беше направена от кулата. В далечината се виждаше реката със S-образната си извивка. Непосредствено отдолу се виждаше площадът с познатите паметници и алейки, пейките с насядали по тях хора. Точно както го беше виждал толкова пъти в Съня с кулата.
	Дейли върна още няколко кадъра назад. Сега се виждаше главна улица с надземен железопътен мост, чиято каменна арка се извиваше над улицата. Можеше да го познае по всяко време. По улиците се движеха тълпи от хора. Облечени бяха в старомодни дрехи. Снимката вероятно беше направена през 20-те години. В сънищата си той ги беше видял през по-късен период, някъде през четиридесетте. Но това беше неговият град; нямаше никакво съмнение. Снимката на малкото екранче се размаза пред погледа му.
	— Май това е всичко — каза Дейли. — Няма повече.
	Повика помощник-режисьора, за да извади филма от машината. После погледна Питър.
	— Виждаш ми се много развълнуван — отбеляза той. — Толкова ли ти е мил този град?
	— Изглежда, наистина е така. Просто не мога да ти се отблагодаря.
	— Не се притеснявай. Радвам се, че можах да ти услужа.
	— Само ако можех да науча и името.
	— Може би ще успеем да го открием.
	— Наистина ли?
	— Това е парче от друг филм. Името може да е на филмовата ролка. Ела да слезем долу да видим.
	Качиха се в асансьора и се върнаха в кабинета на Дейли. Той извади една папка от каталога си, прехвърли няколко страници, после спря и се намръщи.
	— Няма нищо. Никакво име. Казано е само „Общ изглед през деня на град в Нова Англия“ и „Общ изглед през деня на главна улица в градче в Нова Англия“.
	— Ясно.
	— Почакай малко — спря го Дейли. — Да опитаме още нещо. Готовия филм купихме от една фирма на име „Апекс“. Може те да знаят нещо повече.
	Той им се обади и им каза заглавието на филма и датите, както и номерата на кадрите и ги попита дали имат някакви данни за въпросното място. Наложи се да почака, после попита:
	— Да, ясно. А кой е режисьорът? Или операторът? Имате ли представа кой е снимал филма?
	Послуша още малко, после затвори, погледна към Питър и поклати глава.
	— Градът не е отбелязан по име. Режисьорът и операторът на филма са известни, но и двамата са починали отдавна. Филмът е заснет през 1925.
	— Значи няма никакъв начин да се открие името на града.
	— Няма — отвърна Дейли, — няма никакъв начин.


	Върна се в хотела и си резервира билет за полета до Бостън. Събра си багажа и излезе от хотела. Взе такси до летище „Ла Гуардия“.
	В четири часа следобед беше в Бостън.
	На летището взе кола под наем, купи си подробна пътна карта на щата Масачузетс, а също и на цяла Нова Англия.
	Регистрира се в един мотел наблизо. Слънцето вече беше залязло — твърде късно бе да започва отсега. Ще използва нощта да поспи малко, а на сутринта рано-рано ще потегли по магистралата.
	След вечеря се зае да проучва пътната карта на Масачузетс. Думата „пуритан“ непрестанно се появяваше в халюцинациите му. Напомняше му някакъв символ или ключ, специален знак. Специално беше се ровил в литературата за пуританите.
	Основали колонията си в Масачузетс около 1640. Построили обществените си домове и църкви, частните си домове, мелниците, дърворезниците и ковачниците си. Установили една сурова власт, според която не пропускали да четат Библията, провеждали редовно сбирките си, наказвали пияниците на позорния стълб на площада, където по-късно палели на клади вещиците. Масачузетс беше тяхната крепост, въпреки че по-късно се разпрострели и в другите части на Нова Англия.
	Следователно Масачузетс беше най-подходящото за него място. Но ако не успее да го открие там, това няма да сложи край на издирването му. Ако се наложи, той щеше да претърси всичките скапани градчета и села в цяла Нова Англия. Районът не беше никак малък и това може би щеше да му отнеме не един ден, а цели седмици. Но той беше сигурен, че е там някъде и ще го познае, щом го види.
	Ако изобщо го открие.


>	Глава петнадесета

	Рано сутринта пое по магистралата. Изучавайки картата, той си беше набелязал план за действие. Най-напред ще обиколи градовете, които ограждаха Бостън околовръст. После ще кара ту на север, ту на юг, като постепенно се придвижва на запад към Кънектикътската равнина и околните щати.
	Най-важната особеност, за която трябваше да внимава, беше кулата. Разбира се, и онзи извит железопътен мост над главната улица.
	Мина през Медфорд, Малдън, Уобърн и Мелроуз. После през Лин, Уейкфийлд, Пийбъди, Салем, Бевърли и Данвърс. Избягваше да кара по големите магистрали, използваше само задръстените второстепенни пътища, които свързваха съседните градчета. Само така, минавайки по главните улици на съответните селища, би могъл да разпознае онова, което търсеше.
	Последваха на север Мидълтън, Нюберипорт и Еймсбъри. Започна да се отдалечава от крайбрежието в западна посока — Хавърхил, Метуен и Лорънс. На юг, обратно към Бостън, през Рединг, Бърлингтън и Бедфорд.
	Не срещна нищо, което поне малко да прилича на неговия град. Безчет бяха железопътните мостове над главни улици, но нито един не беше с формата и цвета, който търсеше. Видя и няколко кули, но никоя не приличаше на неговата. Само надписите бяха навсякъде: мотел „Пуритан“, ресторант „Пуритан“, бръснарница „Пуритан“, магазин „Пуритан“.
	Тръгна на юг от Бостън. Куинси, Брейнтри, Уеймут, Броктън, Тонтън, Ню Бедфорд и Фол Ривър; заобиколи Кейп Код. От сънищата си знаеше, че неговият град не е на морския бряг. Имаше усещането, че е някъде по-навътре в сушата. Атълбъро, Норуд, Фреймингъм, Марлбъро, Шрусбъри и Устър.
	Нощем спеше само по няколко часа. Рядко спираше да яде. Някой хамбургер, после минаваше през града, оглеждаше наоколо и се отправяше към следващия. Не спираше с часове. Само на безбройните червени светофари. Шосетата се мержелееха пред погледа му, белите осеви линии подскачаха. На смрачаване го поглъщаше умората. Караше като робот, само по инстинкт. Спеше изтощен в разни хотели и мотели, а призори се събуждаше и продължаваше търсенето.
	Лиоминстър, Фичбърг, Гарднър, Грийнфийлд и Нортъмтън.
	Накрая всичките му изглеждаха еднакви. Едни и същи бензиностанции, сладкарници, магазини, крайпътни будки и дюкянчета със сувенири. Същите търговски центрове, същото движение по улиците, същите зали за боулинг, същите игрища за голф, същите светофари и същите хора по тротоарите. Всички градчета си приличаха като две капки вода, само имената им бяха различни.
	Холиоук, Чикопи, Спрингфийлд, Уестфийлд…
	Започна да му се струва, че търсенето му е напълно безсмислено. Само малоумен можеше да продължава.
	Не бе срещнал нищо, което поне леко да наподобява неговия град. На филма пишеше „Градче в Нова Англия“. Това можеше да е навсякъде, защо точно Масачузетс? Може би Кънектикът или Роуд Айланд, Върмонт или Ню Хемпшир, дори Мейн. Можеше да търси със седмици и пак да не го открие. А не разполагаше с цели седмици. Оставаха му едва четири дни, преди да отлети обратно на запад.
	Съществуваше и по-неприятна възможност. Може би вече бе минал през града, без да го познае.
	Вярно, че имаше визуална представа от мястото. Господ му е свидетел, че картината се беше запечатала дълбоко в съзнанието му.
	Но той познаваше мястото такова, каквото е било през четиридесетте години. А сега бяха в седемдесетте. Кой го знае как изглежда то в момента, след цели тридесет и пет години, а може би и четиридесет — достатъчно, за да се промени изцяло обликът на един град. В този период се бяха появили много неща — следвоенният демографски взрив, разцвета на жилищното строителство, небостъргачите, огромните търговски центрове. Добре познатите забележителности се събаряха, улици се разширяваха, цели квартали биваха срутвани и презастроявани. Възможно бе да е минал оттам, без да разбере…
	На следващия ден той мина през курортните гористи и хълмисти местности в западната част на Масачузетс. Грейт Барингтън, Стокбридж, Питсфийлд, Северен Адъмс. Нищо познато.
	Следвайки знаците, стигна до главната масачузетска магистрала. Пропътувал беше целия щат надлъж и нашир, почти не беше ял и спал. Колко ли пъти си беше казвал — не е този, но може да е следващият. Или по-следващият. Или още по-следващият.
	Сега вече не го беше грижа. Някой ден може да се върне, да поразгледа отново, да види и останалата част на Нова Англия. Но без да бърза, бавно и спокойно. А може и никога повече да не се върне. Какъв смисъл има? За какво? _„Не събуждайте спящите кошмари.“_
	При все това знаеше, че не би могъл да го направи. Любопитството му няма да го остави на мира. Този път не успя. Но той знаеше със сигурност, че градът е там някъде.
	Беше горещ пролетен ден. Нажежената магистрала се изнизваше под колелата — безкрайна лента бял бетон. Лентата на пътя се размотаваше с постоянната скорост от седемдесет мили в час.
	Звукът на мотора и свиренето на гумите го хипнотизираха и унасяха. С мъка държеше очите си отворени. Надясно от пътя се мяркаха огромните зелени знаци и звучно отминаваха, ярките им бели букви светеха в нажежената до бяло горещина. Оставаха му още стотина мили до Бостън. В самолета щеше да си отспи.
	Отляво се появи широка река. Преди не беше идвал в този район, но знаеше, че това е реката Кънектикът. Излежаваше се мързеливо като дебела сивкава змия, задрямала сред омарата, лъскавата й кожа се гънеше и проблясваше на слънцето. На отвъдния бряг имаше някакъв град.
	Внезапно сънят го напусна.
	Погледът му застина върху реката. Тук, от високото, се виждаше своеобразната извивка като обърнато 8. А отвъд нея се простираше градът.
	Приличаше на всички останали градове, които беше разгледал. И все пак се различаваше. Имаше нещо в него, нещо в контурите му, в начина, по който беше построен. В хълмовете, които се издигаха зад града. Малко по-долу над реката минаваха три моста. Единият беше автомобилен надлез, бял на цвят. Другият беше висящ железен железопътен мост. Третият беше стара стоманена конструкция с боядисани в червено подпорни колони.
	В сънищата му в далечината се виждаше река със същата обърната 8-образна форма. Но това не беше толкова рядко явление — реката вероятно правеше множество подобни извивки, докато се вие надолу към океана. По-точно тази 8-образна извивка беше непосредствено до града.
	В сънищата му мостовете бяха два, не три. Но белият автомобилен надлез изглеждаше сравнително нов. Струваше му се, че познава железния мост и другия, с червените подпори. Но възможно беше само да ги вписва като част от сънищата си.
	Потърси с поглед кулата, високата изящна четвъртита камбанария, извисяваща се над площада. Същата кула с панорамната площадка, където той стоеше в халюцинациите си и надничаше към изгледа на целия град и към площада отдолу.
	Но кула нямаше, а без нея градът не беше същият. И все пак, и все пак имаше нещо около това място. Видя огромната табела да профучава отдясно: Ривърсайд. Една миля.
	Ривърсайд. Името нищо не му говореше. Не извикваше никакви спомени. Най-обикновено име. Най-разумно би било, ако просто го подмине и продължи към Бостън. А оттам у дома.
	Въпреки това той намали скоростта и мина в дясната лента, за да излезе от магистралата. Главата му заповядваше едно, а ръцете му вършеха друго.
	Премина по големия бял мост и навлезе в града. Улица „Бридж“. Улица „Ривър“. Булевард „Колумб“. Имената на улиците не му говореха нищо. Мяркаха се най-обикновени бензиностанции, автомобилни гробища, обичайните тълпи по улиците, къщи, кафенета, магазини. Просто още един от онези градове.
	И все пак имаше нещо в този град. От време на време зърваше по някоя сграда, която му се струваше позната. Извивка на улица. Изгледът, който се откриваше оттук към реката и отсрещния бряг. Фабриките от другата страна на реката с комини, от които на кълбета излизаше пушек. Струваха му се едновременно познати и непознати. По-спокойно, рече си той. Не е това мястото. И не може да бъде. Просто много ти се иска да е то.
	Беше гладен. Реши да похапне нещо и тогава да тръгне обратно. Докато си паркираше колата на нещо, което трябва да беше главната улица, се сети, че парите му са се свършили. Налагаше се да осребри няколко пътнически чека. Точно отсреща през улицата имаше банка. Надписът гласеше: „Пуритански банков тръст“. Влезе вътре.
	И тогава Питър го видя: Котън Матер.
	Огромният пуритан стоеше на пиедестал в дъното на банката. Статуята беше много голяма, по-голяма от човешки ръст, може би около три метра висока. Изглеждаше точно така, както го виждаше в съня си. Тъмночервена туника, прихваната на кръста с кожен колан. Дълъг елек от тъмносива материя отгоре. Горна дреха и кожени панталони, подплатени отвътре с непромокаема материя. Висока широкопола островърха шапка. Голяма бяла ленена яка. Строго изражение на лицето. Безжизнен студен поглед.
	„Е, стари друже — каза си Питър, — ето те най-после. Най-сетне се срещнахме…“
	Запъти се навътре към статуята в дъното на помещението. Стъпките му отекваха по пода. Едва долавяше, че наоколо му в банката хората си вършеха работата — редяха се на опашки за завършване на сделките си, касиерите седяха зад стъклените прегради, чуваше се жуженето и бръмченето на човешки гласове. Мястото, където Пуританът се извисяваше на пиедестала си, беше оградено с червени въжета. Питър вдигна глава към статуята. Пуританът стоеше надвесен над него, огромен и страховит. Също както в съня му. Студеният поглед се взираше враждебно в него.
	— Всичко наред ли е, господине?
	Питър се обърна. Един униформен служител от банковата охрана го гледаше с любопитство. Питър трепереше. Направи опит да се съвземе и накрая успя да се усмихне.
	— Гледам статуята. Никога не съм виждал такова нещо. Много е внушителна.
	Служителят също се усмихна.
	— И така може да се каже. Мнозина смятат, че е направо грозна. Директорите на банката се канеха да я махнат веднъж завинаги, но нали разбирате — хората са свикнали с нея. Знаете — традиция… Ако го махнат, току-виж някой решил, че старият Котън му липсва. Също като истински е, нали?
	— Да, точно така — погледна той служителя. — Така ли го наричате — Котън?
	— Да, господине. На името на Котън Матер. Навярно е някакъв прякор.
	— От колко време стои тук?
	— Ами той е нещо като символ на банката, нали разбирате. Тук е, откак е построена банката. Може да има четиридесет години. Ама едно ще ви кажа. Старият Котън само дето събира праха тука. Минат не минат пет години, и трябва да му слагаме нови дрехи.
	— Ясно. — Прииска му се да се обърне и да погледне отново статуята. Не се случва всеки ден да видиш наяве някой от сънищата си. Знаеше, че очите на Пуритана са стъклени, но въпреки това имаше странното усещане, че са живи и се взират право в него. Вече започваше да се съвзема след шока. Целият беше настръхнал и още трепереше. Служителят стоеше и го гледаше.
	— Къде мога да осребря пътнически чекове?
	— Ей там, господине. На ония гишета.
	Отиде до едно от гишетата. Не смееше да погледне назад.
	По челото му изби пот. Нямаше никакво съмнение — никъде другаде на този свят не би могла да се намери друга такава статуя. И ето че я бе открил. А може би тя го беше открила?
	„Значи ето къде съм живял, преди да умра. Няма никакво съмнение. Ривърсайд, Масачузетс.“
	Чиновникът зад стъклената преграда осребри чека на Питър.
	— Видях ви, че гледате оня ловец на вещици.
	— Да, вярно.
	Чиновникът се позасмя.
	— Всеки, който влезе, обикновено се зазяпва по него. Веднага хваща окото, нали така? Много го бива да привлича вниманието. — Усмивката му стана кисела. — Само че не знам дали ще ви хареса, ако тоя грозник ви зяпа в лицето всеки ден. Като мен например.
	Чиновникът поклати глава с отвращение.
	Питър излезе от банката и се озова на улицата. Влезе в колата и пое на север. Неизвестно откъде знаеше, че напред има завой, а след него голямо кръстовище. Вече не се съмняваше, че е бил тук преди. Някои сгради, по-старите, му се виждаха познати. Той зави, изчака на светофара и без никакво колебание сви по улицата вляво. На табелата пишеше „Улица «Стейт»“.
	Зави пак, този път надясно, и го видя — извития железопътен мост над улицата. Направен беше от сивкав гранит, а подпорите представляваха малки кулички в двата му края. Точно както го виждаше в съня си. Само че сега изглеждаше доста потъмнял.
	Мина под моста и отново без колебание зави по улицата вляво. Улица „Честнът“. Колко странно, каза си той. В сънищата си не можеше да си спомни нито едно име на улица. А сега, когато се намираше на това място, чудесно знаеше накъде да върви. Съвсем точно знаеше какво ще види, когато завие надясно по улица „Честнът“.
	Както и очакваше, там се показа площадът. Със същата зелена градинка, същите зелени пейки покрай диагоналната алея. На табелата пишеше „Площад «Корт»“.
	Кула обаче нямаше.
	Паркира колата и тръгна да се разходи по площада. На мястото, където трябваше да се издига кулата, сега имаше друга сграда, която изглеждаше новичка и в модерен стил. Функционална, цялата блестяща от стомана и стъкло. Това се оказа сградата на кметството. В нея се помещаваха Апелативният съд, Ривърсайдският полицейски участък, административните служби и Отделът по парковете и озеленяването.
	Първата му реакция беше страшно да се ядоса. Толкова се беше надявал да види кулата, тя беше един от най-ценните експонати в музея на спомените му. А те я бяха унищожили — сякаш бяха осквернили спомените му.
	На една пейка седеше възрастен човек и четеше вестник. Носеше очила с бифокални лупи и беше облечен много прилично. Питър се приближи.
	— Извинете, господине.
	Старецът остави вестника и го погледна със сълзящите си сини очи.
	— Тук, на това място, нямаше ли една кула преди години?
	— Имаше, разбира се. Наричаха я Кулата на кметството.
	— Кога са я съборили?
	— О, трябва да беше 1950, или 51-а.
	— Да, разбирам.
	— Някои я наричаха и иначе — Кампанилята, защото е била построена по някаква кула в Италия. Във Флоренция или Венеция — нещо такова. Виждаше се от много далече. Но беше твърде стара. Решиха, че не е съвсем безопасно да стои, и я събориха.
	— А нямаше ли нещо като панорамна тераса на върха й?
	— О, имаше, как да нямаше. Откриваше се страхотна гледка оттам. Помня, че водех внуците си да гледат. Според мен не беше никак хубаво, че я събориха. Толкова беше красива. Градът без нея нищо не струва. Ама какво да се прави? Разни глупаци само ходят и събарят хубавите сгради, за да строят тия грозотии. Правели го в името на прогреса. Недвижимите имоти били страшно скъпи! — Старецът презрително изсумтя. — Все същото — щом заиграе парата, никой не го е грижа за нищо.
	И той се зачете отново във вестника си. Питър намери една незаета пейка и седна. Прилоша му, виеше му се свят. Сърцето му биеше лудо. Добре, каза си той, да видим сега кое накъде е. Да видим какво ще стане, като си дойде всичко на мястото. Ето къде съм живял, преди да умра — Ривърсайд, Масачузетс.
	_Но кой съм бил аз тогава!_


>	Част втора

C>
	Не се ли роди човек отново, няма да види Царството Господне.
@	Исус Христос
C$
C>
	Бог създава живите същества и после ги праща обратно, отново и отново, докато накрая се върнат при него.
@	Коранът
C$
C>
	В края на краищата да се родиш два пъти не е по-чудно, отколкото да се родиш само веднъж. В природата няма друго освен възкресяване.
@	Волтер
C$
C>
	Смъртта е само сън и забрава. Ако смъртта не е прелюдия към друг живот, то междинният период е само жестока подигравка.
@	Ганди
C$
C>
	Ако азиатец ме помоли да му дам определение за Европа, бих се видял принуден да му отговоря тъй: „Това е онази част на света, която е обхваната от невероятната заблуда, че човекът е създаден от нищото. И че в деня на рождението си той за пръв път прекрачва прага на живота.“
@	Шопенхауер
C$
C>
	Моят съвет е: живей така, че да пожелаеш отново да оживееш — то е твой дълг. Понеже и тъй, и инак ще се родиш наново за живот!
@	Ницше
C$

>	Глава осемнадесета

	Нямаше никаква представа от колко време седи там.
	Не след дълго главата му спря да се върти. Зданията около площада се проясниха и дойдоха на фокус, като изрязани на фона на помръкващия небосвод. Излезе остър вятър, стана му студено. До ушите му полека-лека стигна шумът от уличното движение около площада. Старецът от съседната пейка си беше тръгнал. Вестникът му се подмяташе безстопанствено на пейката, а вятърът разлистваше страниците му. Уличният шум се бе усилил, чуваха се клаксони. Изглежда, това беше часът на най-натовареното движение. В краката му се бе настанило ято гълъби, които го гледаха с надежда.
	Въпросите с нова сила се върнаха и зачовъркаха мозъка му.
	Кой съм бил аз тогава? Как съм се казвал? Как ли съм дошъл да живея тук? Що за човек съм бил? И каква ли ми е била Марша? Жена? Любовница? Що за жена е била и тя? Убийца, вярно, но преди това? Защо е решила да прекъсне живота ми още толкова млад? Дали са разкрили убийството и са я осъдили? Възможно е. А може пък изобщо да не са разбрали, че ме е убила. Дали е умряла? Може, но по-вероятно е да е още жива. Сега сигурно е някъде около петдесетте. Може би дори още живее тук.
	И ако това е така, той ще я открие. Независимо какво ще му коства или колко време ще му отнеме, ще я открие.
	Може би точно в този момент, както си седеше на площада, убийцата му се разхождаше по улиците или пазаруваше в някой магазин, или пък караше някоя от колите, които минаваха наоколо. Може би те с Марша се бяха разминали по тротоара, когато излизаше от банката, докато е карал по улицата и край площада.
	Може би погледите им се бяха срещнали и разминали, без да се познаят. Тя, разбира се, не би могла да го познае — та той нямаше нищо общо с външния вид на предишното си прераждане, с вида на X. Тялото му беше съвършено друго, друго лице и друго име. Душата му беше същата, но душата не можеше да се види. Не може и да се опише. Душата няма лице, нито пръстите й имат отпечатъци. Освен това мъжът, когото тя познаваше, бе отдавна мъртъв. Нали самата тя го бе убила.
	Интересно дали той ще я познае. Едва ли. В края на краищата в сънищата му тя беше съвсем млада. Сега ще да е доста по-възрастна — поне с около тридесет години. Може би е погрозняла, надебеляла. Младежкият й образ може би изцяло е заличен от възрастта. Възможно бе да я срещне на улицата и да не я познае. При тази мисъл той потрепери.
	Чудно нещо. Започваше да се обърква кой точно е той. Понякога X му се струваше напълно отделна личност, друг път мислеше за X като за себе си. Зависи от гледната точка, каза си той. Ако вземем предвид само физическия облик, то тялото на X е умряло от години насам и лежи сред тинята и водораслите на дъното на онова езеро. А моето тяло, тялото на Питър Прауд, си е съвсем живо. Душата ни обаче е една и съща. В този смисъл ние сме един и същ човек. Може би това е единственият верен смисъл.
	Вятърът се усили още повече. Налагаше се да отседне някъде. Спомни си, че близо до брега на реката имаше хотел.
	Надигна се и тръгна през площада. Внезапно погледът му бе привлечен от един голям камък, чиято горна повърхност беше заравнена. Върху плоската му страна беше закована бронзова плоча. Той прочете надписа:
C>
	На това място се намираше кръчмата на Парсън, където Джордж Вашингтон отседнал на 30 юни 1775, докато яздел от Филаделфия към Кеймбридж, за да поеме командването на американските войски, а после и на 21 октомври 1789, когато с каретата си обикалял щатите на Нова Англия, вече като президент.
	ПОЛОЖЕНО ОТ ДРУЖЕСТВОТО „ПОСЛЕДОВАТЕЛИ НА ДЖОРДЖ ВАШИНГТОН — СИНОВЕ НА АМЕРИКАНСКАТА РЕВОЛЮЦИЯ“, 1914.
C$
	Отново прочете надписа на камъка. Джордж Вашингтон бил пил тук. Зачуди се дали Вашингтон не си живее днес, прероден в друго тяло. Съвсем възможно. Бащата на Отечеството ни вероятно е жив в нечие друго тяло, в някоя друга обител от плът, някъде по света. От литературата, която беше изчел, знаеше, че мнозина твърдяха, че са прероденият Джордж Вашингтон. Или Наполеон, или свети Йоан Кръстител, или Цезар. Повечето от тях, предположи той, се намираха в лудниците. Но тази мисъл вече не му се струваше никак смешна.
	Самият той представляваше живото доказателство, че няма нищо смешно в това.


	Хотелът се наричаше „Ривърсайд“.
	Питър си го спомняше смътно от един от сънищата си, макар че в халюцинациите му той беше доста по-нов. Сградата беше стара, може би бе построена преди около петдесет години и изглеждаше някак не на място сред новите магазини по главната улица. Имаше десетина етажа и бе изградена от потъмнял с времето гранит, който явно изобилстваше в околността. Под покрива и под корнизите имаше издълбани орнаменти и причудливи фигурки от замърсен мрамор.
	Влезе във фоайето и веднага разбра, че и преди е бил там. Всичко му беше смътно познато: зелените килими, палмите, тъмното махагоново гише за регистрация, тежките кожени мебели, вратите към ресторанта и другите зали, с витринки от многоцветно стъкло. Дори си спомни, че от вътрешната страна на вратата откъм столовата имаше голям дъбов стенен часовник с махало.
	Мястото не беше от най-оживените. Във фоайето нямаше почти никой. Хотелът едва се крепи на краката си, каза си той. Някой близък ден ще го съборят и на негово място ще построят още една от онези безлични високоетажни административни сгради, а защо не и нова банка.
	Особеното усещане, че той под формата на X често е посещавал това място, не го напускаше. През четиридесетте заведението сигурно е било доста модерно. Вероятно X неведнъж бе водил тук Марша на вечеря. Явно можеше да си го позволи — в сънищата му той имаше вид на заможен човек.
	На гишето за регистрация нямаше никой. Той удари звънеца. Показа се един белокос служител на около шейсет години с безизразна физиономия.
	— Заповядайте, господине.
	— Искам да наема стая.
	— За колко време, господине?
	— За около два дни.
	— Мисля, че ще можем да ви настаним. Разполагаме с една голяма стая горе в предната част и една по-малка отзад, за петнадесет долара.
	— Предната стая ми звучи по-добре.
	Написа името си в регистрационната карта. После се загледа във възрастния служител и запита:
	— От колко време работите тук?
	Той се стресна от неочаквания въпрос.
	— Защо се интересувате, господине?
	— От любопитство.
	— Ами, чакайте да помисля. Дойдох тук през 1940. Значи от преди трийсет и пет години.
	— Да, разбирам — Питър се огледа наоколо. — Тогава тук сигурно е кипял голям живот.
	— Да, господине. Точно тъй.
	Служителят бе работил тук достатъчно дълго, за да се е срещал с X. Навярно помнеше как е изглеждал X. Сигурно го е знаел дори по име — Марша също. Обхвана го непреодолимото желание да му каже: _„Вие сте ме познавали навремето, преди много години. Аз съм идвал във вашия хотел с една жена на име Марша. Но не знам как съм се казвал самият аз. Можете ли да ми кажете кой съм?“_
	Луд човек. Служителят щеше да го вземе за луд, при това съвсем основателно. За малко да се изтърве.
	Служителят позвъни за пиколо, без да откъсва поглед от него.


	Лежеше на леглото без капчица сила, още не можеше да се съвземе от шока.
	Пред очите му изникна споменът за ясновидката Върна Бърд, излегнала се на шезлонга в дългия си широк червен халат, застинала в състояние на транс. И Елва Карлсен, нейната секретарка, седнала изправено, със скръстени ръце — осъществявайки връзката със свръхестественото. „Тук има една душа.“ Да, виждам я. „Има и тяло, в което се е приютила душата.“ Виждам и тялото. „Виждаш ли други преди него?“ Виждам и другите. Различни тела, живели по различно време. По божия воля умират и се раждат, а душата преминава от едно тяло в следващото… А той самият слушаше като омагьосан, загледан през невъзможния олтар във Върна Бърд.
	Откакто посети дома на улица „Лоръл Кениън“, не знаеше какво да мисли за Върна Бърд. Дали беше застаряваща шарлатанка, която поддържаше известна суматоха срещу доста тлъсти хонорари? Дали пък наистина притежаваше дарбата да вижда в душите на хората, дарба, превъзхождаща всяка логика? Казала му беше, че се е прераждал много пъти в продължение на векове. Шалаф — хетския роб; японеца, отхвърлен от обществото, и тъй нататък. Но всичко това беше напълно безопасна област.
	Нима някой можеше да я обвини в лъжа? Как ще се докаже дали е права, или греши? Неслучайно беше се спряла само на онези прераждания, за които трудно можеше да се намери документиран факт, с който да се потвърди или докаже. Тя настояваше, че нищо не знае за X.
	И все пак не беше за пренебрегване, че всеки път животът му бе завършвал с удавяне. Дори и последното му прераждане. Но той бе премълчал за това пред Върна Бърд. Всичко това беше странно. И страшно.
	Спомни си и какво му бе казала тя по време на Духовно оздравителния сеанс — че ще стане пророк. Тогава той бе отхвърлил мисълта като чиста измислица, но сега, изправен пред всичко онова, което му се бе случило?
	Потрепери. Но това е лудост, каза си той. Смъртта не е краят, а само началото на всичко. В действителност никой не умира. Смъртта е просто един дълъг сън, от който човек в края на краищата неизменно се събужда. Човек не живее само един живот, а много.
	Тялото, разбира се, не е безсмъртно, то е само временна обвивка и подлежи на смяна. Плътта, с която се раждаме, се износва и непрестанно бива заменяна с нова. Новите тъкани заместват старите. В известен смисъл тялото се преражда дори през времето на един-единствен живот. То претърпява постоянно раждане и прераждане в материална форма. Спомни си, че беше чел за това как клетките в човешкото тяло се сменят изцяло всеки седем години. Когато си малко дете, живееш с едно тяло. После, вече юноша, ти си си пак ти, но тялото ти се е сменило напълно. Когато станеш вече възрастен човек, тялото ти е отново изцяло обновено. Всички тези тела обаче биват обитавани все от един и същи човек — от теб. А когато тялото остарее прекалено много и не може да функционира достатъчно добре, ти просто се отърваваш от него. Плътта изгнива и се превръща в прах и пепел.
	Но душата остава. Тя преминава от едно тяло, новородено, в друго и тъй нататък, следвайки божията воля. И така безкрай вървим по неизменния закон: _„Аз ще бъда утре или някой друг ден онова, което съм сторил днес. Днес съм онова, което съм сторил вчера — или пък някой друг ден преди това.“_
	И той, Питър Прауд, знаеше всички това, знаеше го със сигурност, както никой друг.
	Зачуди се какво ли би станало, ако излезе на улицата и тръгне да проповядва: _„Не се страхувайте да умрете, добри хора, защото ще оживеете отново.“_
	Представи си невярващите лица на хората, язвителния им смях, прозвищата, с които щяха да го нарекат: чудак, смахнат, куку, луд. В по-древни времена щеше да го сполети съдбата на всички останали пророци. Тълпата щеше да го разкъса или да го убие с камъни. Днес по-вероятно бе да извикат полиция, да го обявят за луд и да го поставят под запрещение.
	Все пак имаше на кого да го каже — Хол Бентли. Посегна към телефона, но се спря. Реши да поизчака още малко. За двата дена, с които разполагаше, преди да си тръгне оттук, ще понатрупа повече сведения. По-добре да разкаже на Бентли всичко наведнъж.
	Стана и отиде до прозореца. Нямаше луна и целият Ривърсайд блестеше от светлини. Виждаше движението по детелините на магистралата на другия бряг на реката, наподобяващи обсипани с блещукащи скъпоценни камъни змии; виждаше безбройните светлини на предградията в далечината. Замисли се за Марша — дали и тя не живее някъде там сред множеството светлинки?
	Шансовете бяха почти незначителни. Трийсет и пет години, плюс-минус две-три, беше много дълъг период от време. Човек можеше да умре или да се премести в друг град, или дори да изчезне. В действителност тя бе единствената следа, която можеше да го заведе до собствената му самоличност. Ако я намери, ще научи кой е всъщност.
	А това, каза си той, няма да е много лесно.
	Съблече се бавно и след известно време успя да заспи. Виденията нахлуха в съня му. Видя ги всичките с изключение на четири: Съня за града, Съня с кулата, Съня за Котън Матер и Съня в затворническата килия.


>	Глава седемнадесета

	На сутринта закуси в стаята си. Тъй като не знаеше откъде да започне, той се зарови в телефонния указател.
	За краткото време, което беше прекарал тук, разбра, че Ривърсайд е доста голям град, населението му трябва да беше около двеста хиляди души. В телефонния указател бяха включени не само жителите на Ривърсайд, но и на околните по-малки населени места.
	Започваше издирването си с три изходни предположения. Първо, че Марша не е била обвинена в убийство. Второ, че тя все още е жива. И трето, че продължава да живее в Ривърсайд. Зае се да провери всички жени на име Марша, които бяха записани в телефонния указател. Надяваше се, че някое от фамилните имена може да задвижи някой далечен спомен, да отвори някое скрито кътче на паметта му.
	Докато стигна до буквата Р, беше проверил двадесетина имена, започващи с Марша. Никое от фамилните имена не му говореше нищо. Освен това в Ривърсайд сигурно имаше още петдесет или дори сто Марши, които нямаше да може да открие, защото бяха регистрирани само под името на съпруга си. Той с отвращение захвърли указателя на леглото. Беше попаднал на задънена улица.
	Единственото разковниче си оставаше все пак Марша. Ако успееше да открие коя е, щеше да разбере и кой е бил той.
	Слезе долу. Възрастният служител дежуреше на гишето. Той се усмихна на Питър.
	— Добро утро, господине.
	— Добро утро.
	— С какво мога да ви бъда полезен?
	— Търся езеро някъде наблизо.
	— Да. Какво езеро?
	— Не си спомням името му. Като дете съм живял тук и помня само, че родителите ми имаха вила там.
	Служителят го изгледа изпитателно:
	— Ами тук наоколо има много езера…
	— Да, знам, но доколкото си спомням, близо до това езеро имаше голям хотел, наречен „Пуритан“. Може би „Пуритански дом“ или „Пуритански хан“, или нещо подобно…
	— О, сигурно говорите за езерото Нипмък.
	— Нипмък ли?
	— Да, господине, там имаше хотел „Пуритан“ на северния бряг на езерото. Но когато построиха новата магистрала преди около пет години и направиха околовръстното шосе, го събориха и построиха мотел.
	— Аха. И как мога да го намеря?
	— Сега — каза служителят — ще ви покажа на картата. — Той взе една папка от масата. — На двайсетина мили оттук е. Ако минете по магистралата „Майлс Морган“, ще стигнете за нула време.
	Нипмък. Името му се стори твърде познато. На езика на местното индианско племе думата означаваше „сладководно място за ловене на риба“. Племето на нипмъките беше едно от вътрешноконтиненталните индиански племена в централната част на Масачузетс. Те се присъединили към вражески настроените племена при избухването на войната с крал Филип и по-късно бяха избягали в Канада или на запад при мохиканите и другите племена от басейна на река Хъдсън. Нипмък — ето още нещо за книгата му, която все някой ден трябваше да довърши.
	Пое надолу по главната улица. Стрелките показваха, че на магистралата „Майлс Морган“ може да се излезе откъм другата страна на площад „Корт“. Мина покрай сградата на кметството и за малко спря до бордюра. Една табела от другата страна на сградата бе привлякла вниманието му: „Ривърсайдски полицейски участък“.
	Хрумна му, че отговорът на загадката може би се крие тук. Може би само част от отговора, а може и целият. Ако жената от сънищата му е била заловена и осъдена за убийство, те щяха да имат някакви сведения. Нищо че са минали трийсет и пет години.
	Тръгна да обикаля площада, търсейки място да паркира. Предното стъкло сякаш се бе замъглило — едва виждаше уличното движение отвън. Яката му бе мокра от пот. Беше толкова просто — да влезе и да попита.
	Замисли се — не беше чак толкова просто. Даже би могло да стане доста сложно. В главата му се разви сценарият на цялото събитие. Червенобузестият сержант на гишето ще го погледне и ще каже:
	— _Какво обичате, господине?_
	— _Чудя се дали бихте могли да ми дадете някои сведения, господин сержант._
	— _Какви сведения?_
	— _Става дума за убийство, извършено на езерото Нипмък някъде през четиридесетте години._
	Представи си как сините очи на сержанта го поглеждат с нарастващ интерес и той вече е нащрек:
	— _През четиридесетте, казвате?_
	— _Да._
	— _Но това е доста отдавна. Ще трябва да проверя. По какъв начин е извършено убийството?_
	— _Ами сигурно е приличало на нещастен случай. Но е било убийство. Жертвата е била намерена гола, бил е мъж. Сигурно е трябвало да се претърсва езерото за трупа или пък са го намерили вече изплувал…_
	— _Как се казва жертвата?_
	— _Не зная името му_
	— _Спомняте ли си името на убиеца?_
	— _Не, не го знам и него, но е била жена._
	— _Да, ясно, била е жена._
	— _Точно така._
	— _Значи знаете, че някаква жена е убила един гол мъж, но не знаете името й?_
	— _Казах ви, че не знам. Даже не съм сигурен дали полицията изобщо е разбрала нещо за нея, но ако се знае нещо, то сигурно е при вас._
	Не беше никак трудно да си представи с какъв поглед ще го изгледа дежурният полицай при тези му думи — щеше да си помисли, че насреща му стои побъркан. Но освен това той щеше да стане подозрителен.
	— _Как се казвате, господине?_
	— _Питър. Питър Прауд._
	— _Защо се интересувате от всичко това?_
	— _Ами просто така, интересувам се._
	— _Не отговаряте на въпроса ми, господин Прауд._
	— _Вижте какво, господин сержант, аз само исках да разбера…_
	— _Как точно е станало това убийство? Можете ли да ни съобщите подробностите около него?_
	— _Ами мъжът плувал на лунна светлина. Жената се приближава с лодката. Жената се казва Марша. Тя удря мъжа с веслото по главата два или три пъти. Той потъва…_
	— _А откъде знаете за това?_
	— _Ами сънувах го. Просто го видях насън._
	— _Да, разбирам. Видели сте го насън._
	— _Много съжалявам, че ви обезпокоих, господин сержант. Забравете, че…_
	— _Почакайте, господине. Не бързайте толкова. Може би ще е по-добре да попитаме началството…_
	Питър чак се сви от преживяното наум.
	— _Видях го насън, господин лейтенант. Истина е, всичко е станало точно така в действителност. Откъде знам ли? Ами нали тъкмо аз съм потърпевшият. Тоест в миналия си живот…_
	_Кажи го още веднъж, Прауд, и ще ти стане ясно колко ненормално звучи._
	Няколко неща биха могли да произтекат от това — или просто щяха да го изхвърлят оттам, или да го предадат в лудницата. От любопитство дори можеха да си направят труда да проверят в регистрите. И ако не намереха никакви сведения за убийство, извършено на езерото Нипмък през четиридесетте? Тогава щеше да стане ясно, че Марша се е измъкнала суха от водата. Но полицията може би щеше да се заинтересува от думите му независимо колко безумно звучаха, да се заинтересува дотолкова, че да възбуди следствие — срещу самия него. Кой всъщност му е казал? Откъде има тези сведения? Какъв интерес има да се рови в това?
	Късно сутринта тротоарите бяха пълни с хора, които влизаха и излизаха от магазините. Той се взираше в минувачите иззад прозореца на колата. Ставаше му вече навик да се взира в лицата и да ги сравнява с физиономиите от собствените си сънища. Особено физиономиите на жени на около петдесет години.
	Потегли към езерото. Отначало мислеше само да види доколко отговаря на видяното в халюцинациите му. Но сега разбираше, че там диренето му би могло да намери своя край. Може би при Нипмък ще открие себе си. Ако, разбира се, има късмет.
	Зави по магистралата и закова на шейсет мили в час.
	Вълнението му растеше. Колкото повече мислеше, толкова повече нарастваше увереността му, че отговорът се крие някъде край езерото.
	Беше хубав, ясен пролетен ден. На запад се виждаха изронените останки на преди величествено извисяващите се гористи планински върхове, на изток — хребетът на централните Масачузетски възвишения. В равнината между тях имаше дребни ферми, земята бе току-що изорана за посев, виждаха се тютюневи насаждения. Местността бе камениста. Спомни си за един отдавна забравен курс по геология, където бе научил, че този район е претърпял големи изменения през ледниковия период. Огромните ледникови езици си бяха проправяли път към океана — като гигантски тарани те са тласкали тонове канари и чакъл пред себе си, пръскайки каменни отломки навред, откъдето минат. На места се виждаха грамади ледникови наноси и дълги тесни чакълести хребети. Мярнаха му се две-три изоставени каменоломни, пълни с вода.
	Същото свръхестествено чувство го обзе — _„Бил съм тук и преди“_.
	Интересно дали под формата на X се е родил и е отраснал в района на Ривърсайд. Защо не? В съня му X бе почти на неговата сегашна възраст — двайсет и седем годишен. Следователно, ако е загинал през четиридесетте — според данните в съня, — трябва да е роден някъде между 1910 и 1920. Като малко момче сигурно се е катерил по ледниковите наноси и е тичал край чакълените насипи. Гмуркал се е в студените чисти вирове на бившите каменоломни, скачал е от надвисналите отгоре им канари, внимавал е да не си строши врата о някой скрит в тинята и водораслите издатък. Краката му са усещали заоблените речни камъчета, докато е газил из потоците и рекичките, слушал е грохота на водите, спускащи се от гранитните прорези по време на пролетното прииждане на реките в Нова Англия, загубил е сигурно не една кукичка за въдица по каменистото дъно.
	В унеса си неочаквано стигна до табелата. Едва успя да мерне надписа: „ИЗХОД 16: ЕЗЕРО НИПМЪК“. Натисна здраво спирачката. Гумите изсвириха. Някой ядосано натисна клаксон подире му.
	След няколко минути пристигна до езерото. Караше бавно по тесния двулентов асфалтов път, който се виеше покрай брега. Видя гладкото голо петно на планината — същото като в Съня с езерото. Мотелът се издигаше зад същата борова горичка на мястото на хотел „Пуритан“.
	Но все още не можеше да открие вилата. От Съня с езерото я познаваше съвсем ясно: външната скара, туристическата масичка, очертаната с варосани камъчета чакълеста пътечка, която водеше към мостика, и, разбира се, самия мостик. В спомените му мястото беше оградено с горички, от двете страни и по целия бряг на езерото бяха пръснати вилите. Уверен беше, че ще го познае от пръв поглед.
	Сега обаче не беше толкова сигурен. Брегът почти не се виждаше от вилите — плътно притиснати една до друга, почти без никакво пространство помежду им. През изминалите трийсет и пет години строителството се бе развихрило и тук. Тук-там дори имаше по две-три вили между пътя и водата. Почти всички имаха мостик като този от сънищата му. Виждаха му се еднакви, сякаш ги бе строил един и същ предприемач. Малки, спретнати къщички с табелки, на които пишеше: „Тук живеят Уилсънови.“, „Джордж и Мей“, „Фред и Алис“, „Чарли и Джоан“. Сега, през април, те, естествено, бяха необитаеми. Имаха поизоставен вид, малко занемарени и облъскани от зимата.
	Караше бавно. Никоя не напомняше неговата. Знаеше, че е разположена приблизително срещу хотела, следователно на южния бряг на езерото. Човек можеше да застане на стотици места на южния бряг и все да бъде с лице към отсрещния. Освен това той нямаше представа как изглежда вилата откъм пътя, а не можеше да обикаля всяка виличка на южния бряг. След три десетилетия вилата може би имаше нов мостик, нова пътечка, нови неща по двора. Може би старата постройка е съборена и на мястото й има нова. Въпреки че някои явно изпитваха нужда от по-добро стопанисване, повечето вили, изглежда, бяха построени доста скоро, преди около пет-десет години.
	Планът му се бе сторил много прост. Да намери вилата, после да открие кои са собствениците й. Те може би ще знаят кои са били собствениците през четиридесетте години и къде може да ги намери. Така ще открие своето име. Но очевидно това беше невъзможно.
	Той караше бавно по тясното шосе, което накрая го отведе до един обществен плаж. Оттук се откриваше изглед към цялото езеро. Паркира колата и отиде до една от дървените масички върху затревената площ непосредствено до пясъчната ивица. Седна на масичката и се загледа в езерото.
	Мястото беше толкова тихо, толкова празно и пусто. След месец-два Нипмък щеше да се съживи. Плажът щеше да се напълни с летовници, със смях и закачки, млади красавици щяха да се препичат на слънцето, деца да тичат наоколо, да пищят и да се плискат из водата. Езерото щеше да се покрие с лодки, чиито мотори ще нарушават покоя на природата. А на отвъдната страна на езерото и по планината голите дървета ще се покрият с пищната лятна зеленина.
	Но сега беше април и наоколо цареше тишина, а въздухът беше хладен. Случаен ветрец полъхваше и спираше, набраздявайки повърхността на езерото.
	Погледът му се спря на една точка в средата на езерото. „Ей там — каза си той — е мястото, където съм умрял.“
	Какво ли се е случило след това? Дали са го извадили? Дали са претърсвали езерото заради него? Или може би тялото му е изплувало на повърхността? Дали Марша е съобщила за смъртта му? Или са го обявили за безследно изчезнал? А може би се е заплел в растителността по дъното. Може би още лежеше на дъното с изгнила плът, изяден от рибите.
	Не можеше да откъсне поглед от онова място в езерото, където по негова преценка бе потънал. Внезапно слънцето се скри зад един облак и той разбра, че повече не може да остане на това място. Стана и бавно се запъти към колата.


	Спря в една бензиностанция на кръстовището на шосето, което водеше към езерото, и пътя, който свързваше езерото с магистралата.
	На табелата пишеше: „При Поп Джонсън“. Към бензиностанцията имаше и нещо като смесен магазин. Собственикът се подаде от магазина. Той беше на около шейсет и пет години и вървеше с бавна достолепна походка. Носеше мръсновата бейзболна шапка и дебела карирана риза.
	— Добър ден.
	— Добър ден.
	— Да я пълним ли?
	— Ако обичате.
	Собственикът включи помпата, вкара маркуча в резервоара и отиде да измие предното стъкло. Докато пръскаше стъклото със спрея за почистване, Питър изучаваше набръчканото му обветрено лице — дали той знаеше нещо?
	Ще трябва да измисли някаква история, за да го забаламоса, разбира се. Излезе от колата, отиде до автомата за безалкохолни напитки пред магазина и пусна необходимите монети. Кутията с кока-кола се изтърколи шумно отдолу. Отчупи отвора и отпи, обмисляйки как да подеме разговора. Собственикът на бензиностанцията изглеждаше простоват човечец — може и да му повярва. Той се приближи.
	— Бие ли сте Поп?
	— Да, аз съм.
	— От дълго време ли живеете при езерото?
	— Цял живот. Тук съм роден.
	— Чудя се, дали не бихте ми разказали туй-онуй?
	— Може и да мога.
	— Ами, виждате ли, аз съм писател. Пиша за разни загадъчни истории. В момента се занимавам с поредица от статии за прочути убийства в миналото тук, в Нова Англия. За един от бостънските вестници.
	Възрастният човек го изгледа.
	— Какво знаете вие. Убийства! Жена ми е пощуряла по тия неща. Не изпуска предаване по телевизията. Аз много-много не се интересувам от тия работи.
	— Казаха ми, че някъде тук, на езерото Нипмък, навремето станало някакво убийство, около което се вдигнал голям шум. Преди много време обаче, още през четиридесетте, ако не се лъжа. Казаха ми, че се вдигнала голяма врява. Само че онзи, който ми каза, не можа да си спомни името на пострадалия. Рекох си, дали пък вие не го знаете…
	Собственикът на бензиностанцията сви уста и се замисли.
	— Четиридесетте, а? — После воднистите му очи се оживиха. — Ами да. Сетих се. Сигурно става дума за убийството на Грейди.
	— На Грейди ли?
	— Да, един мъж на име Грейди. Имаше вила на езерото.
	— Така ли?
	— Намериха тялото му в езерото. Ужасна работа.
	Питър притаи дъх. Едва успя да изрече:
	— Какво е станало?
	— Ами никой не знае какво е станало. Така и не откриха кой го е направил. Обаче гърлото на Грейди било прерязано и бил намушкан поне на десетина места с нож. Казват, че бил някой маниак. Без никаква причина. Чарли всички го обичаха. Ама изкараха акъла на хората, които живееха наоколо, за сума ти време. Взеха да си заключват вратите нощем, не смееха да си покажат носа навън. Страх ги беше да не би оня маниак да се върне и да нападне още някой. Ама добре, че не се върна. Писаха по всички вестници. Не помня коя година беше точно, но можете да проверите.
	— Много благодаря. Непременно ще проверя. Това ли е единственото убийство наоколо?
	— Ами да, поне аз не знам друго. А пък ако е станало такова нещо, не може да не го разбера.
	Питър едва преглътна огорчението си.
	— Сигурно има и доста нещастни случаи.
	— Какви нещастни случаи? — опули се бензинджията.
	— Ами такива — удавници.
	— А, да. Доста хора са се удавили. Работата е в това, че пролетно време водата е страшно студена и на хората им се схващат на кой крак, на кой ръка. А пък колко са се обърнали с лодки и канута и са се заплели в дъното. По дъното тука има много гъста растителност. Такива ми ти работи. Ама вие май не търсите точно тия неща…
	— Не.
	Бензинджията погледна циферблата на помпата.
	— Четири долара и осемдесет и пет цента, господине.
	Плати, поблагодари му и потегли. Значи така, каза си той.
	Сладката, добричка Марша. Значи все пак се е измъкнала суха от водата.


	По пътя обратно към Ривърсайд го заваля дъжд. За няколко минути дъждът се превърна в плътна завеса.
	Оставаше му още една-единствена възможност. Днес бе събота. Трябваше да се върне в Лос Анджелис в понеделник. Последната част от семестъра започваше скоро, а той имаше много административни задачи преди самата учебна работа. Но преди да отлети за вкъщи след един ден, трябваше да опита и тази последна възможност. Вали не вали, но трябва да провери Съня с дървото. Не разчиташе да открие кой знае какво, но беше длъжен да опита.
	Слезе от магистралата, преди да стигне в самия Ривърсайд. Пое по доста натоварено четирилентово шосе. Караше обхванат отново от свръхестественото усещане, че и преди е шофирал по този път. Само че тогава колата беше пакард „Клипер“, а не понтиак под наем.
	Дъждът не спираше да се излива на потоци. Часовникът му показваше 2:30. Усети, че е гладен. Отби се в един от търговските центрове, паркира колата и изтича под дъжда до един голям магазин с щанд за закуски. Поръча хамбургер на една от сервитьорките, която носеше значка с името си — Джоан.
	— Неприятен ден, нали?
	— Само това да беше.
	— Джоан, чудя се дали не можете да ми помогнете. Опитвам се да открия един парк тук, в Ривърсайд.
	— Кой парк?
	— Не му зная името.
	— Не сте ли оттук?
	— Не.
	— Ами имаме три парка в града и ако не му знаете името, трудно ще го откриете — тя хвърли поглед към чашата от кафето му. — Искате ли още едно кафе, докато чакате?
	— Да, благодаря. Не му знам името, но имам известна представа от него — доста голямо място. Има и гробница.
	— Какво има?
	— Гробница с две статуи отгоре. Мъж и жена. Мъжът е прегърнал жената…
	— А, да. Сещам се, трябва да е гробницата на Банистър. Фредрик Банистър. Той подарил половината парк на града. Това е паркът Удланд. А фигурите са на самия него и жена му. Те са погребани там.
	— Паркът Удланд.
	— Точно така.
	Тя продължаваше да го гледа.
	— Щом знаете за гробницата и всичко останало, значи сте идвали и преди тук. А пък не знаете как се казва паркът.
	— Живял съм тук като дете. Помня гробницата, но бях забравил как се казва паркът.
	— Аха.
	— Как мога да стигна дотам?
	— Не е далече. Ако тръгнете надолу по централната улица и завиете след около половин миля по улица „Оук“, ще се озовете право там. — Тя се обърна, взе хамбургера му от шубера и сложи таблата пред него. — Искате ли горчица?
	— Да, благодаря.
	— Днес не е много за разходки из парка — отбеляза тя. — Ако имате намерение да ходите там, по-добре изчакайте до утре.
	— Да, така ще направя.
	Излапа набързо хамбургера си. На тръгване забеляза, че в магазина се продават евтини чадъри, и си купи един. Докато стигне до колата си, откри, че не му помага особено. Появил се беше силен вятър, който караше дъжда да бие почти хоризонтално. Измокри се целият, докато влезе в колата.
	В парка влезе от централния вход. Дъждът плющеше и образуваше малки локвички по тенискортовете от двете страни на пътя. Изливаше се толкова силно, че нищо не се виждаше. За момент почти се отказа от намеренията си и реши да се прибере в хотела. Може би щеше да свари да дойде в парка рано сутринта, преди да отиде на летището.
	Но после размисли. Така и така е дошъл. Знаеше, че ако сега се върне в хотела, няма да може да заспи. По-добре да свърши всичко наведнъж.
	Дърветата шумяха на вятъра. Гумите му разплискваха локвите по пътя. Мина покрай едно изкуствено езерце. Зад него се виждаше някаква постройка, която приличаше на зоологическа градина. Една стрелка сочеше наляво и гласеше: „Гробницата на семейство Банистър“.
	Подмина няколко бейзболни площадки и игрище за боулинг на открито. Гражданите на Ривърсайд, отбеляза той, бяха добре осигурени откъм места за отдих и развлечения. Продължи надолу по пътя, ограден с брястове и езерца с водни лилии. Накрая се появи и гробницата.
	Около двеста метра я деляха от пътя. Представляваше масивна конструкция, издигаща се на затревено възвишение. Двете статуи, мъжът и жената, стояха печално под дъжда. Тук-там фигурите бяха пострадали от времето, дъждовете и вятъра. На места имаше откъртени цели парченца и камъкът бе целият покрит с птичи изпражнения. Фигурите стояха леко приведени напред, сякаш за да устоят на вятъра. Косите на жената бяха отметнати назад. Каменното лице на мъжа бе извърнато към жената и поне доколкото по едно каменно лице може да се прочете обич, то по лицето на Фредрик Банистър се четеше точно това.
	А вътре, зад дебелите стени на гробницата, лежаха мъртви двамата, погребани в здравите си ковчези. Или поне всички така смятаха. Но той, Питър Прауд, не смяташе така.
	Може би те вече се бяха преродили в следващия си живот. Дали щяха да се срещнат отново като двама непознати? Дали отново щяха да се влюбят един в друг, както в миналия си живот?
	Той се съсредоточи върху спомена си от Съня с дървото.
	В този сън беше на около тринадесет или четиринадесет години. С него имаше момиче на приблизително същата възраст. В ръката си държеше нож и изрязваше инициалите — своите и на момичето — в кората на едно дърво. Кората беше много твърда, а той се стараеше да издълбае буквите колкото може по-навътре. Буквите обаче не можеше да разчете.
	Дървото трябваше да е на стотина метра от гробницата. Той спусна стъклото на колата и се вгледа навън. Дръпна се назад като опарен — в съня си бе видял само едно дърво, а сега наоколо имаше поне десет, всичките на стотина метра от гробницата. До едно бяха все стари дървета с набраздена от годините кора. Високите им голи клони потракваха на вятъра. Кората по стволовете им лъщеше от водата.
	Сега трябва да намери дървото. Ясно, че е някое от тези наоколо, но кое точно? Опита се да си спомни ъгъла, от който се виждаше мавзолеят в съня му. Безуспешно — не помнеше.
	Дори още по-лошо — като се замислеше сега, виждаше как трудностите се трупат пред него като пирамида. Когато е изрязвал инициалите, той (или X) е бил едва четиринадесетгодишен. Следователно това трябва да е станало преди около петдесет години. Напълно възможно бе кората да е надебеляла така, че да заличи изрязаните в нея букви. Няма начин да разбере оттук. Зависи колко дълбоко са били издълбани.
	Излезе от колата с отворен чадър. Вятърът свиреше наоколо, вкарваше дъжда под чадъра и мокреше тялото му. За няколко мига подгизна до кости. Чадърът се мъчеше да се отскубне от ръцете му, вятърът го издуваше като платно. Всеки момент щеше да се обърне. Реши, че няма нужда от него и го захвърли. Чадърът заподскача, въртейки се по земята; вятърът го подмяташе на подскоци.
	Избра наслуки едно от дърветата. Затича се към него, а дъждът го шибаше по лицето и се просмукваше навред. Тръгна да обикаля дървото, разглеждайки кората.
	Изтича до другото дърво. Пак нищо. И третото — нищо.
	Това е чисто безумие, каза си той. Безумие беше да стои тук под дъжда, да търчи напред-назад из парка като побъркан. Ако имаше поне капчица разум в главата, щеше да се е прибрал в хотела.
	Четвъртото дърво. Петото. Шестото — все нищо.
	Тогава се сети, че е сбъркал. „Глупак с глупак! Идиот. Идиот.“ Оглежда дърветата на височината на очите на възрастен човек, висок метър и осемдесет. А инициалите ги бе издълбало момче в пубертетна възраст. Следователно буквите трябваше да се търсят на около една педя по-надолу, ако изобщо можеше да ги види.
	Дъждът не спираше. Трябваше да се навежда до всяко от дърветата, за да види нещо по кората. И ги видя — инициалите.
	Виждаха се съвсем слабо — толкова слабо, че за малко да не ги забележи. Съвсем леко бяха вдълбани в кората. И точно както бе пресметнал — на около педя под нивото на очите му. Моментално ги позна — това бяха инициалите, които той бе издълбал преди близо половин век. Стоеше на дъжда и глупаво се взираше в тях. Дървото беше много старо. Било е старо още когато е изрязвал буквите в кората му. Очевидно ги беше издълбал достатъчно. Иначе новата кора щеше да ги е заличила напълно.
	Протегна ръка и проследи линиите на буквите с показалеца си. Инициалите бяха два:
	Дж. Ч. — Е. К.
	Редно беше неговите инициали като на момче да са отпред. Името на момчето винаги стои отпред; Стиви обича Сали. Том обича Илейн. Тони обича Роза.
	Значи това бяха неговите инициали Дж. Ч.
	X е равно на Дж. Ч.


>	Глава осемнадесета

	Щом стигна в хотела, веднага съблече мокрите дрехи и се потопи в горещата вана, където стоя цял час. След това поръча да му донесат две двойни уискита.
	Обади се на рецепцията и с радост установи, че може да използва директния полет до Калифорния, който излита от Брадли Фийлд, между Хартфорд и Спрингфийлд. Пътят дотам не бил дълъг и би могъл да остави взетия под наем понтиак на летището.
	Уискито го позатопли отвътре. Усети приятна топлина. От дълго време насам не се беше отпускал — сега за пръв път си позволи това удоволствие. Изпи и второто двойно уиски и си каза — ето откъде съм тръгнал, от Ривърсайд, Масачузетс. Не, грешка. Тръгвал съм от много места и вероятно някъде отдавна-отдавна, от памтивека. Когато Човекът с главно Ч се е появил. Може би за първи път съм се родил като неандерталец, преследвал съм мастодонти, ходил съм на лов с копие за диви прасета. Завличал съм любимата си за косите в смрадливата си тъмна пещера и съм я удрял с тоягата по главата, когато направи някоя глупост. Вместо думи от устата ми е излизало само нечленоразделно грухтене.
	Множество прераждания. Живял съм безброй пъти. Както и всички останали.
	_„Я го повтори и виж само колко безумно звучи!“_ Никой, ама никой никога няма да ми повярва.
	Чувстваше се прекрасно. Дж. Ч. — каза си той. На какви ли имена отговарят тези букви? Инициалите му звучаха познато. Дж. Ч. Пени — веригата от универсални магазини. Дж. Ч., Дж. Ч. — имаше хиляди възможности: Джон Черил, Джейкъб Чейни, Джаксън Чаймър, дори Исус Христос* разсмя се той.
	[* Дж. Ч. — на английски инициалите са J. C. = Jesus Christ = Исус Христос. — Б.пр.]
	Изведнъж се сети, че не се е обадил на Бентли. Не беше редно да държи горкия Хол в неведение за случилото се. Набра домашния номер на парапсихолога.
	— Хол? Тук е Пит Прауд.
	— Да?
	— Намерих го — града.
	— Сигурно ли е?
	— Напълно сигурно. Казва се Ривърсайд в Масачузетс. X е живял тук. И Джордж Вашингтон е отсядал тук…
	След известно мълчание:
	— Пит, струва ми се, че си…
	— Че съм пил ли? Да, признавам си, че пийнах малко. Но напълно съзнавам какво говоря, Хол. Не съм чак толкова пиян. Аз съм живял тук преди. Точно тук…
	Отново мълчание, след това Бентли каза колебливо:
	— Ако е вярно всичко това…
	— Нали ти казах, че е вярно. Утре сутрин се връщам. Като се видим, ще ти разкажа всичко подробно.
	— С какво ще пътуваш?
	— Ще взема самолет от Брадли Фийлд.
	— В колко часа пристига?
	— В дванайсет часа на обед.
	— Ще те посрещна на летището — каза Бентли. Гласът му леко трепереше, когато му каза довиждане.
	Гласът по вътрешната уредба звучеше носово:
	— Говори пилотът на самолета. Наближаваме област с умерена въздушна дейност. Моля да затегнете коланите.
	Питър закопча колана си и се загледа през прозореца. Летяха над Скалистите планини. Този полет сякаш нямаше край.
	Някъде беше чел, че полетът на запад до Лос Анджелис бил с един час по-дълъг от полета на изток до Ню Йорк — причината била във въздушните течения.
	Трябваше да измисли начин да се върне скоро в Ривърсайд. Април едва започваше, а пролетният семестър в Калифорнийския университет свършваше чак на десети юни. Не може да чака толкова дълго. Трябва да продължи разкопките си колкото може по-скоро, също като археолог, който се рови из произведенията на отдавна изчезнала цивилизация, за да открие път към нея.
	Облегна се назад и затвори очи. Замисли се за случилото се през последните няколко дни. Кой ли щеше да му повярва? Хол Бентли. Хората, които вярват в идеята за прераждането. Никой друг. Той носеше безкрайно важна новина на хората — че не умират завинаги, — но никой нямаше да му повярва.
	Стюардесата тръгна по пътечката, за да провери дали коланите на пътниците са здраво закопчани. Тя имаше характерния за всички стюардеси стерилно чистичък вид. Изглежда, я бяха доставили в самолета в един от ония хладилни камиони увита в непромокаем целофан, за да се запази свежа. Униформата й прилепваше плътно като компрес, сякаш тялото й е било претопено в някаква пещ, излято в калъпа от плат, закалено и оставено да изстине.
	Замисли се по въпроса за нейното прераждане — възможно ли е това великолепно тяло да е принадлежало на някоя стара вещица преди много-много години? Дали в предишния си живот не е била непоносимо отблъскващо същество? С отвратителен недъг? Каквато и да е била преди, явно беше благословена с благосклонна карма. Но младото й тяло все някой ден щеше да остарее, да се сбръчка и да умре. Питър силно се надяваше, че и следващият й живот ще я дари със същата щастлива съдба.
	Парфюмът й го лъхна, когато мина покрай него. Това му напомни за Нора. Липсваше му. Щом пристигне, ще й се обади — едно от първите неща, които ще свърши. Какво ли ще каже, когато й съобщи новината? Всъщност няма защо да се чуди — лесно може да се досети…
	Големият самолет се затресе и заподскача. Издигаше се няколко стъпки нагоре и после стремително пропадаше. Някакво разгневено чудовище, изглежда, бе хванало самолета за двете крила и го друсаше, както малките деца разтърсват играчките си. Коланът се впи в корема му. Пилотът беше споменал за зона на умерено засилена въздушна дейност. А това си беше чиста лъжа и заблуда.
	В кабинката на стюардесите някакви неща се разсипаха по пода. Най-вероятно чинии, чаши и бутилки. Стори му се, че шевовете по извитата стена на кабината са готови всеки миг да се скъсат, всеки нит върху алуминиевата обшивка — готов да се отскубне. Не бе никак трудно да си представи как цялата опашка на самолета се откъсва, как някое скрито местенце, страдащо от умора на метала, поддава и всички политат стремително надолу.
	Никога не се бе чувствал стопроцентово спокоен в самолет. Вероятно, казваше си той, въображението ми е твърде необуздано. Но не можеше да не мисли за всичките винтове и болтчета, бурми, жици и акумулатори, галони с леснозапалимо гориво, на което му трябваше само една искра. Да не говорим за светкавиците, за бомбите в багажното отделение и, естествено, за терористите, които имат навика да отвличат самолети.
	Сега обаче не чувстваше никакво безпокойство, никакъв страх. Обзело го беше забележително спокойствие.
	Наблюдаваше останалите пътници. Разговорите бяха замрели, някои се бяха вкопчили в дръжките на седалките си и се взираха с ужас през прозорците, други седяха сковани от страх, със затворени очи и леко простенваха, когато самолетът се издигаше или пропадаше.
	Точно пред него една жена грабна найлоновата торбичка от джоба на седалката пред нея и повърна. От другата страна на пътечката друга жена седеше до съпруга си с пребледняло като тебешир лице. Устните й се движеха едва-едва. Очите й бяха здраво затворени, тя стискаше съпруга си за ръката и не смееше да се помръдне, сякаш всеки момент очакваше болезненото убождане на дълга остра игла.
	Прииска му се да се наведе и да й каже, че няма от какво да се страхува. Самолетът сигурно ще се измъкне невредим — така става в повечето случаи, но ако все пак не успее, то смъртта не е краят, тя е просто прелюдия към един нов живот. Все едно че си купува следващия билет. Представи си реакцията й, ако наистина й каже всичко това — щеше да го помисли за луд.
	Но скоро всичко свърши също така неочаквано, както бе започнало. Отново летяха плавно над пустинята. След известно време стигнаха над града и самолетът взе да се спуска, кръжейки мързеливо, преди да кацне окончателно.
	През мръсния мъглив слой Питър видя бензиностанциите и мигащите неонови светлинки, синьо-зелените плувни басейни — правоъгълни и бъбрековидни, голите хълмове и каньоните, назъбените линии, които напомняха ребрата на измършавял лъв; стотиците и стотици къщи, пастелнорозови, жълти, сини и бежови, пръснати из равнината, скупчени на групички като гъби. Видя магистралите и слънчевите лъчи, отразяващи се по покривите на колите. Шофьорите не се виждаха, но Питър си мислеше за тях като за стари души в нови тела. Сега те караха шевролети и понтиаци, фордове и кадилаци, профучаваха с шейсет или седемдесет мили в час по удобните магистрали в тази тъй наречена Ера на Водолея, края на двадесетия век. Но някога в миналото, в предишния си живот, може би са били римски центуриони на колесници или пък са яздели магаретата си — християни в зората на християнството, или като верни поклонници на Мохамед са яхали камилите си през пустинята на път към Мека. Въображението му сега разполагаше с достатъчно храна, за да се развихри необуздано.
	А някъде по тези пътища, по някое време още днес две коли ще се сблъскат и сред пламъците ще останат само обгорелите тенекии. Телата на шофьорите ще лежат обезобразени и обгорели. Но не и древните им души — те просто ще отидат да си потърсят нов дом. Ще се присъединят към хилядите други души, които се носят над планините и отвъд тях чак до безкрая в търсене на нова обител, където да намерят покой и да създадат нов живот…
	Душите не умират. Нито изтляват. Душите са вечни…
	Самолетът се приземи с леко подрусване, подскочи веднъж, отново тежко се друсна и тръгна плавно по земята. Двигателите ревнаха, минавайки на спирачен режим, и по високоговорителите прозвуча лека музика.
	След няколко минути той вече слизаше по стълбичката и видя, че Хол Бентли го очаква. Парапсихологът нямаше търпение дори Питър да си вземе багажа.
	— Ще си го прибереш после — каза той.
	Необикновена светлина озаряваше сивите му очи. Поведе го към бара на летището.
	— Е, разказвай.


>	Глава деветнадесета

	Когато Питър свърши, Бентли помълча малко и каза:
	— Не знам какво да кажа след всичко това, Пит. Още не мога да го възприема.
	— Аз също.
	— Твоят случай е наистина уникален. Ти си живото доказателство на идеята за прераждането. И ти, и аз го знаем. Но ние сме единствените — поне засега. Знам колко претенциозно звучи, но сега най-важното е да те опазим жив и здрав, докато намерим начин да го докажем. Би трябвало да те изолираме от страх да не се разболееш. Трябва да ти забраня да караш кола. Животът ти е безценен. Ти си като бомба с милиони пъти по-голяма мощност от всички атомни бомби на света. — Гласът му затрепери: — Господи! Главата ми ще се пръсне. Един-единствен човек, а би могъл да взривиш света, да промениш живота на цялото човечество. Но ти, естествено, знаеш всичко това.
	— Е, просто не бих го изразил по този начин.
	— Хубаво помисли за това.
	— Ужасно ме е страх. Какво да правя?
	— Същото, което си започнал вече. Върни се в Ривърсайд, открий кой си бил преди. Намери останалите доказателства. Едва когато съберем всичко необходимо, можем да си позволим да го разгласим. И тогава вече всеки да се оправя както намери за добре.
	— Опитвам се да си представя какво ще стане, когато хората разберат, че…
	— Трудно е да се каже. Можем само да гадаем. Допускам, че отначало всички ще претърпят огромен травмиращ шок. След първоначалното стъписване ще настъпи нечувана веселба. После всички масово ще се освободят от страха си. Край на празнотата, на безнадеждността, която измъчва всички ни с мисълта, че независимо как си изживял живота си, всички ги чака едно — да се превърнат отново и завинаги в прах и пепел. Смъртта и ужасът от нея ни тормози от деня на раждането ни. Но когато хората разберат, че това не е краят, Господи Исусе Христе, кой знае какво ще стане тогава?
	Бентли продължаваше:
	— Пред всички ще се разкрие новият смисъл на живота, не само на собствения ни живот, но на живота на близките ни, на любимите ни същества. Всички, за които този живот е само едно страдание, няма да се боят да умрат.
	Може би дори ще се радват да посрещнат смъртта, знаейки, че в следващия си живот може да са по-щастливи. Това може да породи вълна от самоубийства сред хората от този род — онези с нелечими болести и недъзи. Ако умре любимият ни човек, то болката от загубата няма да е толкова голяма. Възможно е дори човешката алчност за власт и богатство да намалее, когато хората осъзнаят, че натрупаните през този им живот богатства няма да им донесат нищо през следващия. Ако хората осъзнаят кармическата същност на прераждането, ще разберат, че единственото, което важи в следващото ни прераждане, е или доброто, което сме направили, или злото, което сме причинили. В зависимост как си живял този живот в следващия ще бъдеш възнаграден или наказан. Философията „око за око, зъб за зъб“ навярно ще бъде изличена от лицето на света. Хората ще се стараят да натрупат плюсове за следващия си живот.
	Ще забравят омразата помежду си и ще станат състрадателни и добри, ще се обичат един друг.
	Бентли завърши:
	— Но това е все още въпрос на далечното бъдеще. Да поговорим за сега.
	— Кой ще ни повярва?
	— Да, хубав въпрос. Ще ни трябват доказателства. Засега разполагаме със записите в банковия сейф, записите на твоите халюцинации още преди да знаеш, че Ривърсайд съществува. Имаме и свидетели по въпроса: Стауб, Сам Гудман, дори и приятелката ти… как й беше името?
	— Хейнс, Нора Хейнс.
	— Да, от тази страна няма да имаме никакви проблеми. Най-важното е да успеем да докажем твоята предишна самоличност. Най-добре ще е, ако успееш да се срещнеш с хора, които са те познавали в предишния ти живот.
	— Марша например.
	— Да, Марша. Ако успееш да я откриеш. Ако е жива все още. И други. Намери начин да докажеш, че знаеш за тях неща, които никой друг не може да знае освен ти в миналото си прераждане. Може би не е зле да направим запис на станалото до този момент и да го предадем на съхранение в друга банка.
	— Дали хората ще повярват обаче дори и при тези мерки, които предлагаш?
	— Не, разбира се. Не всички. Няма значение с какви доказателства разполагаш, дори и да са научно доказани и неоспорими, винаги ще се намерят скептици, които да твърдят, че всичко това е измама, мошеничество. Светът е пълен с хора, у които песимизмът и мазохизмът са дълбоко вкоренени. Те изпитват подсъзнателна омраза и страх от живота, те от сърце желаят животът да се прекъсне веднъж завинаги. Ще има и други, разбира се…
	— Какви други?
	— Хора със закоравели мозъци и предразсъдъци, с положение в обществото, което в никакъв случай не биха изоставили току-тъй — Църквата например. Ти ще поставиш началото на една нова религия, Пит, а Църквата няма да се предаде толкова лесно. Но прераждането без съмнение ще се превърне в нова религия. Освен това имам предвид и онези учени, които смятат, че щом едно нещо не може да бъде начертано или показано в епруветка, или доказано чрез математическо уравнение, то не съществува. Също и всички психиатри и психолози, които само се присмиват на новите психонауки. Да си призная, с нетърпение очаквам да ги поразтърся малко. Така че естествено е да има и невярващи. Но милионите истински вярващи ще ги пометат. А те ще бъдат милиони, милиарди… Но да оставим това засега. Аз бих могъл с дни да мечтая за този миг. Кога смяташ да се върнеш обратно в Ривърсайд?
	— Още не знам. Скоро.
	— Как така?
	— Трябва да уредя някои неща — да говоря с ръководителя на катедрата в университета. Имам часове през пролетния семестър.
	— О, господи — възкликна Бентли, — след всичко това как можеш да се безпокоиш за някакви си часове в университета?
	— Поел съм задължението.
	— На твое място бих се върнал още утре в Ривърсайд. Там е истинското ти задължение. Но както и да е. Идеята за прераждането е чакала хиляди години, още няколко седмици няма да променят кой знае какво. — Той помълча и попита: — Откъде смяташ да започнеш, когато се върнеш там?
	Обсъдиха с Бентли възможностите, които предлагаха Сънят за тениса и Сънят с къщата. Бентли се съгласи.
	— Мисля, че ще успееш.
	— Да, но може и да ударя на камък.
	— Не — каза Бентли, — мисля, че ще намериш точно каквото търсиш.
	— Откъде си толкова сигурен?
	— Защото смятам, че е предвидено да стане така, предначертано е.
	Питър го изгледа неразбиращо.
	— Какво искаш да кажеш с това?
	— Не мога да ти обясня точно, Пит. Аз не съм религиозен, но всичко, което ти се е случило, ми изглежда, както и ти сам каза, някак предопределено. Все едно че Божият пръст те е почукал по рамото; избрали са те да предадеш тази необикновена новина. Също като… като пророк.
	Пророк. Сети се за Върна Бърд и по гърба му полазиха тръпки.
	— Хол, след като така и така сме захванали тази тема, нека предположим, че стане така, както ти казваш. Но по света има милиарди хора. Защо тъкмо аз, Питър Прауд?
	— Нямам представа. На този въпрос не мога да ти отговоря. Може би са изтеглили името ти като на томбола. Но мога и аз да ти задам един въпрос. Преди около две хиляди години защо тъкмо онзи обикновен дърводелец от Назарет?
	Те мълчаха дълго време. Пътници влизаха и излизаха от бара. Приглушените разговори заглъхваха и се усилваха. От време на време се чуваше смях. Гласът от високоговорителите непрекъснато се обаждаше. Пристига полетът от еди-къде си, заминава полетът за еди-къде си, последно повикване за не знам кой си полет, моля господин Еди-кой си да се яви на гишето за информация.
	Бентли се размърда.
	— Мисля, че не е зле вече да си вземеш багажа. Аз ще намеря кола и…
	— Почакай малко, Хол. Седни. — Бентли се върна на мястото си и впери поглед в Питър. — Трябва да обсъдим още нещо.
	— Какво?
	— Ако всичко стане така — тогава какво ще стане с мен? Какво ще стане с личния ми живот?
	— Сигурен съм, че и сам можеш да се досетиш.
	— Мога, но бих искал да го чуя и от теб.
	Бентли се поусмихна.
	— Страхувах се, че рано или късно ще стигнем и до този въпрос.
	— Нека поговорим и за това.
	— Добре. Можем да направим няколко сигурни извода. Първо, щом всичко се разчуе, ти ще станеш световна знаменитост, противоречива фигура. В сравнение с теб Брайди Мърфи ще е едно нищо. За мнозина ти ще си централната фигура на този век, на всички векове. Ти ще си новият пророк, човекът, разгадал загадката на смъртта. Ти ще си новият Месия.
	Сигурно ти звучи доста помпозно и наистина е така. Но е невъзможно да се преувеличи. В известен смисъл за мнозина ти ще си основателят, ако не и пророкът, на една нова вяра. За други ще си лъжец и измамник. За трети ще си нещо подобно на самия Сатана, защото искаш да разрушиш цялата идея за Рая след смъртта, както и останалите идеи, на които се крепи християнската религия. Ти ще бъдеш едновременно най-великият герой и най-лошият злодей.
	На Питър му прилоша. Зави му се свят.
	— Хол, още не мога да се осъзная. Само дето стомахът ми се бунтува.
	— Защо?
	— Страх ме е. Всичко това никак не ми харесва. Инстинктите ми подсказват да го отмина, да го забравя. Да не се забърквам в нищо.
	— Нямаш друг избор.
	— Как така?
	— Ти вече не принадлежиш на себе си — обясни Бентли. — Вече си стигнал твърде далеч, не можеш да се откажеш. Длъжен си да продължиш. Разбирам как се чувстваш, Пит. Но разбери и ти — личният ти живот вече няма никакво значение. Важно е само онова, което знаеш и имаш да кажеш.
	Платиха сметката и излязоха от бара. На излизане Бентли видя, че по устата на Питър играе лека усмивка, но очите му си оставаха сериозни.
	— Напомняй ми по-често, че трябва да карам внимателно. Много, много внимателно.


	На тръгване от летището движението беше толкова натоварено, че бяха принудени да карат долепени до калниците на околните коли. Питър си припомни последното си идване на летището. Тогава движението бе спряно от стотиците невръстни младежи с боядисани лица и яркожълти роби. Те биеха барабани, тракаха с кастанети и скандираха Харе Кришна. Бяха се събрали да посрещнат своя гуру, Върховния човек, Господаря на господарите, Първоизточника на всички първоизточници, Абсолютната истина за всички истини, Съвършенството на всички стремления към съвършенство.
	Това бе част от нарастващото влияние на окултизма. Повечето от тези дечурлига вече бяха опитали всички психеделични наркотици, знаеха всичко по въпроса за мисловното общуване и биха прегърнали всяка идея, която твърди, че четвъртото измерение съществува. От наркоманията до религиозната зависимост нямаше и една стъпка разстояние. Този Ренесанс на мистиката обаче се радваше на голяма популярност не само сред децата — възрастните също бяха пощурели по мистиката. Всеки търсеше някакъв отговор на въпросите си. Хората навред се тормозеха от същите нерешими въпроси. Можем да пратим хора на Луната, но за да измъкнем хората си от Виетнам, ни бяха необходими много години. Знаем как да взривим цялото човечество, но не можем да се отървем от плъховете в бедняшките квартали. Можем да покорим и най-високия връх на земята, но не можем да опазим дори и най-централните си улици и площади от бандити.
	За култопоклонниците всичко това беше безсмислено. За тях единственото смислено нещо бяха идеите и действията, породени от вярата или чувствата. Братя, всички ние сме пленници в затвора на техниката и технологиите. Мозъците ни са компютризирани. А каква полза имаме от това? Никаква. Този свят е пустиня. Затова обръщаме погледите си другаде, там, в отвъдното, защото нищо друго не ни остава.
	Навремето Питър се беше трогнал от начина, по който поклонниците на Кришна бяха посрещнали своя пророк. Великия Гуру, Върховния Човек, Абсолютната истина за всички истини. Но сега тази мисъл го накара да потръпне: господи, та това би могъл един ден да бъде самият той.


>	Глава двадесета

	Главата му още не можеше да се оправи, когато Бентли го остави пред „Съмит Плаза“.
	Влезе вътре и видя, че Една е дежурна на телефоните. Познатата гледка го поободри. Беше му дошло до гуша от всичките тези разсъждения, твърде много беше задълбал в свръхестественото и необикновеното. Имаше нужда малко да си почине от тези неща. Зажаднял беше за ежедневните простички неща, без разтърсващи последствия.
	— Е, добре дошли!
	— Благодаря ти, Една. И аз се радвам да се върна у дома.
	— Липсвахте ни. Добре ли пътувахте?
	— Чудесно.
	— Търсиха ви много хора.
	Тя се пресегна към полицата със съобщения и му подаде цял куп розови бележки.
	Книгата по астрология стоеше отворена пред нея.
	— Какъв е хороскопът ми за днес, скъпа?
	— Момент, да проверя. Вие бяхте Везни, нали така?
	— Точно така.
	— Аз много харесвам Везните — отбеляза тя. — Обикновено са много интересни хора — и твърде чувствителни. Нямате представа какви са някои от другите зодии! — Тя разлисти книгата и намери необходимата й справка. Зачете се за миг и после каза: — О, господи, това не може да не ви заинтересува.
	— Умирам от любопитство.
	— Марс и Нептун наближават петия ви слънчев дом. Нептун е в третия дом, неутрализирайки Марс. Това е подходящ момент да проучите финансовите си сделки и да разширите полето си на действие. Не пропускайте да проверите дали текущата ви застраховка, договори и всички останали документи са сключени правилно. Откликнете на първата възможност да се изявите като оратор…
	— Не бих казал, че е много въодушевяващо.
	— О — каза тя, — не съм свършила. Сега идва най-интересното. Животът ви ще се промени изцяло. Скоро ще срещнете своята нова любов. Това ще бъде изключително силно преживяване. Очаква ви ново бъдеще.
	— А — възкликна той, — това вече е друго нещо, Една.
	Той й се усмихна и се отправи към асансьора. Хороскопът му за днес беше добър с едно малко изключение — искаше си старата любов.
	Апартаментът миришеше на застояло. Дръпна завесите и отвори прозорците. Долу три-четири момичета се излежаваха на шезлонги и дюшеци около басейна във вътрешния двор. Днес те са прекрасни водни нимфи, приличащи се на калифорнийското слънце. Но какви ли са били някога? Прислужници на Клеопатра? Придружителки на Наполеоновите войници? Придворни дами на кралица Елизабет I? Кралици или слугини?
	Изруга наум. Вече не можеше да види човек, без да се занимава с миналия му живот. Трябва да престане.
	Набра номера на Нора, но никой не се обаждаше. Беше страшно уморен след всичко, което се бе случило — пътуването, разговорът с Бентли на летището.
	Излегна се на кушетката дори без да си разопакова багажа. Унесе се бързо и заспа. Явиха му се два съня — Сънят с къщата и Сънят с тениса. Когато се събуди, вече се здрачаваше. Отиде до телефона и отново набра номера на Нора. Този път тя си беше у дома.
	— Нора, Пит се обажда.
	— О, ти си се върнал. — Гласът й звучеше хладно и далечно. — Надявам се, че си прекарал добре.
	— Слушай, аз го намерих. Намерих града…
	— Моите поздравления.
	— Казва се Ривърсайд, в Масачузетс.
	— Много хубаво.
	Той помълча малко.
	— Ти май все още не ми вярваш.
	— Защо, разбира се, че ти вярвам, скъпи.
	— Нека да вечеряме заедно довечера, а, Нора?
	— Съжалявам, но имам среща.
	— Тогава утре вечер?
	— Не — отвърна тя, — тогава също съм заета.
	— Да, ясно. Много си заета.
	— Да, много.
	— Тогава друг път. Ще ти се обадя пак.
	— Непременно ми се обади, Пит. Някой друг път.
	Той затвори и си каза — това е то. Странното бе, че не му липсваше особено. Засмя се.
	_„Скоро ще срещна нова любов. Щом Една го казва, не може да не стане.“_
	На другия ден се срещна с ръководителя на катедрата и получи разрешение да проведе само занятията през първите четири седмици от семестъра, а останалите да остави на асистента си. Оправда се с някакви спешни проучвания, които трябвало да направи около племената от изток. Ръководителят на катедрата не беше много доволен от това, но накрая се съгласи, макар и неохотно, разбира се, при условие че Питър се върне навреме за изпитната сесия.
	Времето се влачеше много бавно. Той водеше занятията, ходеше на сбирките, работеше по книгата си. Но всичко това не го интересуваше. Тялото му беше в Лос Анджелис, но останалото се намираше на три хиляда мили оттук. От време на време му се искаше да напусне преждевременно и да се качи на първия самолет за Ривърсайд, пък ако ще и цялата му кариера да пропадне заради това. Все още успяваше да се удържи. Междувременно халюцинациите му продължаваха. Както винаги Сънят с езерото го спохождаше най-често и го вълнуваше най-силно. Пет от сънищата обаче не се появяваха изобщо, сякаш бяха прогонени от нещо. Сънят за града, Сънят с кулата, Сънят с дървото, Сънят за Котън Матер и колкото и да беше странно — Сънят със затворническата килия.
	Той сподели това с Хол Бентли. Парапсихологът му каза:
	— Не знам какво точно е това. Може би е някакво изкупление — освобождаване, предизвикано от превръщането му в действителност или от допир с него, дори и най-незначителен допир. Видял си улиците на този град. Бил си на мястото на кулата. Видял си и статуята на пуритана. Щом осъществиш контакт с предмета на съня, и халюцинацията изчезва.
	— Но как ще обясниш изчезването на Съня със затворническата килия? Той също престана да се появява.
	— Я ми го разкажи отново.
	— Намирам се в някаква затворническа килия и броя пари.
	— Може би си бил на това място, без да го познаеш.
	— Не. Никога не съм виждал никакъв затвор в Ривърсайд.
	— Много странно. Това е единствената халюцинация, която звучи неправдоподобно. Искам да кажа, че никой обикновено не брои пари в затворническа килия.
	Озадачаваше го и още нещо — езерото; беше го видял, но Сънят с езерото продължаваше да го измъчва.
	И тогава изведнъж се сети за дисертацията на Ед Донън „Донесенията“. Ирокезите с техните обичаи за гадаене на сънищата, лечебната сила на пречистването. Сънуваш ли нещо, после трябва да го изживееш, да го превърнеш в действителност. Мъжът от племето на сенеките, който сънувал, че си купува куче в Квебек — на другата сутрин той отива чак в Квебек и наистина си купува куче. Онзи хурон, който сънувал, че враговете го измъчват, на другия ден кара съплеменниците си да го измъчват. Ако не го направиш, се разболяваш. _Ондин-нонк._


>	Глава двадесет и първа

	Пристигна в Брадли Фийлд, нае кола и се отправи към Ривърсайд.
	Рано вечерта отседна в същия хотел като предишния път.
	Уверен беше, че ключът към самоличността на X се крие в Съня с къщата. Най-много шансове да открие кой е бил в миналия си живот имаше, ако успее да намери онази къща. Ако открие къщата, може да открие и името на хората, които са живели в нея. Ако…
	Помнеше я много ясно, с всичките й подробности. Сигурен беше, че ще успее да я познае веднага щом я види. Голяма къща, горният етаж облицован с тъмни греди, долният — с бяла мазилка, с голяма трикрила входна врата. Третата къща, броено от ъгъла. Още на другия ден ще тръгне да я търси. Реши да си легне веднага след вечеря, за да може да започне рано на другата сутрин. Ривърсайд имаше хиляда улици, можеше да минат седмици, дори месеци, преди да я открие. Но се налагаше — това беше единствената му надежда.


	Сутринта си купи карта на града от една книжарница.
	С червен молив огради няколко обособени района. Планът му беше да претърсва по една част на града всеки ден, като кара по една улица в едната посока, а се връща обратно по друга улица, докато претърси така целия район.
	Хрумна му смразяващата мисъл, че може да са съборили къщата преди много години. Половината град беше презастроен. Възможно бе да няма никаква къща на онова място. Може би сега там имаше бензиностанция или кооперация…
	Разполагаше с няколко ориентира. В Съня с прозореца над покривите се виждаше огромната табела с „Пуританска банка“ на нея, преди да я засенчи снежната буря. Между къщата и банката нямаше река. Следователно къщата се намираше някъде в същинската част на Ривърсайд, а не в западните квартали отвъд реката. От разстоянието и ъгъла, под който се виждаше онази табела, той съдеше, че къщата не е в централната или в търговската част на града, а явно в някой от множеството жилищни квартали. И накрая беше останал с впечатлението, че къщата е на тиха вътрешна уличка, а не на главен път със светофари и магазини.
	Не беше кой знае какво. Но оттук все пак може да започне. И той се зае да кръстосва улиците. Налагаше си да кара бавно от страх да не пропусне къщата. Ако все още съществува. Нагоре по едната улица — надолу по другата.
	След няколко дни това се превърна в кошмар за него. Очите го боляха, защото трябваше да се взира не само в пътя напред, но и по двете страни на улицата. Навъртя безброй мили.
	Една по една отмяташе оградените и вече претърсени части на града. Северната част. Истудския участък. Квартала „Хънгри Хил“. Високия край на Ривърсайд. Участъка около площад „Пилигрим“. Квартал „Уинчестър“. Района около Стария чифлик. Южната част.
	Някои улици бяха оградени с плътно прилепени една до друга сгради и той ги отминаваше бързо. Други бяха явно твърде нови постройки. Трети бяха смесени — стари и нови сгради. Видя няколко къщи с подобна на неговата конструкция, но нито една от тях не приличаше много на къщата от съня.
	Районът около булевард „Белмонт“. Кварталът около „Оук авеню“. Участъкът около „Сентръл авеню“.
	На третия ден осъзна колко напразно е всичко. Все повече се убеждаваше, че къщата отдавна не съществува. Въпреки това продължаваше с мрачна упоритост. Непрестанно си повтаряше, че това е последният му шанс. Друга възможност няма да има, останалите сънища не можеха да бъдат проверени.
	На шестия ден той спря колата си на една улица в квартал „Армъри“. Прекара там дълго време, подпрял глава на кормилото. Беше смъртно уморен и го бе обхванало убийствено униние. Каза си, че може би не е толкова страшно, че не може да намери къщата. Само дето се забърква в работа, която и без това не разбира. Дори и да открие къщата и чрез нея собствената си самоличност, каква е гаранцията, че това ще му хареса? Можеше да бъде отвратително. Напълно възможно бе, ако отвори капака на тази кутия на Пандора, да го сполети нещо ужасно.
	Реши да се върне в хотела и да хване първия самолет до Лос Анджелис _„Сбогом, Дж. Ч. Който и да си бил ти.“_ Стига толкова. Хол Бентли страшно ще се разочарова, разбира се.
	Само по себе си това бе достатъчно неприятно. А той щеше да си остане с едното любопитство цял живот. Олекна му. Сега няма да се налага да играе ужасяващата роля, която Бентли искаше да му присъди. Нека някой друг разкрива истината на хората. Хрумна му, че дълбоко в подсъзнанието си всъщност желаеше да се провали.
	Той се ободри и запали колата.
	Намираше се в най-отдалечената от хотела му част на града. На картата откри кой е най-краткият път дотам. Вместо да минава по „Хайланд авеню“, което беше пълно със светофари и с много натоварено движение, можеше да мине по улица „Албъмарл“ и да се включи в една по-главна артерия, наречена „Бридж авеню“. Така щеше най-лесно да стигне до централната част на града, където се намираше хотелът му.
	На кръстовището на „Албъмарл“ и „Бридж“ той се озова в негърския квартал. Това беше гетото на града. Едва беше минал няколко пресечки по „Бридж авеню“, когато внезапно спря. Кожата му настръхна. И преди беше идвал тук. Познаваше тухлената сграда на училището надолу по улицата, голямата бензиностанция на ъгъла, магазинчетата срещу бензиностанцията му бяха добре известни. Сега там имаше супермаркет, пицария, някакъв бар на име „Йо-хо-хо“, но той смътно си спомняше сладкарницата, обущарницата и хлебарницата сякаш видени иззад булото на времето.
	На табелата пишеше улица „Олмънт“. _„Значи това е бия моят квартал. Тук съм живял. Тази е била моята улица.“_
	Нямаше никакво съмнение. Беше съвсем сигурен. Просто не му бе дошло наум да потърси в тази част на града. Изобщо не се бе досетил, че често кварталите, в които живеят белите, се променят коренно, до такава степен, че някои дори стават негърски гета. А старите къщи в бедняшките квартали биват събаряни последни. Просто ги оставяха на доизживяване, докато и обитателите на гетото ги зарежеха.
	Чуваше смътно ядосани клаксони зад себе си. Разгневени гласове му подвикваха. Тогава забеляза, че е спрял на средата на улицата. Потегли до следващата улица и обърна — като пощенски гълъб той закръжи назад по „Олмънт“.
	И я видя. Третата къща от ъгъла, от лявата страна на улицата.
	„Олмънт“ № 28. Беше невероятно остаряла. Бялата мазилка бе мръсна и напукана. Изгнилите греди бяха боядисани с бяла боя, която се лющеше и отдолу се показваше тъмното дърво. Черчеветата на прозорците бяха изкорубени и олющени. Спретнатата ливада, която помнеше от съня, беше обрасла с бурени и треволяк. Всичко наоколо имаше западнал, занемарен вид.
	Спря колата до бордюра точно пред къщата и остана да седи там, загледан в нея. Не забелязваше тримата негри, които седяха на стъпалата на порутената веранда. Те го гледаха съсредоточено, с враждебно изражение на лицата. Накрая един от тях стана и бавно се запъти по натрошения тротоар към колата му. Той беше огромен, леко прегърбен, с големи космати ръчища. Негърът мушна глава през прозореца на колата?
	— К’во търсиш тука?
	— Нищо.
	— Що спираш тука тогава?
	— Просто гледам.
	— К’во гледаш?
	— Това твоята къща ли е?
	— Да.
	— От колко време живееш тук?
	— Абе я ми кажи кой си ти? За к’во си се довлякъл тука? Да не си нещо ченге, а?
	— Не съм.
	Негърът го гледаше подозрително. Малко му трябваше, за да отвори вратата и да го измъкне навън. Останалите двама бавно се запътиха към колата, без да го изпускат от поглед. Минувачите, също негри, взеха да се спират и да гледат какво става. Всички бяха явно враждебно настроени.
	— Искам само да попитам…
	— Няма к’во да питаш, белтък скапан. Пък и аз нямам к’во да ти казвам. Тука не е място за баровци, дето питат много. И не ме будалкай — не бил ченге. Абе аз боклуците като тебе отдалеч ги надушвам. Я си омитай задника оттук, докато не си си намерил майстора…
	Някой заудря по задното стъкло. Чу удари на камък по бронята на колата. Тълпата взе да се скупчва около него. Той беше чужденец за тях, при това бял.
	Запали колата и потегли. Но знаеше, че е попаднал на добра следа и е вече близо до целта.


	Три пресечки по-надолу по „Бридж авеню“ намери офиса на агенцията по недвижимите имоти.
	Там имаше само една служителка — около шейсетгодишна, дебела и страдаща от астма.
	— Улица „Олмънт“ № 28 ли? Да, сещам се за коя къща става дума. Един-два пъти е препродавана. За толкова време почти всички къщи по „Олмънт“, „Брайънт“ и „Болдуин“ са минали през нас. Така е, като си работил в бранша и в един и същ квартал вече от четиридесет години. — Тя сви рамене. — Разбира се, кварталът доста се е променил. Сигурно и сам сте забелязали. Трудно се работи вече в този район…
	— Бихте ли могли да ми дадете някои сведения за тази къща?
	Тя го зяпна с невярващ поглед:
	— Да не би да искате да я купите?
	— Не. Не да я купя. Не знаете ли случайно кой е живял там през трийсетте години или в началото на четирийсетте?
	— Не мога така направо да ви кажа. Това е твърде отдавна.
	— Да, зная.
	— Имаме тук регистрирани всички покупко-продажби, които сме извършили в този квартал от много години насам. Имената на собствениците, ипотеки и тъй нататък. Ако сме имали някакви сделки около „Олмънт“ № 28, както ми се струва, в регистрите ще намерим всичко. — Тя го изгледа подозрително: — Вие да не сте от ФБР? Или сте частен детектив?
	— Не. Интересувам се по лична работа. Опитвам се да открия кой е живял на това място по онова време. Много ще ви бъда благодарен, ако проверите.
	Тя се поколеба за момент.
	— Няма да стане много бързо.
	— Нищо. Ще почакам.
	Тя влезе в задната стаичка и той чу да се отварят чекмеджета. Седна и търпеливо зачака. В офиса беше задушно и горещо. Потта се просмукваше през ризата под сакото му. Той гледаше през прозореца колите, минаващи по „Бридж авеню“. Струваше му се, че седи на стола, покрит с изкуствена червена кожа, и чака вече цяла вечност. В действителност бяха минали само две минути.
	Жената се появи с папка в ръка. Седна на бюрото си, разлисти папката и извади някакъв документ. Явно беше късогледа, защото заби нос в него.
	— Да видим, 1952 до 1955 — едно италианско семейство, Ровели, е живяло там. Разбира се, това е преди кварталът да стане негърски. Преди това — семейство на име О’Мали, от 1948 до 1952. Така, ние сме посредничили при покупката на къщата от семейство О’Мали. Сега си спомням. Купихме я от някой си Чейпин.
	— Чейпин ли?
	— Ралф Чейпин, така пише тук. Продал къщата. Собственик на имота от дълги години. Живял е в къщата през трийсетте и в началото на четирийсетте. Нали този период ви интересуваше.
	— Не знаете ли случайно нещо повече за семейството на Чейпин?
	Тя отново го изгледа учудено:
	— Какво да знам?
	— Нямам представа. Например останалите членове на семейството…?
	— Съжалявам, но нямам ни най-малка представа… — Изведнъж тя щракна с пръсти: — Чакай, чакай. Сетих се — те имаха май някакъв син…
	— Спомняте ли си името му?
	— Джеф. Точно така. Джеф Чейпин. Сигурно е съкратено от Джефри.
	— Джефри Чейпин.
	— Да. Сещам се, защото беше от квартала ни и името му се появи във всичките вестници. Но ако търсите него, по-добре се откажете.
	— Защо?
	— Той е починал отдавна. Удави се в езерото Нипмък.
	Едва след известно време Питър успя да каже:
	— Помните ли коя година е станало?
	— Не. Изобщо не се сещам. Но, както ви казах, всички вестници писаха за това.


	Редакцията на „Ривърсайд дейли нюз“, ривърсайдския ежедневник, се помещаваше в една модерна сграда, цялата от стомана и стъкло, която се намираше на няколко пресечки от хотела му.
	На табелата във фоайето пишеше: „Библиотека и хранилище — трети етаж“.
	Хранилището представляваше доста голямо помещение без прозорци. Полиците бяха пълни с големи подвързани томове с надпис за месеца и годината, в които се съхраняваха всички броеве на вестника. Библиотекарят беше възрастен човек, слабоват, с анемичен вид. Седеше зад старо разнебитено бюро, чиито ръбове носеха следите на безброй угасени фасове. Бюрото беше обсипано с вестници и разни изрезки. И бюрото, и библиотекарят напълно се вписваха в обстановката.
	— Как беше името?
	— Джеф Чейпин. Най-вероятно Джефри.
	— А датата?
	— Не знам.
	— Годината?
	— Не я знам. Починал е някъде през четиридесетте. Удавил се е в езерото Нипмък. Сигурен съм, че вестникът го е отразил навремето.
	— Четиридесетте, казвате?
	— Точно така, четиридесетте… — След малко добави: — Има ли някакъв начин да проверите?
	— Ех, господине, много малко данни ми давате. Може и да се намери нещо, а може и да не стане. Зависи дали е бил достатъчно известен в града. Нали схващате — дали е бил от знаменитостите. Зависи главно от това дали се е вдигнал много шум в пресата. Ако починалият не е бил много известна личност, не бих казал, че ще откриете нещо. Ако искате, можете да се поровите в броевете от онези десетина години, ама едва ли ще ви бъде особено приятно. От друга страна, ако починалият е бил известен, може да го открием в списъка с жалейките.
	— Списъка с жалейките ли?
	— Да, списъка на починалите. Регистрираме всички умрели, година по година, със съответния номер на броя и датата на публикуване на некролога. В случай че на някой от репортерите им дотрябва за справка или за някаква проверка. Ако имате малко време, мога да проверя там.
	— Много ще ви бъда благодарен.
	Библиотекарят се обърна към една полица на стената точно зад бюрото. Сред безкрайната редица опърпани тефтери той избра един, на който пишеше „1940 — 1950“. Страниците бяха разграфени по години. Библиотекарят разтвори тефтера и Питър видя списъка на умрелите, подредени по азбучен ред.
	— Джефри Чейпин. Джефри Чейпин…
	Библиотекарят движеше пръста си бързо надолу по страницата. Нищо през 1940. Обърна. Нищо и за 1941. Нищо за 1942, 1943, 1944, 1945… 1946.
	— Намерих го — внезапно каза той. — Имате късмет.
	— Я да видя?
	Библиотекарят посочи бележката:
	— Ето. Джефри Чейпин. В броя от 27 септември 1946. На първа страница.
	— Как мога да намеря този брой?
	— Последвайте ме.
	Той поведе Питър покрай безкрайните редици рафтове, покрити с подвързаните големи подшивки с вестници.
	— Ето тука. Септември 1946.
	Извади тежката книга и задъхан я замъкна до разнебитената маса с няколко стола около нея. Тръсна я на масата.
	— Тука ще намерите некролога. Оставете я на мястото й, когато свършите. Става ли?
	Питър кимна с глава и библиотекарят се затътри обратно. В хранилището беше тъмно и Питър запали лампата, която стоеше на масата.
	Взираше се в огромната подвързана книга, в която бяха наблъскани броевете на вестника. Трябваше му известно време, за да събере сили и да отвори папката. Страхуваше се. Накрая все пак се реши да я отвори — с треперещи пръсти той отгърна на броя от 27 септември, страница първа.
	Хартията беше пожълтяла от времето, буквите бяха поизбледнели. Статията беше там. А с нея имаше и снимка.
C>
#	ТЯЛОТО НА ДЕЖФРИ ЧЕЙПИН Е НАМЕРЕНО В ЕЗЕРОТО НИПМЪК
#	Съпругата му е съобщила за ненадейното му удавяне през нощта на 25 септември.

	Тялото на Джефри (Джеф) Чейпин, 32-годишен, е било намерено в езерото Нипмък тази сутрин. Полицията е претърсвала дъното два дни, за да го открие.
	Според показанията на Марша Чейпин, съпруга на починалия, съпругът й е влязъл да плува в езерото през нощта. Тя призна, че е бил пиян и се е опитала да го разубеди, но безуспешно. По-късно го последвала с лодка, но не могла да го открие. Силно разтревожена, тя се обадила в полицията.
	Според госпожа Чейпин той бил превъзходен плувец и преплувал езерото не един път преди това. Възможно е господин Чейпин да е пострадал поради схващане в студената вода. Късно следобед съдебната експертиза направи своето заключение — „удавяне вследствие на нещастен случай“.
	Господин Чейпин е прекарал целия си живот в Ривърсайд. Син на Р. Чейпин, той е прекарал голямата част от живота си в района на „Бридж авеню“, на улица „Олмънт“ № 28. Винаги се е гордял с индианския си произход — една шестнадесета индианска кръв от племето пекуоти. В младежките си години той е бил сред най-изявените спортисти в гимназията, особено добър в тениса. По-късно се е класирал за тенистурнирите на Нова Англия, както и за веригата състезания по източното крайбрежие. Няколко години е работил като професионален треньор по тенис в клуба „Грийн Хилс“. Служил е в морската пехота, раняван е в бедрото по време на сражение в Тихия океан, уволнен с почести през 1943. По-късно се оженва за Марша Къртис, дъщеря на господин и госпожа Уилям Е. Къртис, живеещи на улица „Мълбери“. Господин Къртис е председател на Пуританския банков тръст. Господин Чейпин също е работил в банката като касиер. По време на нещастния случай той е заемал поста главен помощник-касиер.
	Господин Чейпин има едно дете, дъщеря на три месеца, на име Ан. Опелото ще се отслужи във вторник сутринта в Евангелистката църква, а погребението ще се състои в гробището „Хилсайд“.
C$
	Питър се загледа в снимката. Лицето оттам му се усмихваше. Снимката беше поизбледняла и малко мътна, но и така образът изглеждаше като жив.
	Мъжът на снимката беше хубав, със сурово, мъжествено изражение. Очите бяха тъмни, черните му коси бяха подстригани късо, по модата на четиридесетте години. Носът беше леко извит, почти орлов. Скулите леко издадени. Здрава челюст. Облечен беше в пуловер за тенис. Но онова, което наистина плени Питър, бе полуусмивката, играеща по устните му. Беше насмешлива, издаваща самодоволство, дори малко жестокост. Тази усмивка сякаш казваше: _„Преди аз бях това, което си ти сега. А сега ти си това, което бях аз.“_
	Дълго време той прекара в изучаване лицето на мъжа, който е бил в предишния си живот. После извади пиличка за нокти от портфейла си и внимателно изряза статията от вестника. Сгъна изрезката и я пъхна в портфейла. Почувства се малко гузен от вандалската си постъпка. Но пък, от друга страна, каза си той, едва ли някой щеше да забележи.
	Затвори дебелата папка и я остави обратно на рафта. Тръгна по тесния проход между лавиците и накрая стигна до вратата. На излизане го спря един глас:
	— Момент, господине.
	Той се обърна. Със замъгления си поглед видя библиотекаря зад бюрото. Питър дори не го бе забелязал. Изглеждаше леко притеснен, може би очакваше поне някаква благодарност.
	Старецът посочи тефтера на бюрото си:
	— Ще трябва да се подпишете тук.
	— Да се подпиша ли?
	— Да, напишете си името. Всички посетители в хранилището са длъжни да се подписват.
	Питър се върна до бюрото. Библиотекарят му връчи една химикалка. Той си написа името и тръгна да излиза.
	— Ей, господине!
	Той се обърна. Старецът го гледаше учудено.
	— Това да не е някаква шега?
	— Кое?
	— Моля ви, върнете се и се подпишете отново.
	Името, което току-що бе написал, беше: ДЖЕФРИ ЧЕЙПИН.
	Задраска го и върху него написа „Питър Прауд“. После промърмори „Довиждане“ на библиотекаря и излезе.
	Слезе долу с асансьора, прекоси оживеното фоайе и излезе на улицата. Влезе в колата. Погледна картата на града и пое нагоре по главната улица.
	Вече беше напълно сигурен къде трябва да отиде.


>	Част трета

E>
P>
	Бил съм тук преди,
	кога и как, не знам.
	Помня сочните ливади,
	сладкия упойващ аромат,
	приплясването на вълните, светлинките край брега.
	Била си моя ти преди —
	дори не знам кога.
	Но лястовичка полетя и ти
	изви глава така, че
	смъкна булото и спомних си отколешните дни.
@	Данте Габриел Росети
P$
E$

>	Глава двадесет и втора

	Гробището „Хилсайд“ се намираше на около миля извън града.
	До него се стигаше по един стръмен склон. Когато стигна горе, пред Питър се разкри гледка към целия район на гробището. То бе доста голямо, по-голямо, отколкото очакваше.
	Оградено бе с каменен зид. Взря се в безкрайните редици надгробни плочи, статуи, малки мраморни гробници, ангели с разперени ръце и крила. Приличаха на смълчана бяла армия в параден строй върху яркозелената трева.
	Колко чудно — другото му тяло лежеше заровено някъде там, долу.
	Небето притъмня и от време на време се чуваше приглушен тътен на гръмотевици. Стройни черни облаци се носеха на фона на сивото небе — приведени, на прибежки, те се промъкваха като таен отряд. Вятърът носеше свежа миризма на дъжд. Питър погледна часовника си — беше едва няколко минути след шест. Скоро щеше да се стъмни. Трябваше да побърза.
	Подкара колата към централния вход. Голяма двукрила желязна врата, по това време вече заключена, препречваше пътя към гробището. Вратата към административната сграда отстрани също беше заключена. Той заудря по нея. Никой не му отвори. Канцелариите бяха приключили работата си за деня.
	Заобиколи и погледна през прозореца. През венецианските щори успя да види две бюра и голяма карта на гробището, окачена на стената. Вътре трябваше да има и подробен списък на гробовете и погребаните в тях.
	За момент се поколеба дали да не счупи прозореца и да влезе през него. Но пътят, който минаваше наблизо, беше твърде оживен и той се отказа. Отиде до главната порта — залостена беше отвътре. Задната част на канцелариите гледаше към вътрешната страна на гробището и там имаше вратичка. Все някой трябва да отвори централната порта сутрин. Една силна гръмотевица го стресна. Той продължаваше да се колебае. Можеше да дойде утре, разбира се. Но как да издържи до утре. Нали неговият гроб се намира някъде там, вътре. Искаше да го види сега.
	Заразглежда стената — твърде висока беше, за да успее да се прехвърли през нея. Седна в колата и я паркира на тревата успоредно на стената. Излезе и се качи на покрива. Успя да се хване за горния ръб — изтегли се и се прехвърли от другата страна.
	Спря и се загледа в надгробните плочи пред себе си. Те се простираха с хиляди напред отвъд хоризонта, чак до безкрая. Четвъртити, правоъгълни, по-масивни и по-леки, някои съвсем малки, детски.
	Тръгна покрай редиците да търси своя гроб. Нямаше никаква представа къде може да бъде. Единственото, което му оставаше, бе да се лута из лабиринта от гробове, да се взира във всяка надгробна плоча, докато открие своята.
	Продължаваше да гърми, но още не беше заваляло. Вятърът вдигаше все по-високо вихрушките си от листа. Той вървеше нагоре-надолу покрай редиците с гробове. Нагоре по едната, надолу по другата…
	_„Къде, по дяволите, може да бъде?“_
	От безсилие взе да се ядосва. През погледа му бяха минали навярно стотици надгробни плочи. Очите го заболяха да се взира в надписите. Трябваше да прочете всички, да не би да го пропусне. Не след дълго прецени, че е прекосил вече поне една четвърт от гробището.
	Намокриха го капки дъжд. Ставаше все по-късно. Оловносивото небе и приближаващият мрак сякаш се бяха наговорили да придадат на гробището още по-свръхестествен вид със спускащия се здрач. Надписите вече едва се четяха. След петнайсет минути щеше да стане съвсем тъмно…
	В този момент го зърна. Квадратна плоча. Масивна. От полиран гранит. Най-обикновен надпис:
M>	center
	Джефри Чейпин
	Любящ съпруг и баща
	1914–1946
M$
	Приближи се и погали камъка с ръка. Прекара пръсти по вдълбаните букви.
	Джефри Чейпин. Любящ съпруг и баща.
	Главата му щеше да се пръсне. Прехапа език, за да не изкрещи. Наблизо имаше наскоро изкопан гроб, явно приготвен за утрешно погребение. Копачите бяха оставили лопатите да стърчат в прясната купчина пръст.
	За миг го обхвана лудо желание. Прииска му се да хване лопатата и да задълбае като таласъм в собствения си гроб. Копнееше да стигне до ковчега и да отвори капака.
	После да види себе си.


	Не знаеше откога стои там.
	Беше се стъмнило. Капка дъжд го удари по лицето, после още една. От порите му струеше пот. Наоколо му надгробните плочи едва се различаваха. Замисли се за разлагащите се трупове под тях. Тела като неговото; тела, чиито души са ги напуснали отдавна, за да потърсят ново убежище. Колко излишно бе всичко това — всичките тези плочи, така грижливо надписани. Та те можеха единствено да отбележат мястото, където почиват незначителните органически и химически останки от обвивката на починалия.
	Разумът му се върна. Какъв идиот — да стои в гробищата посред нощ. Тръгна обратно, препъвайки се по тесните пътечки на гробището, стигна до голямата желязна врата, отвори я и влезе в колата. Съзнаваше ясно какво трябва да направи по-нататък.
	Караше и мислеше за себе си и за Джефри Чейпин. Те имаха забележително еднаква карма. Парченцата си идваха на място и цялата картина започваше да му се изяснява. Вече не беше трудно да се намери отговор на загадката около странните болки в хълбока. И Съня в затворническата килия. Това изобщо не беше затворническа килия, а зарешетената клетка на касиер в Пуританската банка. Сега преградата между клиентите и касиерите беше от стъкло. Но навремето сигурно е имало желязна решетка. А фактът, че в съня той броеше пари, изясняваше всичко.
	Знаеше вече, че под формата на Джефри Чейпин той бе умрял на 25 септември 1946. Под формата на Питър Прауд се бе родил на 10 октомври същата година. Доста бързо прераждане. И все пак оставаше Сънят с бебето — в предишния си живот той е бил баща на тримесечно момиченце, Ан. Сега двамата с дъщеря си бяха на приблизително еднаква възраст. Или по-точно, ако дъщеря му е жива, би била с три месеца по-голяма от него.
	Спусна се надолу по стръмния склон. В подножието му имаше бензиностанция. Продължаваше леко да ръми. Излезе от колата и влезе в телефонната будка на паркинга. Прикачен с верижка, висеше телефонен указател на Ривърсайд. С треперещи пръсти разлисти страниците. Отвори на буква Ч.
	Намери го точно там, където очакваше.
C>
	Чейпин Ан — улица „Виста“ № 16 — 341–2262
	Чейпин Марша — улица „Виста“ № 16 — 341–2262
C$
	Без да мисли, той пусна монета и набра номера. Обади се мелодичен женски глас, който звучеше малко неясно.
	— Ало?
	Той не отговори. Не можеше да отговори. _„Само го кажи и ще видиш колко глупаво звучи!“_ „Казвам се Питър Прауд. В мен се е преродил вашият бивш съпруг. Мъжът, когото убихте на езерото Нипмък…“
	— Ало? Ало? Кой се обажда?
	Затвори.


	Улица „Виста“. Скъпа, тиха, не за случайни хора. Кленове и брястове отстрани. Старовремски фенери пред вратите, огромни, грижливо подстригани морави пред колоните на домовете в колониален, тук-там и по-съвременен стил. Улиците в този квартал не бяха просто улици, а „алеи“, градините бяха обрасли с форзиция и ружи, а за зимата специално имаше посадени хвойнови храсти. Стилните улични лампи хвърляха златиста светлина през дебелите стъкла на глобусите си. Всяка къща имаше гараж и голям вътрешен двор. Тук бе мястото на градинските клубове, цветнокожите слугини и ниските скорости. Тук имаха огромни песове пазачи и полицията беше бдителна.
	Докато стигне, дъждът спря. Улица „Виста“ №16 беше къща в типичен колониален стил — бяла, с жълти капаци на прозорците, тухли, камък и дърво на горния етаж, фенер на входната алея, грижливо поддържана морава отпред.
	Паркира колата си точно срещу къщата. През отворената врата на гаража се виждаха задниците на един кадилак и на още нещо, което можеше да бъде само „Ягуар ХКЕ“. Добре си живее моята любима, рече си той. Както подобава на една банкерска щерка.
	Прозорците на къщата светеха, завесите бяха спуснати. На партера през един процеп между завесите се процеждаше светлина. Любопитството му беше непреодолимо. Изкушаваше се да излезе от колата, да изтича през моравата, да се свие под прозореца и да надникне вътре. Може би тя е там. Може би ще успее да я зърне.
	С последно усилие на волята се разколеба. Разумът му попречи да отвори вратата на колата. Един лъч светлина падаше върху тревата. Може би имаха куче. Може би щяха да го задържат за това, че наднича в чуждите къщи. И после ще трябва да обяснява надълго и нашироко какво е правил там. А как би могъл да им обясни? Дори фактът, че седеше в колата си и зяпаше към къщата, беше доста подозрителен.
	Запали и пое надолу по улицата. Утре, реши той, е нов ден. Тъкмо завиваше зад ъгъла, когато една полицейска кола сви по улица „Виста“. Полицаите го изгледаха с любопитство, докато се разминаваха.


	В хотела го очакваше известие от Хол Бентли, който го бе търсил и го молеше да му се обади. Навъртя домашния номер на Бентли.
	— Никакъв не се обаждаш, Пит — каза той и добави нетърпеливо: — Какво става?
	Питър се поколеба за миг.
	— Нищо.
	— Съвсем нищо?
	— Никаква следа. Поне засега.
	— По дяволите — изруга Бентли.
	Питър едва се сдържа да не каже на Бентли какво се бе случило. В последния миг се спря. Не желаеше парапсихологът да се намесва тъкмо сега — само щеше да усложни нещата. Той беше твърде нетърпелив, веднага ще раздуха всичко чак до небесата. Питър искаше да поизчака малко, докато научи нещо повече за себе си, за Марша, за всичко.
	— Продължаваш ли да записваш в дневника, Пит?
	— Да.
	— Не пропускай нищо. Нито една подробност. Това е много важно за после, когато ще ни е необходимо всяко доказателство. Аз вече започнах да пиша нещо като отчет и от моя гледна точка.
	— Какъв отчет?
	— Описание на случилото се, стъпка по стъпка, както съм го видял аз. Как си дошъл при мен, защо си дошъл. Без никакви изводи, никакви заключения. Просто разказвам всичко, както си е било. По-късно, когато откриеш коя е Марша — казвам когато, а не ако, — тогава ще взема показания и от Сам Гудман, от Нора и от психиатъра. Ще взема от тях само факти — за консултациите и разговорите им с теб…
	— _Хол._
	— Да?
	— А какво ще стане, ако наистина открия Марша? Какво ще стане тогава?
	— Доста мислих и за това. Когато установиш със сигурност коя е тя, аз ще дойда при теб. Ще взема специална апаратура за запис, от ония, които могат да се скрият под дрехите. И тогава двамата с теб ще я изправим пред свършен факт.
	— Пред свършен факт ли?
	— Точно така. Ще я сразим още с първия удар. Ще й кажем кой си. Просто незабавно ще й кажем, че ти си нейният прероден бивш съпруг. Ще го докажем с всичко, което знаеш. Междувременно аз ще запиша всичко. Тя, естествено, ще изпадне в шоково състояние. Няма да може да съобрази или да заподозре нищо. Елементът на изненада ще й попречи да направи каквото и да било. Можем да се надяваме, че първото, което тя ще изрече, ще бъде потвърждение на казаното от теб, а това би било огромен плюс за нашите доказателства.
	— Хол, струва ми се, че забравяш нещо.
	— Какво?
	— Не ти ли се струва, че това е — как да кажа — капан? Ако всичко стане, както ти казваш, тогава ще сме я принудили да признае, че е извършила убийство.
	— Е, и какво от това? Нали наистина го е извършила?
	— Да, така е. Само че…
	— Само че какво?
	— Само че ми изглежда не особено почтено.
	Бентли заговори с нетърпящ възражение тон:
	— Виж какво, Пит. А почтено ли ти се струва, дето тя те издебва посред езерото и не само че те прасва с веслото по главата, но те оставя да се удавиш след това. Независимо каква е, тя е укривала убийството с години. Ако успеем да направим всичко, както ти казах, ако наистина открием коя е тя и ако планът ни се окаже успешен докрай, тогава това си остава неин проблем, а не наш. Не можем да се грижим за някаква си отделна личност, това е съвсем очевидно. Убеден съм, че разбираш какво имам предвид.
	— Да — отвърна Питър, — напълно.
	— Дръж ме в течение. Искам от теб отчет на всеки два дни, дори и нищо да не се е случило. Трябва да знаеш, че от чакане ще полудея. Изгризал съм си ноктите до дъно. Може би ще е по-добре, ако взема да дойда при теб.
	— Не — каза Питър, — остави ме аз да се оправя най-напред.
	— Уверявам те, че за мен това няма да представлява никаква трудност. Мога да оставя работата си за известно време.
	— Не, засега само ще ми пречиш. Ако открия нещо, веднага ще ти се обадя.
	Чу как Бентли въздъхна тежко със завист.
	— Добре, ти знаеш по-добре. Мога само да ти кажа, че не съм спал повече от два часа нощем, откакто си заминал.


>	Глава двадесет и трета

	На следващата сутрин отиде с колата до улица „Виста“.
	По-нататък, казваше си той, ще се намери някакъв начин да се срещне с Марша. Сега просто му се искаше да я види, да зърне лицето й, да разбере как изглежда, как са я променили годините. Любопитството му беше убийствено. В мислите си я виждаше такава, каквато беше в сънищата му — млада и хубава. Съзнанието му упорито пазеше този образ, макар много добре да знаеше, че сега тя е много по-възрастна. Дали е надебеляла? Погрозняла? Може би се е превърнала в една от онези стари вдовици, които редовно се събират да играят бридж?
	А дъщерята. _Неговата_ дъщеря — Ан. Как ли изглежда тя? Би трябвало да е на двадесет и седем години. Малко странно беше жена на нейната възраст все още да живее с майка си. Но към нея той не изпитваше кой знае какви чувства. За него тя бе просто едно име. В Съня с бебето тя беше съвсем малка. _„Ето_ — мислеше си той, — _изведнъж се оказва, че имам дъщеря с три месеца по-голяма от мен.“_ Всъщност не от него, а от предишното му превъплъщение, но той все по-често мислеше за Джефри Чейпин като за себе си. И действително те си бяха един и същи човек, стига да приемем, че същностната характеристика на човека е душата, а тялото е нищо — смъртно, без никаква стойност, подлежащо на унищожение.
	Този път паркира колата си малко по-далеч от къщата. Въпреки това ясно беше, че не бива да се застоява — в квартал като този човек не може да остане незабелязан дълго време, докато стои и наблюдава даден имот. Няма да се колебаят много, преди да се обадят на полицията. Дали не би било по-разумно да кара надолу-нагоре по улицата с надеждата, че все някой ще излезе от къщата. Но това би било също толкова подозрително.
	Замисли се и за една друга възможност. Просто да отиде и да позвъни решително на вратата. Но какво след това? Как да се представи? Като амбулантен търговец? Анкетьор? Като представител на електроснабдителната компания, изпратен да провери електромерите? Не, глупаво беше. Не би могъл да го направи убедително. Просто няма нужния вид за това. Такава тактика изобщо не бе приемлива. Рано или късно те с Марша щяха да се срещнат по нормален начин; би било страшно неприятно, ако тя го види сега под някакво друго прикритие.
	Направи му впечатление, че в гаража има само една кола — ягуарът. Кадилака го нямаше. Почти сигурен беше, че ягуарът най-вероятно принадлежи на Ан. Следователно Марша Чейпин не си е у дома.
	Реши да си тръгне и да се върне отново след един час. Може би щеше да свари Марша на връщане от мястото, където е отишла. Междувременно ще се опита да измисли някакъв начин да се запознае със семейство Чейпин. Няма да е лесно, тъй като не познава никого в този град.
	Тъкмо запали колата, и от дома на улица „Виста“ №16 излезе една жена. Млада и стройна, облечена в карирана пола и пуловер. Носеше две тенисракети. От мястото, където се намираше, успя да види само, че косата й е светла и носи слънчеви очила, но не можа да разгледа чертите на лицето й.
	Това сигурно е дъщеря му, няма кой друг да е.
	Проследи я, докато тя потегли на задна скорост по входната алея, после ускори бързо, гумите на ягуара й изсвириха върху гладкия асфалт по улица „Виста“. Изглежда, бързаше за някъде. Той настъпи газта и подкара след нея.
	Не беше лесно да я следва. Тя явно беше опитен шофьор и с лекота се провираше из градското движение. Надяваше се, че все някъде ще я спре червен светофар и той ще успее да я поразгледа.
	Тя пое по магистралата. Той я последва. Караше толкова бързо, че за миг се уплаши да не я изпусне. Но тогава тя зави по една отбивка, означена с табела „Грийн Хилс“. Завиха още веднъж надясно и тогава той го видя — моментално позна спортния клуб от Съня с тениса. Всичко изглеждаше точно като в съня му — същата голяма, разхвърляна, покрита с дърво сграда, заравнените хълмове на игрището за голф, същото езерце, което всъщност бе водното препятствие на игрището за голф. Но кортовете сега бяха четири. В съня му беше само един. Явно бяха построили още три.
	Тя мина през входа, паркира колата и влезе вътре. Той я последва. Когато влезе в сградата на клуба, от нея нямаше и следа. Сигурно бе отишла в съблекалнята. Огледа се нерешително наоколо. Неколцина членове на клуба, които пиеха кафе, преди да поемат към игрището за голф, го изгледаха с любопитство. Тук всички се познаваха. Присъствието на непознат човек веднага се забелязваше.
	Пристъпи към таблото за обяви на стената. На него висяха обичайните клубни обяви и съобщения, известия за турнири и разписание на часовете за уроци по голф и тенис. На разписанието видя името на Ан Чейпин. Тя имаше час от единайсет до дванайсет часа.
	Потърси управителя на клуба, извади от портфейла си една карта и му я показа. Това беше карта, каквато частните клубове за голф издаваха на членовете си. Ако човек спадаше към достатъчно престижен клуб, то останалите клубове в страната не биха му отказали гостоприемството си. Бащата на Питър членуваше в Спортния клуб в Лос Анджелис, един от най-престижните клубове в щата Калифорния, където се числеше и Питър. Управителят погледна картата, усмихна се и протегна ръка.
	— Добре дошли в „Грийн Хилс“, господине. С какво бихме могли да ви бъдем полезни?
	— Бих искал да поиграя малко тенис.
	— Чудесно. Само не зная дали ще мога да ви намеря партньор в момента. Ще потърся и…
	— Няма нужда. Благодаря ви. Мога да поиграя с треньора.
	— О, разбира се. Кен Уокър. Превъзходен учител.
	Управителят отиде до телефона на бара и набра една цифра:
	— Кей? Тук е Джон Уокър. Имаме гост от Калифорния. Господин Прауд. Иска да поиграете заедно.
	Управителят затвори телефона и се обърна към Питър:
	— Ще го намерите в магазинчето му. Като излезете през главния вход и тръгнете надолу по склона вдясно. Близо до първата дупка за голф. Междувременно ще се погрижа да ви намеря гардероб.
	Треньорът по тенис беше висок, загорял от слънцето мъж на около трийсет и пет години. Той се засмя приветливо, докато се здрависваха:
	— Прауд. Питър Прауд. Името ви е характерно, сега се сещам. Играли сте на турнира за югозападните щати в Сан Диего, нали така?
	— Да. Но не се класирах кой знае колко добре.
	— Достатъчно е само човек да се класира за участие в този турнир. Все едно, добре дошли в „Грийн Хилс“. С какво мога да ви бъда полезен?
	— Дошъл съм тук по работа. От близо месец не съм хващал ракета. Бих искал просто да не забравя да играя, докато съм тук. Помислих си, че ако имате малко свободно време днес…
	— Следващият час ми е зает. Какво ще кажете за следобед?
	— Чудесно. Ще трябва да убия малко време. Имате ли нещо против, ако остана да погледам?
	— Не, заповядайте.
	Треньорът излезе. В магазина се продаваше всичко необходимо за игра на голф и тенис. Питър си купи две стоманени ракети „Уилсън T-2000“, кецове, чорапи, къси гащета, фланелка и пуловер. Отиде в съблекалнята, преоблече се и слезе при кортовете.
	Тя вече се беше преоблякла в бели тенис дрехи и си разменяха удари с треньора. Непосредствено до корта имаше няколко пейки и той седна. За пръв път можа да разгледа дъщеря си добре.
	Тя беше поразително красива. Очите й бяха виолетови, толкова тъмни, че виждаше цвета им от мястото, където седеше. Косата й беше светла и гъста. Вързана беше високо на опашка, така че когато се затичаше или се наведеше за по-нисък удар, опашката се прехвърляше през дясното й рамо. Тя я отмяташе с отривисто движение на главата. Устните й бяха пълни и сочни, но гъвкави и се очертаваха розови върху леко загорелия тен на лицето. Скулите й бяха съвсем малко издадени, от което очите й придобиваха леко ориенталска извивка, движенията й по тенискорта бяха грациозни и изящни. Краката й бяха дълги и красиви — съвършено оформени, с чувствени извивки, кожата им гладка, без никакви дефекти, каквато имат само добре гледаните жени. Красотата й не беше повърхностна, тя просто живееше с нея: зряла, пълнокръвна — красота на разцъфтяла двадесет и седем годишна жена.
	Сети се за Съня с бебето, краткия миг на халюцинацията, когато в образа на Джефри Чейпин бе крачил по пода с нея на ръце. Не можеше да повярва, че сега — близо двадесет и седем години по-късно — той седи и я гледа да играе тенис в този топъл пролетен ден; нея, която бе почти на неговата възраст.
	Тя играеше тенис много добре — дори великолепно. Ударите й бяха силни и доста точни. Мощен форхенд, приличен бекхенд. Умееше да се възползва от висока топка, попаденията й бяха добре планирани, а един-два пъти дори успя да накара Уокър да изплези език подир топката. Треньорът не я щадеше, а и тя не му даваше да се отпусне. От време на време спираха и Уокър й даваше по някой съвет. Според Питър нивото й беше почти професионално. Нищо чудно, отбеляза той, наследила го е по бащина линия.
	Питър беше единственият зяпач наоколо. Тя очевидно бе забелязала присъствието му и проявяваше известно любопитство. От време на време му хвърляше скришом по някой поглед. А когато погледите им се срещнеха, бързо отместваше очи.
	Най-подир часът изтече и те напуснаха корта. Питър влезе през мрежата и я заговори:
	— Искате ли да поиграете още малко?
	Тя тъкмо се навеждаше да прибере ракетата си в калъфа. Пищната извивка на гърдите издуваше блузата й. Вдигна глава и го погледна едновременно изненадана и объркана:
	— Не знам.
	— Разбира се, ако сте уморена…
	— Не — отвърна тя, — въобще не съм уморена. — После добави: — Вие сте нов тука, нали?
	— Той ни е гост — обясни Уокър, — от Лос Анджелис.
	Треньорът ги представи един на друг. Те си подадоха ръце. Допирът на плътта й беше топъл, вълнуващ. Виолетовите й очи го изучаваха. Тези очи сякаш бяха бездънни. Неочаквано те се засмяха — сърдечно и топло, без всякаква умисъл, сякаш казваха: _„Който и да си, Питър Прауд, харесваш ми. Много ми харесваш. А аз дори не те познавам.“_ Чу гласа на Уокър да казва:
	— По една случайност само знам, че той е много добър тенисист, Ан. Ще те накара да се поизпотиш. Пък и ще поупражниш малко бекхенда си.
	— Става ли? — попита Питър.
	— Става — съгласи се тя, — нямам нищо против.
	Играха почти цял час. Няколко пъти пропусна да върне топката само защото се бе загледал в нея. Възбудата му бе голяма. Чуваше се да вика _„По-силно, по-силно!“_, също както в Съня с тениса. Младата жена насреща му не беше Ан Чейпин, а нейната майка Марша. Той беше Джефри Чейпин и всичко това се бе случило преди много, много години…
	Накрая тя вдигна ракетата си в знак, че се предава, и пристъпи към мрежата.
	— Уф! — изпъшка тя. — Стига толкова. Вече съм гроги.
	— Благодаря за играта.
	— И аз благодаря. Не ми се случва всеки ден да играя с двама професионалисти.
	Той се засмя:
	— Аз не съм професионалист.
	— Така ли? Тогава сте си сбъркали професията. С какво се занимавате?
	— Нека поговорим за това по-късно. Какво ще кажете да пийнем по нещо?
	— Слава богу — каза тя, — не вярвах, че ще се сетите за това.
	Тръгнаха към сградата на клуба. Той се замисли за Съня с тениса. Уверен беше, че повече няма да го измъчва. След като го бе преживял наяве, макар и не съвсем същото, щеше да го остави на мира.
	Седнаха на една маса близо до бара. Той си поръча джин с тоник, а тя водка с тоник. Чукнаха се един с друг. Неочаквано тя се разсмя:
	— Какво смешно има?
	— Няма да ви кажа.
	— Защо?
	— Може да се обидите.
	Той също се засмя:
	— Нищо. Опитайте.
	— Името ви, Питър Прауд — много особено, малко смешно. Но всъщност страшно ми харесва.
	— Аз не мога да го понасям — отвърна той, — но нямам друг избор. Така че стискам зъби и си трая.
	— Къде сте се научили да играете тенис?
	— В Южна Калифорния. Всички започват да играят от най-ранна възраст. Децата хващат ракетата още преди да са виждали дрънкалка. В Лос Анджелис ако не играеш тенис, те вземат за ненормален и хората избягват да говорят с теб. А вие? Къде сте се научили да играете?
	— Не знам. Приятно ми е да играя. Майка ми е член на клуба от отдавна, така че винаги ми е бил подръка. И кортовете, и треньорите имам предвид. Но ако вярвате на генетиката, трябва да съм го наследила от баща ми.
	— Баща ви ли?
	— Той е бил треньор по тенис в този клуб преди много години.
	— О, така ли? Сигурно са се запознали с майка ви тук?
	— Да, звучи много тривиално, но вероятно са се влюбили по време на игра.
	— Няма нищо по-хубаво от влюбването по време на игра на тенис — отбеляза той.
	— О, така ли? Сигурно сте специалист по тези неща.
	— Да, това е най-доброто влюбване.
	— Е — отвърна тя, — друго си е да го чуеш от специалист.
	— Хората, които си разменят удари, се привързват един към друг. И така, значи майка ви и баща ви си живеят щастливо до честити старини.
	— Не точно. Баща ми е починал.
	— Извинете.
	— Няма за какво. Починал е преди близо трийсет години. Аз никога не съм го виждала. Била съм едва на три месеца, когато се е удавил. Майка ми го е преживяла страшно тежко. Била е много влюбена в него… — Тя спря за момент, виолетовите й очи го гледаха смаяно. — Защо ли ви разказвам всичко това?
	— Не зная.
	— Познаваме се едва от един час, не знам нищо за вас и ето че съм се разбъбрила, като че ли съм пред изповедника си. — Тя смръщи чело и го изгледа. — Да не сте преоблечен свещеник?
	— Не.
	— Или психиатър?
	— Не.
	— Тогава бихте ли задоволили моето напълно естествено любопитство по множество въпроси. Например кой сте. По каква работа сте дошли в Ривърсайд? За колко време? Изобщо, ако обича, да влезе самият господин Прауд.
	Разказа й накратко за преподавателската си работа, за книгата, за изследванията си. С нея се говореше леко. Виолетовите очи го гледаха неотлъчно. Не беше просто интерес, а по-скоро чувство на собственост. Изглежда, тя го бе набелязала вече като нещо важно, макар че срещата им бе едва първа и на пръв поглед случайна. Тя сякаш казваше: „Не се виждаме за последен път. Нещо става тук и това е ясно и за двама ни.“
	Когато свърши, тя го изгледа:
	— Казахте, че имате малко индианска кръв.
	— Точно така. Нямам индиански скули, но една шестнадесета от мен е от индианското племе сенеки. А може и да е една трийсет и втора. Не съм много сигурен.
	— Какво съвпадение. И аз имам малко индианска кръв, съвсем малко. По бащина линия. Майка ми твърди, че той много се е гордеел с това.
	— От кое племе?
	— От пекуотите.
	— Географски не е много далеч — отбеляза той, — може и да не е съвпадение. Може би сме се срещали в някое от предишните си прераждания.
	— Какво?
	— Аз съм бил сенекски воин, отивал съм по работа някъде на югоизток и съм срещнал племето пекуоти. И какво да видя — там сте били вие, дъщеря на племенния вожд, най-прелестната индианка на изток от река Хъдсън. Поговорил съм с баща ви, той е изпитал ловкостта ми в ловуването и риболова и след като ги е намерил за задоволителни, е поискал да му платя шест наниза раковини, два коня, кожите на двайсет бобъра. После съм ви отвел при моето племе, родили са ни се пет палави невръстни индианчета и сме си живели щастливо и честито…
	— Вие сте луд — разсмя се тя. — Съвсем луд.
	Поговориха си още половин час. Тя му разказа, че повечето време е живяла в Ривърсайд. Че никога не е имала парични проблеми, защото дядо й, починал отдавна, е бил председател на Пуританската банка. В Уесли била срещнала едно момче от Харвард и след като и двамата завършили следването си, се оженили и заминали да живеят в Ню Йорк. Той постъпил в адвокатската фирма на чичо си, а тя си намерила работа в рекламната агенция „Лорд и Тейлър“. Справяла се чудесно, особено с творческата работа, с рекламните текстове и тъй нататък, дори получила доста висока заплата, но бракът им не вървял и накрая се развели, но за това точно никак не й се говорело. Слава богу, нямали деца и се разделили по приятелски. Преди две години се върнала окончателно в Ривърсайд. Сега пишела от време на време по някоя реклама за най-големия универсален магазин в града, също така редактирала книги за две нюйоркски издателства. Иначе прекарвала времето си главно в игра на тенис, понякога и голф. Излизала от време на време с разни мъже, но още не била срещнала оня, който да промени живота й изцяло. Живеела си въобще доста удобно, макар и малко скучно. Времето минавало, остарявала, но нали всички остаряват един ден?
	— Има нещо, което не разбирам — обади се той. — Доколкото схващам, вие сте имали всичко в Ню Йорк. Моето уважение към родния ви град, но Ню Йорк е доста по-интересен от Ривърсайд. Защо сте се върнали тук?
	Лицето й помръкна. Виолетовите очи се отдръпнаха. Той разбра, че въпросът не й е по сърце, и съжали, че го е задал.
	— Съжалявам — побърза да каже, — виждам, че съм навлязъл в деликатна територия. Извинете, че ви попитах. Да приемем, че просто се опитвам да поддържам разговора, за да не си тръгнете. Само за да ви задържа тук по-дълго.
	Тя се усмихна:
	— Толкова много ли си пролича?
	— Да.
	— Всъщност не виждам защо да не ви кажа. Причината е много проста. Майка ми не е добре, боледува непрекъснато от няколко години насам и има нужда от мен.
	— Разбирам. Заедно ли живеете?
	— Да, почти през цялото време. Но си имам едно скришно местенце, един малък отделен апартамент, за който дори и майка ми не знае. От време на време се крия там от хората.
	— А защо се криете от хората?
	— Нима не го правят всички?
	— Навярно тайният ви апартамент има телефон.
	— Да, има. Нерегистриран номер.
	— Може би ще ми разрешите да ви го поискам?
	— Може би.
	— Но сигурно няма да ми го кажете.
	— Още не. Нали не се сърдите?
	— Не, разбира се — той се засмя. — Едно нещо поне ще научите за мен със сигурност. Аз не се предавам лесно. Много съм упорит.
	— Не е толкова лошо за мъж — отвърна тя с усмивка.
	— Добре — каза той, — ще опитам отново друг път.
	— Надявам се. Ще се радвам да го направите.
	— Още едно питие?
	Тя почти се възмути:
	— Посред бял ден? Тук? Пред очите на дядо Боже и на клетите трезвеници от спортния клуб „Грийн Хилс“? Освен това ще шофирам. Налага се да тръгвам вече. Имам ангажимент.
	— Важен ли е?
	— Изключително. Имам час при фризьора.
	Той погледна косата й и се засмя:
	— Не му давайте да ви направи нещо. — После добави: — Утре ще играете ли тенис?
	— По една случайност — да, утре имам час. Защо?
	— Помислих си, че бихме могли да поиграем отново — засмя се той. — Трябва да поработите още над бекхенда си.
	— И вие добре се потрудихте над него тази сутрин. По едно време реших, че нито веднъж няма да ми подадете за форхенд. Но да — с удоволствие ще поиграя с вас и утре — отвърна му тя. — А вие нямате ли и друга работа?
	— О, може да почака.
	Тя му каза довиждане и тръгна към съблекалните. Походката й и този път му направи силно впечатление. Имаше нещо твърде необикновено в нея. Поклащането на хълбоците, полюшването на бедрата, едва-едва сдържано, грациозното движение на дългите й крака беше подчертано женствено. Опита се да си представи тялото й без екипа за тенис, голо. Изпита непреодолимо силно желание, представи си тялото й в ръцете си, как се притиска о неговото, аромата на косата й, вкуса на устните й върху неговите. Какво ли би станало, когато внимателно сподавяните страсти, които той бе уверен, че съществуват дълбоко в нея, лумнеха внезапно…
	Обхвана го внезапна омраза към самия себе си. Погнуси се от мисълта си. Не, той не беше просто блудник, а отгоре на това и кръвосмесител. Та това е била неговата дъщеря преди. А ето че на двадесет и седем години той беше един стар мръсник.


	На следващия ден играха заедно тенис отново. А на по-следващия той се обади на улица „Виста“ № 16.
	— Ало?
	— Там ли е Ан?
	— Да. Мога ли да попитам кой се обажда?
	— Питър Прауд.
	— Един момент…
	Гласът беше като кадифе, произнасяше думите малко провлачено и слято. Поостарял в сравнение със спомена му от срещата при езерото, но безусловно това бе гласът на Марша.
	Кожата му настръхна. Ан дойде на телефона. Той я покани да вечерят заедно и тя прие.
	Уговориха се да я вземе от дома й в седем часа, да пийнат по нещо и да отидат на ресторант.


>	Глава двадесет и четвърта

	Пое си дълбоко въздух и натисна звънеца. Дълго време никой не излезе. Най-подир вратата се отвори и тя застана на прага.
	— Аз съм Питър Прауд — каза той.
	— Марша Чейпин, майката на Ан. Моля, влезте.
	Тя затвори вратата и се обърна към него:
	— Ан е горе. Ще слезе след минутка.
	Изучаващите го сини очи му бяха добре познати. Тя добави озадачена:
	— Да не би да сме се срещали преди?
	— Не.
	— Сигурен ли сте?
	— Абсолютно сигурен.
	Тя продължаваше да го гледа смутена.
	— Много странно. Имам усещането, че ние с вас — не, не, сигурно сте прав. Питър Прауд, моля да ми простите, но това е доста странно име. Щях да го запомня, ако се бяхме срещали. — След малко добави: — Ан ми каза, че сте от Лос Анджелис и че за пръв път идвате в Ривърсайд.
	— Да. И не само в Ривърсайд, но и в Нова Англия въобще.
	Усещаше, че тя продължава да се чуди, че нещо все още я безпокои.
	— Но защо стоим тук. По-добре да влезем вътре и да пийнем по нещо, докато чакате.
	— Благодаря, с удоволствие.
	Едва се сдържаше да не я разглежда съвсем явно, за да не го вземе за невъзпитан. Това беше същата жена, която бе видял в сънищата си, нямаше съмнение. И макар да съзнаваше, че не може да не се е променила, малко очакваше тя да бъде като онази млада Марша, която бе виждал хиляда пъти насън. Срещата му с нея представляваше истински шок. Прецени, че сигурно има петдесетина години, може би дори малко повече. Но тук-там все още можеха да се открият следи от предишната й неотразима красота — в очите, в леко ориенталските черти на лицето, в полюшването на тялото под червения халат, с който беше облечена. Във въгленовочерните й коси се виждаха сиви кичури. Тялото й беше малко по-пълно, но далеч от пищните форми на средната възраст. Лицето й имаше белезникав цвят, бледност от липса на здравословен въздух и движение.
	Почувства се леко разочарован, изглежда, очакваше нещо съдбовно да се случи при първата им среща. В края на краищата бяха живели толкова време заедно с тази жена както в предишния си живот, така и в настоящия. В първия тя го бе прекъснала хладнокръвно в неговия разцвет, във втория го бе измъчвала безпределно. Изминал бе огромно разстояние, за да я намери, беше й посветил доста време. Въпреки всичко той не изпитваше гняв, не й се сърдеше, не търсеше отмъщение. Единствено любопитство. Искаше да разбере защо в крайна сметка беше направила каквото бе сторила, защо го бе погубила по такъв жесток начин.
	Минаха през огромния хол и влязоха в нещо средно между барче и всекидневна с големи кожени фотьойли.
	— Седнете, моля. Какво ще искате за пиене?
	— Мартини, ако няма да ви затрудни много.
	— О, не, разбира се.
	Наля напитките бързо и ловко, сякаш го бе правила хиляди пъти преди това. Питър забеляза, че на себе си тя наля само минерална вода. Но вниманието му всъщност бе привлечено главно от стаята, в която се намираха. Лампериите по стените бяха покрити със снимки. Мебелите и цялата обстановка говореха, че това е стая, създадена по вкуса на мъж. Нямаше нищо женско в нея. Но нали в тази къща нямаше мъж.
	Особено го интересуваха снимките. Имаше най-малко двайсет и до една бяха снимки на Джеф Чейпин. На някои се виждаше и Марша, младата Марша от сънищата му — на тях тя изглеждаше точно така, както я бе видял насън.
	Удаваше му се случай да се види как точно е изглеждал в предишния си живот. Снимката във вестника беше твърде неясна, избледняла. Тези тук бяха съвсем ясни. Снимка на Джеф Чейпин зад линията на тенискорта в поза за сервис. Снимка на Джеф, усмихнат и в морска военна униформа. Още една от същия тип — Чейпин в униформа, приседнал край някакъв път заедно с още няколко моряци, всички щастливо усмихнати, с цигари, висящи в ъгъла на устата. На всички снимки имаше надпис: „На Марша. С всичката ми любов, Джеф.“ Имаше и снимки на Джеф и Марша в огромния пакард „Клипер“, той с широка доволна усмивка на лицето, тя леко засмяна. Двамата на някакъв плаж. На друга Джеф с доволна усмивка носеше на ръце една сърдита Марша и влизаше в морето. Сватбена снимка — Джеф Чейпин, много млад, притеснен и нервен, заедно с Марша, млада, красива и излъчваща щастие, както и други, непознати хора, явно гости на сватбеното тържество. Снимка на Джеф, застанал зад огромна риба, очевидно негово завоевание, окачена на кука на кантара на пристанището. Държеше въдица, която размахваше заплашително към камерата. Имаше и други: Джеф Чейпин в облекло за тенис, с потно лице, но засмян, в момента, в който председателят на някакъв тенистурнир му връчва купата; Джеф Чейпин в официален костюм, седнал зад бюро — Питър предположи, че това е в Пуританския банков тръст. Естествено, и благодарствената грамота от Военноморския корпус към ефрейтор Джеф Чейпин за проявена храброст по време на изпълнение на воинския си дълг заедно с лента и медал.
	Имаше нещо почти злокобно в това да седи в дълбокия кожен стол, да си пийва мартинито и да разглежда изложбата от картини на предишния си живот по стените, ретроспективна изложба за онова, което е бил и каквото е вършил тогава, с най-важните моменти, запечатани на фотографската лента, поставени в рамка и окачени на стената. Изучавайки критично снимките, той си казваше: „Я виж ти, че аз не съм бил толкова грозен преди, дори изобщо не съм бил грозен, бих казал, че съм бил доста по-красив, отколкото сега…“
	— Това е съпругът ми — каза Марша.
	— Да, Ан ми е говорила за него.
	— Той беше чудесен мъж. Това беше любимата му стая. Личното му скривалище.
	Той се учуди:
	— Значи сте живели все тук, откакто…
	Тя кимна:
	— От 1945 насам. Годината, преди да се удави. Той много обичаше тази къща. И след… след като си отиде, не можех да си помисля да я напусна. Голяма част от него все още сякаш продължава да живее тук, нали разбирате.
	Тя изпи минералната си вода и си наля нова. С чифт дълги щипци бръкна в сребърната кофичка за лед и извади едно кубче. Забеляза, че ръката й леко трепереше. Сякаш се налагаше страшно да се съсредоточи за това незначително действие. Когато седна отново, тя държеше чашата си вяло в ръка. Неговата чаша с мартини представляваше като че ли по-голям интерес за нея. Внезапно той осъзна, че неволно почуква с нокът по ръба на чашата си, заслушан в звънтенето на стъклото. Явно това й беше неприятно и той престана, притеснен от настойчивия й поглед.
	— Извинете — каза той, — не мога да се отърва от този неприятен навик.
	— Няма нищо — отвърна тя, — просто е много странно.
	— Кое?
	— И той имаше същия навик, моят съпруг. Той също имаше навика да почуква по ръба на чашата си като вас.
	Стори му се, че тя внезапно е пребледняла. Тръпки го побиха. Явно бе пренесъл отвъд гроба една от особеностите на покойния Джеф Чейпин, колко ли още такива особености би могла да разкрие у него Марша Чейпин?
	Той смени темата, като посочи една от снимките на стената:
	— Навярно е било ужасно. Да умре толкова млад.
	— Беше едва на двадесет и седем години. Ан разказа ли ви как се е случило?
	— Да, спомена, че се е удавил.
	— Но не ви е разказала как точно?
	— Не.
	— Твърде глупаво, както обикновено стават трагичните неща в живота. Човек никога не ги очаква. Когато се сетя и се замисля, а аз често се сещам за това, всеки път си казвам, че не е възможно да се е случило така. Просто не е възможно…
	— Госпожо Чейпин, може би въобще не трябваше да споменавам за това. Сигурно ви причиних болка.
	— Не — отвърна тя. — Не. Станало е толкова отдавна. Вече не ми причинява никаква болка. Отдавна съм го превъзмогнала. Вас това едва ли ви интересува, но аз нямам нищо против да говоря за това. Наистина. Просто имахме вила на едно езеро близо до града — езерото Нипмък. Беше към края на септември и нали знаете, тогава всички вече са се прибрали в града. Ние с Джеф много обичахме да ходим на вилата точно по това време. Беше толкова тихо, спокойно, толкова красиво с всичките дървета, които си сменят цвета есенно време. — Сините й очи бяха празни, отвлечени надалеч. Гласът й беше равен, сякаш повтаряше често репетирана и повтаряна реч. Дали разказваше историята си на всеки срещнат? Често ли се случваше да разговаря за починалия си преди двадесет и осем години съпруг? Може би причината за откровението й беше тази стая със снимките по стените. И гузната й съвест, разбира се.
	— Точно онази вечер на мъжа ми му хрумна да поплува в езерото, той обичаше да се къпе гол, а тогава беше късно и никой нямаше да го види. Често правеше така. Много пъти бе преплувал езерото, беше добър плувец, молих го да не ходи — водата беше много студена, — но той настоя. Пийнал си беше малко, а пък и той изобщо си беше малко инат. Щом си наумеше нещо, никой не можеше да го спре. Щом тръгна, видях, че е постъпил много глупаво. Какво щеше да направи, когато стигне на отсрещния бряг? Нали нямаше бански гащета. Сигурно щеше да е и страшно измръзнал. Можеше да хване пневмония. Така че измъкнах лодката и тръгнах подире му, за да го прибера. Но не можах да го намеря, беше изчезнал. Сигурно се беше удавил. Нещо са беше случило, може би се е схванал. Не знам. Във всеки случай не беше успял да стигне до другия бряг, не би имал толкова време. Въртях се из езерото и го виках, но го нямаше. Отидох и отсреща, до хотела на другия бряг, и извиках полицията. Извадиха го от дъното на езерото чак след два дни. Виждали ли сте някога удавник, който е прекарал известно време под водата? Ужасно е, с едно такова бяло подпухнало лице…
	Той слушаше и за пръв път усети, че го обхваща гняв. „Ах, ти — казваше си той, — лъжкиня такава. Безсърдечна кучка.“
	— Много съжалявам — каза тя внезапно, — не знам защо започнах да ви разказвам всичко това.
	— Няма нищо.
	— Моля да ме извините. Сигурно съм ви отегчила.
	— Не, съвсем не.
	Тя продължи да се извинява.
	— Наистина, чудя се на себе си. Обикновено на никого не говоря за това. Сигурно без да се замисля — тя се засмя, — също както хората обикновено говорят за операцията си. — Протегна ръка към чашата му: — Искате ли още едно мартини?
	— Не, благодаря.
	Тя погледна часовника си.
	— Съжалявам, че Ан ви кара да я чакате толкова дълго. Чудя се защо ли се бави. Тя ми каза, че ще се позадържите известно време в града ни.
	— Да. Няколко седмици най-малко.
	— Да. — Имаше усещането, че тази новина я безпокои, но гласът й остана спокоен. — Сигурно правите проучвания за книгата си — за северноамериканските индианци, нали?
	— О! Ан ви е казала и за това?
	Тя се засмя:
	— Да, доста ми е говорила за вас. Интересно е, че пишете книга за индианците, мъжът ми беше с индианска кръв. Една шестнадесета от племето на пекуотите. Той много се гордееше с това. И без това не се срещат много хора с индианска кръв. Доколкото знам, в южните щати това е по-често срещано явление.
	Тъкмо се канеше да й разкаже за сенекския си произход, но се разколеба. В този момент се появи Ан. Облечена беше в леко сако в бяло и червено над белите си панталони.
	— Виждам, че сте се запознали вече — каза тя.
	— Да.
	— Съжалявам, че се забавих.
	— Няма нищо. Беше ми приятно да си поговорим.
	— Да, поговорихме си добре — каза Марша с усмивка. — Той много ми хареса, Ан.
	— Нали и аз така ти обещах, мамо. Е, да тръгваме, Пит.
	— Няма ли да пийнем по още нещо заедно? — попита Марша.
	— Не, много съжалявам, но имаме резервация, а вече сме закъснели и без това. Ола приготвя вечерята, после ще остане да спи тук, както обикновено. — После добави загрижено: — Ще се оправиш, нали?
	— Разбира се.
	— Ако имаш нужда от мен, ние ще бъдем в ресторанта на Марио. Телефона го има в указателя.
	— Няма да има нужда — отвърна Марша.
	— Сигурна ли си?
	— Напълно. Хайде сега тръгвайте и приятно прекарване.
	Те тръгнаха, а той се зачуди защо Ан се държеше толкова покровителствено, но не каза нищо. Поеха нагоре по улица „Виста“. Ан го попита:
	— Е, как ти се стори?
	— Много ми хареса.
	Тя се усмихна.
	— Това е то, истинският джентълмен и дипломат. Не би се осмелил да каже нещо друго.
	— А какво друго да кажа?
	— Не знам. Просто ми се стори, че не се харесахте много.
	— Чудя се само откъде ти е хрумнала тази идея.
	— Наречи го интуиция. Вибрации, които моята чувствителна антена е уловила. Когато влязох, и двамата седяхте като истукани и се гледахте, сякаш нащрек. Разбираш ли ме?
	— Ами — пусна той усмивка, — възможно е. Нали току-що се бяхме запознали, откъде да знам дали не се срещам с бъдещата си тъща или нещо такова.
	Тя се разсмя.
	— Надявам се, че просто се шегуваш.
	— Съвсем не. Тази мисъл наистина ми мина през ума. Може би и майка ти си го е помислила. Нали майките винаги виждат у кавалерите на дъщерите си проектозетьове?
	— Сигурно е така, но само в пиесите на Тенеси Уилямс. Както и да е, струва ми се, че и двамата сте поизбързали.
	— Поизбързали сме, разбирам.
	— Харесва ми обаче фактът, че сте си го помислили все пак. За какво си говорихте с майка ми?
	— О, за дреболии. Но главно за баща ти.
	Тя се учуди:
	— За баща ми ли?
	— Не си спомням как точно стигнахме до тази тема. Сигурно покрай снимките по стените. Разказа ми цялата история за случилото се край езерото. Как е умрял…
	— Много странно.
	— Така ли? Кое е странното?
	— Тя не говори за това с никого. Дори и с мен. — Изгледа го с изненада. — Защо ли е избрала теб?
	— Нямам представа.
	Тя поклати глава озадачена.
	— Много странно наистина. Не мога да го разбера.
	— Останах с впечатлението, че тя още не може да го прежали.
	— Да, така е.
	— Но след толкова време не е ли малко…
	— Ненормално.
	— Не, не исках да кажа това…
	— Знам. Аз го казах. Но е вярно. Тя наистина е малко ненормална в това отношение. Смъртта му я е засегнала много силно. Така и не успя да превъзмогне скръбта си. Предполагам, че е била много влюбена в него. От време на време се случва да изпадне в дълбока депресия. Знам, че не е нормално. Никога не съм успявала да я разбера…
	„А аз мога — помисли той, — това е гузна съвест, моето момиче. Гузната съвест е като воденичен камък на шията. Най-големият и най-тежкият воденичен камък на този свят. От това човек може да полудее.“
	— Да си призная, онази стая, в която те покани майка ми — казваше Ан, — тя й е нещо като убежище. Аз самата почти никога не влизам там — много е потискащо, с всичките тия снимки на баща ми. А тя ходи там и с часове ги разглежда, преживява всичко наново. Все си мисля, че съм свикнала с това, но всеки път, като я видя там, сърцето ми се свива. Бих се радвала, ако някой ден ги свали и дори ако ги изхвърли. Тя изглежда доста добре за възрастта си, нали? Сигурно няма да й е трудно да си намери някого. Не можеш да си представиш колко весела и забавна може да бъде майка ми, когато поиска.
	— Значи тя не е правила опит да се омъжи отново?
	— Не.
	— Но навярно е имала някой и друг мъж след него…
	— Нямам представа. Когато съм била още много малка, може и да е имало — чувала съм за неколцина. Но никой не се е задържал дълго, не мога да ги виня за това. И аз бих се отказала, ако трябва да си съпернича с призрак. През последните няколко години майка ми взе да страни от всичко, все си стои у дома. Преди поне ходеше в клуба да се види с приятели. Сега не се вижда с никого. Ако не смятаме баба ми.
	— Майка й ли?
	— Не. Майката на баща ми.
	— О, значи тя е жива?
	— Да, може и така да се каже. По-вярно ще бъде, ако кажем полужива. Тя е много стара и напълно сенилна. Не помни нищо и никого не може да разпознае. Само седи в инвалидната си количка и си бърбори. Настанена е в един старчески дом извън града. От една година не съм ходила да я видя. Толкова е потискащо, просто е непоносимо — да гледаш как едно човешко същество си отива, но майка ми е много привързана към нея. Поела е всички разноски — квартира, медицински персонал, лекарства, — а те никак не са малко. И това не е всичко, тя ходи при баба ми най-малко веднъж седмично, понякога два пъти. Просто седи при нея почти целия следобед, ей така, за компания.
	— Но ако баба ви не може да я познае, тогава…
	— Тъкмо това е най-странното. Стои при нея въпреки това. Майка ми я е взела под свое попечителство, предполагам, че по този начин изразява привързаността си към баща ми…
	Прекъсна внезапно.
	— Ето пак. Сега и мен накара да се разприказвам за това.
	— За кое?
	— За баща ми. — Тя го изгледа особено: — Не мога да разбера какво става. Изведнъж се оказва, че говорим само за него. Пристигаш ти и изведнъж ние с майка ми не можем да говорим за друго, и то пред човек, който ни е съвсем непознат. Трийсет години след смъртта си той изведнъж се появява като главно действащо лица, поне що се отнася до теб. От къде на къде?
	— Не знам.
	— И аз нищо не разбирам. Сега, ако нямаш нищо против, бих предпочела да сменим темата. Мисля, че вече достатъчно се ровихме из семейната ми история, не ми е особено интересно. Защо не поговориш малко за себе си?
	— Наистина, защо не. Откъде започваме?
	— Ами аз знам, че не си женен и с какво се занимаваш, и ти знаеш, че не съм омъжена и с какво се занимавам. Имам един въпрос към теб.
	— Давай.
	— На колко си години?
	— На двайсет и седем.
	— Кога ще станеш на двайсет и осем?
	— На десети октомври.
	— О, боже — възкликна тя. — Значи аз съм по-старата — присмя се. — Чувствам се като героиня от ония филми, в които изключително опитната по-възрастна жена съблазнява наивния младеж.
	— За три месеца повече едва ли си натрупала чак толкова много опит.
	— Откъде знаеш?
	— Откъде знам кое?
	— Че съм три месеца по-голяма от теб?
	Тя го гледаше изненадано, виолетовите очи бяха озадачени. Гледаха го изпитателно и търсеха отговор. Той се проклинаше, че не помисли, като го каза.
	— О, просто се досетих — отвърна неубедително.
	— Не — възрази тя, — ти го знаеш? Откъде? Аз никога не съм ти казвала.
	Той неочаквано се сети. Едва не извика от радост.
	— От една от снимките на стената у вас.
	— Така ли?
	— Имаше една снимка с майка ти и баща ти в градината или някъде там. Майка ти държи нещо, което прилича на току-що родено бебе. Предположих, че това си ти. На снимката имаше дата, юли месец, ако не се лъжа.
	— А, да. Двайсети юли.
	Трябва да бъде по-внимателен в бъдеще, каза си той. Хубаво да мисли, преди да говори. Да не се издава, че знае повече, отколкото му се полага.
	— Двайсети юли ли? — попита той. — Какъв знак си?
	— Знак ли?
	— Каква зодия?
	— О, Рак съм.
	— Охо, гледай ти — усмихна се той, — аз пък съм Везни.
	— Това хубаво ли е?
	— Идеално. Везните и Ракът се разбират превъзходно. Страхотно се привличат. Често се влюбват един в друг и остават заедно цял живот. Точно в този момент двата знака се намират много близо един до друг, когато Юпитер е в седмия си дом, а Меркурий завършва ретроградния си период.
	Тя го изгледа учудено и се разсмя.


>	Глава двадесет и пета

	След като те излязоха, Марша Чейпин пусна телевизора. Даваха новини, но тя не можеше да се съсредоточи. Изключи го и отвори нова бутилка минерална вода.
	Чувстваше се нервна, неспокойна. Минералната вода нямаше да й помогне. Предполагаше се, че може да ти помогне просто като държиш чашата в ръка, но на нея явно не й действаше.
	Ръката й с чашата видимо трепереше. Имам нужда да пийна нещо, каза си тя.
	Само преди час всичко беше наред. Но тогава той влезе в къщата им. Този Питър Прауд.
	Когато успя да го разгледа добре, нещо необикновено се случи — усети се напрегната, едно нервче затрепка по тялото й. Почувства моментална неприязън към този човек. Имаше нещо у него, което я отблъскваше. Какво? Лицето му ли? Гласът? Не, това са глупости. Та той изглежда чудесно, облечен е с вкус, усмивката му е добра, учтив е. Не каза и не направи нищо нередно.
	Тогава защо?
	Тя отхвърли въпроса като едно от онези неща, които се случват понякога. Срещаш съвсем непознат човек и незабавно се настройваш враждебно към него. Без да е казал каквото и да било, без да ти е направил нещо лошо, просто не можеш да го понасяш, и това е. Някой път, когато вървиш по многолюдна улица и пред погледа ти се мяркат стотици лица, изведнъж забелязваш нечие лице, което не ти дава покой. Дори те преследва дълго след това като някакъв призрак.
	Уверена беше, че го е срещала преди, че го е виждала някъде. Но същевременно много добре знаеше, че това е невъзможно, иначе щеше да си спомни.
	Започваше да трепери. Погледна старателно подредените редици шишета на стъклената полица зад барчето. „Десет малки индианчета — каза си тя — стоят на стената и падне ли едно от тях…“
	И каква беше тази работа с почукването по чашата. Така се стресна. Случайно съвпадение ли бе това? Ами да. Какво друго? Но, боже мой, какво съвпадение. Джеф непрекъснато го правеше. Така и не успя да се отърве от този навик, който понякога я докарваше до лудост. „Джеф, скъпи, пак звънкаш. Звън, звън. Няма ли да престанеш най-после?“ А той се усмихваше и казваше: „Извинявай, индианчето ми, бях се замислил нещо.“
	Индианчето ми. Така я наричаше понякога. После тя обикновено казваше: „Страшно е неприятно, да знаеш.“ А той със смях й отвръщаше: „Може би трябва да свикна да си пия питието от картонени чашки.“
	Замисли се за случилото се онази нощ на езерото, замисли се сигурно за милионен път. Бяха изпили доста — мартини с повечко джин, много сухо, както той го харесваше. Видя го ясно, застанал пред нея чисто гол, да се смее на обвиненията й, да се смее и нагло да почуква с нокът по чашата си, с онова огромно нещо, набъбналия му пенис със зачервена глава, щръкнал право напред; спомни си лицето му, студените зли очи, с които я гледаше над усмивката, спомни си как той остави чашата и запристъпва към нея…
	Боже мой, боже мой, боже мой, трябва да пийна нещо. Колко време беше минало? Сигурно цял месец? Колко лимонада, минерална вода и кока-кола беше изпила оттогава? Колко кашона диетични напитки? Колко чаши кафе? Но напразно, копнежът й не стихваше. Ден след ден въображението й се развихряше и тя си представяше вкуса, усещаше го как се плъзга надолу в гърлото й, стопляше вътрешностите й, стопляше душата й, даваше й сили и утеха, но най-вече я освобождаваше. Притъпяваше спомените и тя можеше малко да се отпусне и да си почине.
	Но нали обещах на Ан. Обещах на д-р Харви. Обещах на Ола. Обещах и на себе си. Не искам да отида пак на онова място. Не искам никога вече да виждам онази стая, да се разхождам из градината с някоя от сестрите и да се наливам с плодови сокове, нито им искам хапчетата, нито да се потя в отвратителната им сауна. Не искам да се върна там, не искам…
	Сети се за онова нещо, което лежеше на дъното на чекмеджето в бюрото й горе. Пистолета, който Джеф беше донесъл след войната преди толкова време. Той обичаше оръжията. Веднъж, докато се разхождаха из полето извън града, той й беше показал как се стреля с пистолет. Тя ненавиждаше вида и допира на оръжието, но се бе съгласила, за да му угоди. Видя как той застреля някакво малко животинче. Не помнеше какво точно бе животинчето, но много добре си спомняше дупката в главата му, огромната локва кръв и изтеклия мозък. Не, потрепери тя, не, не.
	Бутилката я притегляше неудържимо. Интересно, че това бе същата бутилка. На полицата имаше много други, но нея я интересуваше единствено бутилката с джин, същата, от която наля питието на Питър Прауд. Същата марка джин, която бяха пили онази нощ с Джеф.
	Тя взе бутилката в ръка и я погали. Обичаше това усещане. Чувствена, дори фалическа форма, почти секси. Отвинти капачката. Оттук се изливаше сила и увереност, спокойствие, утеха и забрава. Ето в тази бутилка може да се скрие, макар и за малко. Тук е мястото, където може да се скрие от всички, тук вътре никой не може да я стигне, може би дори няма да я открият.
	— Госпожо Чейпин.
	Тя се обърна. Ола, цветнокожата й прислужница, стоеше на вратата и я гледаше укорително.
	— Не бива да правите това.
	— Налага се, Ола.
	— Но нали обещахте на Ан…
	— Да, да, зная. Но имам нужда от малко, съвсем мъничко…
	— Госпожо, защо не го оставите. Вечерята е готова. Препекла съм ростбифа точно както го обичате. Ще ви направя и силно кафе. После ще си вземете хапчетата, ще погледате малко телевизия…
	— Дявол да го вземе, Ола! — почти се разплака тя. — Не разбираш ли, че имам нужда от това. Огромна нужда.
	— Никаква нужда нямате, госпожо, само си въобразявате. Толкова време вече не сте се докосвали до него. Защо трябва да започвате отново?
	— Излез оттук, Ола. Излез веднага оттук.
	— А вечерята?
	— Ще дойда да вечерям след малко. Ще пийна само малко. Съвсем малко. Кълна се. А сега, ако обичаш, излез оттук.
	Ола сви рамене и излезе. Марша Чейпин вдигна шишето и сипа джин в чашата си. Вермутът и ледът не си заслужаваха труда. Изпи джина на един дъх със затворени от удоволствие очи.
	Когато ги отвори, пред погледа си видя Джеф. Той я гледаше от всяка снимка по стената, присмиваше й се. Джеф, обгърнал кръста й с ръка. Джеф и тя тичат към морето. Тя избухна в сълзи и отново напълни чашата си.
	„Джеф, Джеф, хубавец беше и секси, но мръсник. Защо, защо го направи?“
	Защо, боже мой, направих и аз каквото направих?


	Вечеряха в един италиански ресторант в центъра на града. После, когато я откара до дома, постояха за малко на вратата, тя извърна лице към него и издаде очаквателно устни.
	Той я обгърна с ръка. Усети как тялото й се притисна към неговото. За миг двамата се сляха в едно. Червените й влажни полуразтворени устни бяха тъй близо до неговите. Знаеше, че техният допир, вкусът им ще го подлудят и няма да може да спре. Или поне да не опита.
	Но внезапно го връхлетя погнуса, гузната му съвест заговори. Сети се коя е тя и кой в действителност бе той. Табу.
	Постави нежно ръка върху лицето й, извърна го и я целуна по бузата. Когато я пусна, забеляза явното й учудване. Виолетовите очи го гледаха озадачено. Не с обида, просто объркано.
	— Благодаря ти, скъпи — каза тя, — всичко беше чудесно. Лека нощ.
	Тя затвори вратата, а той продължи да стои там, не можеше да се понася, чувстваше се като пълен идиот.
	Когато се върна в хотела, го чакаше известие от Хол Бентли: молеше го да му се обади.
	Ясно беше, че не може вечно да го отлага. Все някога трябваше да сподели истината с парапсихолога. Защо не и сега.
	Свърши да говори и от другия край последва дълго мълчание. После:
	— Господи, значи си го направил. Открил си го.
	— Да.
	— Как се чувстваш сега?
	— Не знам.
	— Страхуваш ли се?
	— Навярно да.
	— Не мога да те виня за това. Аз се страхувам още повече. Никога не съм предполагал, че ще постигнеш такъв успех. Истина ти казвам, не вярвах. Значи X е равно на Джеф Чейпин, а Джеф Чейпин е равно на Питър Прауд.
	— Да.
	— Сега го знаеш ти, знам го и аз. Остава да убедим и всички останали. Трябва да разработим тактика и стратегия. Но най-важното най-напред. Ако дойда утре при теб в Ривърсайд, ще можем да уговорим срещата с Марша Чейпин и да запишем всичко. Вече говорихме как точно ще стане. Ще взема с мен предишните ни записи. Презаписите по-точно, оригиналите са в банковите сейфове. Държа ги там само заради най-големите скептици. Не ми се иска да повтаряме грешката на Мори Бърнстейн с Брайди Мърфи. Той пусна всичко да излезе в един-единствен вестник. Ние ще разгласим случая много по-нашироко, по целия свят. Може би ще се наложи да се свържем с някоя агенция за връзки с обществеността. Те знаят как да уредят тези неща — телевизия, преса…
	— Почакай малко, Хол.
	— Да? Какво има?
	— Още не съм готов за това.
	— Какво искаш да кажеш?
	— Искам да поизчакаме още малко.
	— Какво има да чакаме?
	— Приеми, че имам някои лични съображения.
	Последва мълчание и сетне:
	— Пит, каквито и да са твоите съображения, аз ще трябва да се съобразя с тях. Но не можем да си позволим да чакаме дълго. Опасно е.
	— Защо?
	— Ами да не забравяме, че бидейки просто човек, ти си много уязвим, утре можеш да умреш. Може да те удари кола или да получиш инфаркт. Разбира се, вероятността за това е малка, но не е невъзможно. А ако ти се случи нещо, всички доказателства, които сме събрали, отиват по дяволите. Длъжен съм да добавя, че и Марша Чейпин не е безсмъртна, и тя би могла да умре. А това би било пагубно за нашето дело. Не бива да си затваряш очите за тези неща…
	— Добре, добре. Но все пак ми се иска да изчакаме още малко. Има още няколко неща, които бих искал да разбера сам, без чужда намеса…
	Бентли се разгневи:
	— За бога, Пит, не разбираш ли за какво става дума? Как можеш да се отнасяш толкова несериозно. Целият свят трябва да научи онова, което знаеш. Та това е най-важното събитие в цялата човешка история. Твоите лични проблеми не са толкова важни.
	— За мен са важни.
	— Слушай, защо не вземеш да дойдеш тук…
	— Не.
	След дълга пауза Бентли отвърна:
	— Е, добре, в края на краищата ти знаеш по-добре. Въпросът ми е само — кога? Кога ще вдигнем завесата?
	— Ще ти кажа.
	— Добре — мрачно заяви Бентли. — Но нека бъде по-скоро, Пит. Много скоро.
	Той се сбогува и затвори.
	Питър не лъжеше. В момента, когато разгласяха новината, щеше да настъпи истински ужас. Голяма част от нещата, които той искаше да разбере, щяха да потънат в лавината от сензации и може би никога нямаше да узнае нещо за тях. А той страшно желаеше да разбере какъв е бил, тоест що за човек е бил Джеф Чейпин. А също и Марша. Искаше да разбере какво се бе случило помежду им. Защо го е направила?
	А и съществуваше Ан.
	В действителност той започваше да се разколебава в първоначалните си намерения. Разбира се, не би дал на Бентли и най-малкия повод за съмнение, но парапсихологът и без това разбираше, че на Питър не му се бърза особено. Трябваше му време, трябваше да помисли.


	До този момент не беше научил много за Джеф Чейпин. Знаеше само беглите факти от известието за смъртта му във вестника. Разпитал беше и Ан за баща й, но не смееше много да се увлича на тази тема. Все някога тя щеше да се запита защо толкова се интересува от баща й, а той не би могъл да й отговори. Пък и тя не знаеше кой знае какво за него, само онова, което Марша й бе казвала. Така че нейната представа се изчерпваше с идеята, че Джеф е бил любящ съпруг, когото Марша все още не може да прежали. Свидетелство за това бяха снимките по стените у тях. Необходимо бе да поразпита някой друг. А за това бе нужно още време, както и известен късмет. Джеф Чейпин бе мъртъв от много време насам. Трябваше да сглоби портрета му от хиляди малки парченца. Ще опита да намери някой от хората, които са познавали Джеф приживе. Някой, който го е познавал добре.
	Хрумна му една идея. Позвъни в клуба и си определи час за среща с Уокър. След като позагряха малко, изиграха два сета наистина. Събра се група зяпачи, привлечени от този двубой между професионалисти, имаше и ръкопляскания. Слънцето беше силно и когато свършиха, и двамата бяха силно изпотени. Питър спечели първия сет, Уокър втория.
	Покани треньора да пийнат по нещо отвън на двора. Предпазливо подпитвайки Уокър, той научи, че по времето на Чейпин помощник-треньор в клуба е бил някой си Денис Рийвс. Когато Чейпин заминал на война, Рийвс го заместил. Сега се бил пенсионирал и с жена си държали малък спортен магазин на име „Тенис за всички“.
	Налагаше се да измисли някакъв подход към Рийвс. Иначе той можеше да се усъмни в интереса му към Джеф Чейпин. Питър прибягна към една измислена история, която не беше от най-убедителните, но по-добра не можа да съчини.
	Бившият треньор по тенис беше около шейсетгодишен, червенобузест и с бяла като сняг коса. Носът му беше целият изпъстрен с вени и приличаше на луковица, очите му имаха воднистосин цвят. Атлетичната преди фигура сега тънеше в нездравословни тлъстини. По всичко си личеше, че обича да си пийва.
	— Как да ви кажа, господин Рийвс, баща ми е живял в Ривърсайд преди много години. После се е преместил да живее в Калифорния и повече не се е връщал тук. Като деца били големи приятели с Джеф Чейпин. Аз съм тук по работа и баща ми ме помоли да го потърся и да го поздравя, да видя какво е станало с него…
	— Напразно си губите времето, господин Прауд. Джеф умря преди много време.
	— Да, разбрах за това. Но баща ми сигурно ще иска да научи нещо повече за него, какво е станало, как е починал. Сигурно бихте могли да ми кажете нещо повече за него.
	— Кой ви прати при мен?
	— Кен Уокър от „Грийн Хилс“. Той ми каза, че сте били помощник-треньор при Чейпин. Каза, че сигурно сте се познавали добре с него…
	— Да, познавах го. Може би повече от някои.
	— Бихте ли ми разказали нещо повече за него?
	Рийвс се понавъси.
	— Мога да ви кажа туй-онуй, но не обичам да говоря лошо за мъртвите.
	— Ако не сте много зает, ще се радвам да си поговорим. Можем да пийнем по нещо някъде.
	Рийвс се отзова незабавно на това предложение. Поръча на жена си да се заеме с магазина, защото излиза за малко. Отидоха в един бар през две къщи оттам.
	Рийвс му хвърли един поглед над чашата с уиски.
	— Като ме питате, ще ви кажа направо. Оня Джеф Чейпин, когото аз познавах, си беше чисто и просто мръсник.
	— Така ли?
	— А сега, като ви казах какво мисля за него, искате ли да продължавам нататък.
	— Продължавайте, моля.
	— Може и да е бил добро момче, когато са били близки с баща ви. Но после е станал друго нещо. Не го познавах добре, преди да дойде в клуба, макар че беше от местните величия в спорта. Играеше бейзбол и футбол, доколкото знам, но стихията му беше тенисът. Нямаше равен на себе си с ракета в ръка. Мощен удар, страхотен сервис. Семейството му не беше заможно, живееха някъде около улица „Бридж авеню“. Баща ви сигурно го знае къде е.
	— Да. На улица „Олмънт“.
	— Точно така. Все едно, та семейството му не беше от богатите. Кажи го даже бедно, работническо. Баща му беше заварчик в компанията „Стандард Валв“. Такива хора не могат да си позволят децата им да вземат уроци по тенис в някой от частните клубове. Научил се да играе на градските кортове като Панчо Гонсалес. Както и да е, научил се да играе страхотно. Спечелил сума турнири в Нова Англия и извън нея, даже се класирал за състезанията за националната купа и тъй нататък. Ужким не беше професионалист, но в действителност винаги ги скубеше.
	— Скубеше ли?
	— Организираше залози, взимаше пари. Скубеше противниците си, даде им някоя и друга игра и тъкмо когато решат, че са му видели сметката, той вземе, че ги удари о земята.
	— И кога е било това?
	— Ами доколкото си спомням, трябва да е било в годините, след като е завършил училище.
	— Не е ли учил в колеж след това?
	— Не. Или не е искал, или пък не е имал пари. Май имаше предложения за стипендия от няколко спортни организации, но щом от колежа го хванеха, че играе за пари, си оттегляха предложенията. Както и да е, в „Грийн Хилс“ тогава имаха само игрище за голф, после си направиха и тенискорт, та им трябваше треньор. Дълго време не можаха да си намерят подходящ човек. Най-добрите треньори бяха заети другаде и не искаха да се местят. Джеф беше много млад за тая работа, ама имаше такъв един наперен вид, пък и славата му се носеше къде ли не. Та накрая го взеха…
	Рийвс си поръча още едно уиски.
	— С Джеф се знаехме от разни състезания и той ме взе за помощник. Негодникът му с негодник, добре ме изстискваше. Давах му десет процента от всичко, което заработвах на корта. Нелегално. Той беше от ония, дето не пропускат да завъртят по някоя пара, щом им падне. Не че мога да обвинявам някого за такова нещо — това си ни е типична американска черта навярно. Ама всичко си има мярка…
	Та така Джеф стана треньор в „Грийн Хилс“. А много го биваше, когато искаше да се хареса. Особено на жените. Страшно си падаха по него. Той беше дяволски хубав мъж, мъжествен и страстен, знаеше как да им се усмихне, как да ги поласкае. Не знам какво точно имаше, но, изглежда, беше точно онова, на което жените не могат да устоят. Някои, при това не какви да е, а дамите от клуба, едва дочакваха, когато мъжете им заминат нанякъде, за да се пъхнат в леглото му. А пък той си беше истинско животно, щом стане дума за секс. Беше направо ненаситен. Ама не беше само това, имаше и някаква жестока наклонност.
	— Така ли? В какъв смисъл?
	— С жените, особено като се напие. Напиеше ли се, ставаше направо садист. Случваше се да пребие някое момиче ей тъй, само за кеф. Знам, защото бяхме почти на една възраст и сме излизали два-три пъти заедно с момичета, докато накрая вече не исках да ходя с него. Веднъж даже някаква сервитьорка заведе дело срещу него. Показа си белезите от боя, ама не можа да убеди съда, че точно Джеф е причината.
	Приятелите му, не че бяха много, му викаха пияния индианец. Понеже имаше малко индианска кръв и не пропускаше да го изтъкне. Много обичаше да се прави на голям патриот и твърдеше, че бил единственият стопроцентов американец в тоя град. Като си пийнеше, започваше да дрънка и да обижда всички наоколо, да им вика, че били шваби, жабари, негри, чифути, какво ли не. Та невинаги му се разминаваше и му смениха физиономията в няколко бара. — Рийвс погледна към Питър и каза с надебелял език: — Чудя се, що ли ви ги разказвам тия работи. Вашият старец хич няма да ги хареса, господин Прауд. Що не взема да си мълча…
	— Не, не, карай нататък. На мен самия ми стана интересно. И стига вече с това господин Прауд. Викай ми Пит.
	— Пит, добре. Да видим докъде бях стигнал. Казах ли ти за Марша Къртис?
	— Не.
	— Ами тя беше членка на клуба по онова време. Дъщеря на Уилям Къртис, председателя на Пуританския банков тръст. Трябва да е било около 1940. Тогава тя беше още дете, на деветнайсет години, най-хубавото и сладко момиче, което изобщо можеш да си представиш. Всички в клуба, и персоналът, и самите членове, бяха лапнали по нея. Ухажваха я повече кавалери, отколкото можеше да си позволи, и то най-богатите момчета в града, от най-добрите семейства. Ама пусти късмет, тя беше луда по тениса и като се срещнаха с Джеф Чейпин, и тряс — влюби се в него до уши. Не щеше да погледне никой друг… Нали ти казах, че Джеф много го биваше, като стане дума за пари, та той не пропусна шанса си. Заложи всичко на нея. А тя навярно не е останала разочарована от него в леглото, защото не можеше да му се насити. И двамата знаеха, че ако разбере нейният старец, Джеф ще изхвръкне от клуба, така че се срещаха по разни скришни местенца, по мотели и други такива. Един ден избягаха и се ожениха тайно, после, като се върнаха, поставиха стареца пред свършен факт. Как беше на френски.
	— _Fait accompli?_
	— Аха. Както и да е, вече нищо не можеше да се направи. В клуба идваха много хора и управата реши, че не е хубаво, дето човек от персонала се е оженил тайно за една от членките, така че взеха, та го уволниха и ме назначиха на неговото място. Нищо че вече беше съпруг на Марша Къртис и на практика му се полагаше и той да е член на клуба, ония не искаха и да чуят за него, камо ли да го запишат при тях. Известно време баща й я заплашваше, че ще се откаже от нея, ала нали Джеф не можеше да я издържа, понеже нямаше работа… Е, можеше да се хване отново със състезания, но от нелегалните залагания не падаха много пари, а той вече имаше и жена да издържа.
	Точно тогава почна войната. И нали ти казах, че Джеф обичаше да се прави на голям патриот, та тутакси се записа във военноморския флот. Пратиха го в Тихия океан и там го ранили, шрапнел в хълбока ли беше, нещо такова, получил и няколко медала. Не може да му се отрече, макар да си беше негодник, че не беше от страхливите. От флота го уволниха и той се върна като голям герой, вестниците писаха за него, тържествено посрещане, чествания и всичко останало. На баща й чак му стана неудобно и му даде някаква незначителна службица в банката с голямо име за фасон, ама и с тлъста заплата. На другата година старецът умря и Марша наследи всичко…
	— Кога е станало това?
	Рийвс свъси чело и поклати глава. Езикът му беше съвсем надебелял.
	— Не помня точно. Към 44-а май или 45-а. Всеки случай те се преместиха в оная голяма къща на улица „Виста“ и го удариха на живот. Джеф си взе оня страшен пакард „Клипер“ и само се разкарваше из града да се фука с него. Кога с Марша, кога без нея. От време на време го виждаха да се развява с разни други мадами. Нали ти казах, че си беше женкар, и като се ожени за онуй хубаво момиче, да не мислиш, че нещо се промени. По едно време им се роди дете, момиченце май беше. След два-три месеца Джеф и жена му отидоха на вилата си, на езерото Нипмък. Есента някъде беше и оня глупак взел, че се напил и решил да преплува езерото. После вестниците писаха, че Марша се опитвала да го спре, ама не могла. Схванал се някъде по средата на езерото и се удавил. Сума време претърсваха езерото и накрая го извадиха. Това е всичко. Жена му още живее в същата къща на улица „Виста“, доколкото знам…


	По обратния път Питър се замисли за това, що за човек е бил в предишния си живот.
	Ако можеше да се вярва на Рийвс, явно е бил първокласен негодник. И ако приемеше теорията за прераждането и кармата, предстоеше му много нещо да изкупва. Законите на кармата гласяха, че като ти се даде нов живот, трябва да се постараеш да станеш по-добър, да поправиш каквото си сбъркал, да направиш от старата си душа нещо по-добро през този си живот. Ако преди е причинил зло на околните, сега трябва да се грижи за такива като тях. Това беше кармическото пречистване. В следващия си живот човек е длъжен да поправи онова, което е сгрешил в предишния.
	Сети се отново за Съня с езерото. Само преди две нощи пак го беше видял. Спомни си, че на излизане от вилата той беше пиян. Сети се и за червените отпечатъци от пръсти по шията и раменете на Марша Чейпин. Онази нощ тя явно не е била на себе си от гняв, за да го убие така хладнокръвно. Защо? Нима едно сбиване можеше да я доведе до такова състояние? Или това трябва да е било последната сламка, тъй да се каже? Сънят показваше, че и друг път са се случвали такива неприятни сцени. Спомни си как риташе с крака във водата и гледаше нагоре към нея в лодката. Спомни си думите, които си разменяха:
	— _Извинявай, наистина много съжалявам._
	— _Знам, знам. Ти всеки път много съжаляваш._
	Започна да му се изяснява вече какво точно се е случило.


>	Глава двадесет и шеста

	Следващите две седмици се срещаха често с Ан. Играеха тенис. Излизаха заедно на вечеря няколко пъти, веднъж отидоха и на театър в Ривърсайдския културен комплекс. Два пъти го каниха на вечеря в дома на семейство Чейпин. Марша Чейпин се държа любезно, но твърде хладно. От време на време я хващаше, че го разглежда с голям интерес. Разпита го за работата му — как върви, кога смята да я завърши. Той й отвърна неопределено, че явно ще се проточи по-дълго от очакваното, защото трябвало да класифицира много по-малки клонове на племената от големите индиански федерации и конфедерации в южната част на Нова Англия. Имало страшно много отделни селища и всяко със собствения си вожд.
	Тя се поинтересува дали отпуската му няма скоро да изтече, след като наближава времето за изпити в Калифорнийския университет и той сигурно ще трябва да приготви изпитите и да ги провери. Кога обикновено става това? — запита го тя. Първата седмица на юни, осведоми я той. Обясни й, че може така да уреди нещата, че да му се наложи да отиде само за една седмица, ако въобще се наложи да ходи дотам.
	Питър остана с впечатлението, че би й се искало той да напусне Ривърсайд колкото може по-скоро.


	Една неделя сутрин Ан се отби при него.
	— Какво ще кажеш да се поразходим извън града?
	— Къде?
	— До едно място, „Мирната долина“. На около четиридесет и пет мили оттук.
	— Много пасторално звучи. Ще има ли и закуска на тревата?
	— Не — каза тя. — Не отиваме на пикник. По-точно обратното. Ако можех, нямаше да отида. Просто се налага да направя едно посещение.
	— За какво става дума?
	— Баба ми е там. Баба Чейпин. Тя е настанена в санаториума. Нали ти бях казала за това. Майка ми ходи всяка събота, но днес нещо не се чувства добре и ме помоли аз да отида. Не съм стъпвала там повече от година и никак не ми се ходи сама.
	— Добре, кога да те взема?
	— Аз ще мина да те взема. Знаеш ли какво, Пит?
	— Какво?
	— Много ти благодаря, че ще дойдеш с мен.
	Всъщност и той много се зарадва на тази възможност. И без това искаше да се срещне с бабата по някое време, но щеше да е необходимо да измисли подходяща история, за да обясни защо един съвсем непознат човек ще се интересува от някаква стара жена. Сега Ан му предоставяше чудесна възможност да реши този проблем.
	Той живо се интересуваше от Елън Чейпин. Доколкото знаеше, тя беше единствената жива кръвна родственица на Джеф Чейпин. И колкото и ненормално да звучеше, в известен смисъл тя беше и негова майка. Въпреки това срещата с нея не го вълнуваше чак толкова много. Тя беше просто още едно парченце от цялостната картина, която искаше да си изгради за Джеф Чейпин, малка частица от живота и преживяванията в предишното му прераждане. Освен това тя никога не се беше появявала в халюцинациите му.


	Санаториумът „Мирната долина“ се намираше на значително разстояние от главния път. Наоколо имаше множество терасирани и грижливо подстригани ливади, изпъстрени с цветни градинки и беседки, пресичани от лъкатушещи пътечки с боядисани в бяло метални пейки по тях. Денят беше студен и ветровит и обитателите на санаториума се бяха скрили вътре. Имаше няколко сгради, явно със спални помещения, тухлени постройки, облагородени с пълзящи растения по стените. Отидоха в административната сграда.
	— Искаме да посетим госпожа Елън Чейпин — каза Ан на момичето зад бюрото.
	— Роднини ли сте й или познати?
	— Аз съм й внучка, а това е един приятел.
	Момичето погледна в някаква папка.
	— Тя е в стая 106.
	Тръгнаха по застлания с дебел килим коридор, минаха покрай цветарски магазин, книжарница, магазинче за подаръци, нещо като бюфет и козметичен салон. Мястото определено миришеше на пари. Отбеляза мрачно наум, че явно Марша Чейпин се бе погрижила добре за свекърва си. Сигурно си мислеше: „Онзи негодник е мъртъв, аз го убих, и това е най-малкото, което мога да направя.“
	Няколко от възрастните обитатели на санаториума седяха в стаята за отдих. Лицата им бяха сбръчкани и съсухрени, артритът бе сковал телата им, погледите им бяха безизразни. Седнали бяха в шезлонги или зад покрити със стъкло масички и гледаха следобедния блудкав сериен филм. Всички бяха зяпнали в екрана, но Питър имаше усещането, че всъщност не се интересуват от събитията на екрана, а просто са се втренчили в него, защото няма какво друго да правят. Докато минаваха покрай тях, нито един не се обърна да погледне поне какво става.
	Дожаля му. Искаше му се да съживи безнадеждно безчувствените им лица. Искаше му се да им каже, че им предстои нов живот.
	— Ужасно е — прошепна му Ан, — винаги ми се доплаква, като дойда тук. Предпочитам да умра, вместо да ме оставят на такова място.
	Вратата на стая 106 беше отворена. За момент те се спряха на прага да погледнат вътре.
	Елън Чейпин седеше на единия край на леглото. Пълничка медицинска сестра на средна възраст й даваше с лъжичка някаква каша от купичка. Сестрата едва успяваше да уцели устата й, защото старицата бърбореше нещо, докато жената се опитваше да я нахрани. По брадичката й се стичаше част от кашата.
	— Точно така, госпожо Чейпин — говореше весело сестрата, — браво на вас. Чудесно.
	Старата жена бърбореше нещо несвързано. Облечена беше в нощница на цветя, която обгръщаше изцяло съсухреното й тяло. Раменете й бяха тесни и свити напред, седеше на леглото почти превита надве. Краката й бяха като клечки, целите покрити с разширени вени. Лицето й беше набраздено и тебеширенобяло. Само очите й, яркосини, изглеждаха още живи. Без да мигат, по детски, те се бяха заковали в сестрата, сякаш се опитваха да разберат напътствията й.
	— Браво, сладката ми, днес се справяш много добре.
	Сестрата й говореше нежно. Нито тя, нито госпожа Чейпин ги забелязаха на вратата. Ан лекичко почука. Сестрата се обърна, но Елън Чейпин продължи да гледа втренчено напред.
	— Аз съм Ан Чейпин, внучката й. А това е д-р Прауд, наш приятел.
	Сестрата остави купичката.
	— Влезте, моля. Името ми е Хейгърсън. Виждала съм майка ви много пъти.
	Ан кимна с глава към старата жена.
	— Как е тя?
	— Все същото. Живее си в някакъв собствен свят, горкичката жена. Нали вече от дълго време е все така. — Сестрата се усмихна. — Баба ви наистина е много симпатична. Не ни създава никакви трудности. — Тя се обърна към госпожа Чейпин: — Нали така, драга, никога не ни създаваш неприятности.
	Старицата още не беше разбрала, че в стаята е влязъл някой друг. Безизразното й лице беше извърнато настрани, а устата й продължаваше да се движи. Питър спря погледа си на нея. Помисли си отново, че някога това е била майка му. Не че изпитваше особени чувства към нея, просто жал. Сестрата потупа Елън Чейпин по бузата.
	— Обърни се насам, драга. Имаш гости. Не се ли радваш? — Старицата не реагира. Сестрата взе внимателно главата й в ръце и я обърна към тях, сякаш беше кукла. — Внучката ви е дошла, води и един приятел.
	Старата жена погледна Ан със сините си очи и веднага ги отмести към Питър.
	— Тя не може да ви познае, естествено — обясни госпожица Хейгърсън, — но разбира, че в стаята има някой, че има гости. Сигурна съм, че от това се чувства по-добре. Дори и хора като тези тук могат да се усещат самотни, въпреки че са загубили всякаква връзка с останалия свят…
	Сестрата спря неочаквано и се загледа в Елън Чейпин. С нея ставаше нещо необичайно. Старицата гледаше втренчено Питър и пошавваше неспокойно. Спряла беше да бъбри и безизразното й лице се беше оживило. Очите й напрегнато се взираха в Питър, сякаш се опитваше да види нещо през гъста мъгла. Изведнъж тя се усмихна…
	— Джеф — каза тя, — Джеф.
	Той стоеше като прикован, кожата му настръхна. Погледна към Ан. Тя гледаше баба си с отворена уста.
	— Много чудно — каза госпожица Хейгърсън. — Тя явно ви взема за сина си, д-р Прауд. Никога преди не е постъпвала така. Никога не се е случвало…
	— Джеф, миличкият ми, къде беше? — Гласът на старата жена звучеше съвсем ясно, напълно обратното на безсмисления й брътвеж отпреди няколко минути. — Къде беше толкова време? Защо не идваш да ме видиш?
	Тя стана от мястото си на леглото и се приближи към него с протегнати ръце, явно очакваше да я прегърне. Устата й затрепери. Очите й се изпълниха със сълзи.
	Господи, каза си той, какво става тук? Да не би тази жена да има някакви свръхестествени способности, каквито другите нямат? Той нито приличаше на Джеф Чейпин, нито гласът му беше същият. Въпреки това старицата, изглежда, не се и съмняваше, че това е синът й. Всичко беше много странно и малко страшно.
	Тя стоеше, вдигнала глава към него, с плувнали в сълзи очи. Вдигна ръце и ги сложи на раменете му. Той погледна безпомощно към Ан и към сестрата. Лицата им изразяваха съчувствие и съжаление, те казваха: „Не се противи, направи й това удоволствие.“
	Той я прегърна и почувства странна смесица от леко отвращение и страх. Искаше да я отблъсне, но крехкото й тяло се притисна в него и тя захлипа на рамото му.
	— Няма нищо, мамо — каза той, — всичко е наред…


	Когато вече бяха в колата, Ан му каза:
	— Знаеш ли, много мило беше от твоя страна.
	— Кое?
	— Че разигра онази сцена. Сигурно не ти е било много приятно.
	— Да, така е.
	— Нищо, важното е, че я зарадва. — След малко добави: — Чудя се, защо точно ти й заприлича на сина й.
	— Да пукна, ако знам защо.
	Тя се разсмя:
	— А знаеш ли коя съм аз? Аз съм женският вариант на Хамлет. Току-що видях духа на баща си. Само дето си малко по-млад от него.


>	Глава двадесет и седма

	На следващата вечер беше поканен на вечеря у семейство Чейпин. С Ан имаха намерение да отидат на кино след това.
	По време на вечерята Марша Чейпин беше мълчалива. Имаше напрегнат, отвлечен вид. Той отново остана с впечатлението, че тя скрито го наблюдава. Пак имаше чувството, че не го харесва. Разговорът течеше мудно и насила. Повечето време говореше Ан.
	Изведнъж Марша наруши мълчанието си и се обърна към Питър:
	— Ан ми разказа за случилото се със свекърва ми.
	— Така ли?
	— Много странно ми се видя, че ви е взела за… за Джеф. Интересно защо ли?
	— Нямам представа.
	— Това е много необичайно. Искам да кажа, вие изобщо не приличате на бившия ми съпруг. Нито говорите като него.
	— Аз съм не по-малко изненадан от вас.
	— Изненадан ли? — намеси се Ан. — Та той беше направо като гръмнат.
	— Но защо точно вие? — продължи Марша. — При Елън Чейпин са идвали и други мъже. Психиатри, лекари, прислужници — непрекъснато сноват насам-натам из стаята й. Защо точно вие й заприличахте на сина й?
	— За бога, мамо — прекъсна я Ан, — не разбирам защо правиш такъв въпрос от това. Според мен всичко е много просто. Баба Чейпин си живее в някакъв съвсем друг свят. Сигурно си е мислела нещо за баща ми, когато сме влезли. Нали я знаеш как бърбори. Може дори да си е говорела мислено с него, когато е видяла Пит. Просто го е взела за баща ми, това е всичко. И без това не разпознава никого. Просто се е заблудила. — Тя взе кафеварката. — Искаш ли още кафе, Пит?
	— Да, благодаря.
	— Ти, мамо?
	— Не, скъпа — Марша Чейпин стана, — моля да ме извините. Ще се кача горе. Страшно ме боли главата.


	Марша Чейпин полегна на кревата, не можеше да се отърве от умората и напрежението. Освен това я беше яд на себе си, че се държа така глупаво на масата. Знаеше, че на дъщеря й й беше станало неприятно. Трябваше да й се извини после. Винаги можеше да се оправдае с нервите си.
	Нерви. Много полезно нещо. С тях се извиняваше всичко. Те бяха оправданието й за безкрайната върволица бутилки през миналите години. Така поне не се налагаше да обясняваш истинските причини за това, че от време на време ти се струва, че ще полудееш.
	Питър Прауд. Ама че смешно име. Като герой от детска книжка. Но у самия човек нямаше нищо смешно. Дори й се струваше, че у него има нещо заплашително. Присъствието му я караше да се страхува.
	Твърдеше, че е тук във връзка с книгата си. Звучеше напълно достоверно, но не можеше да преодолее съмненията си. Интуицията й подсказваше, че е дошъл в Ривърсайд по други причини, че се беше свързал с нея и с Ан по съвсем друг повод. Много подозрителен бе начинът, по който се бяха запознали с Ан. Уж случайно на корта в клуба, но сега й се струваше, че не е било чак толкова случайно. И как само беше влязъл под кожата на Ан. Тя явно много го харесва, може би дори е влюбена в него. Марша подозираше, че и това не е случайно от негова страна. Ясно беше, че той ще бъде чест гостенин в къщата им отсега нататък.
	Усетила бе и че той също я наблюдава през цялото време, че интересът му към нея не е случаен. Но най-обезпокояващ беше фактът, че проявява необикновено любопитство към личността на Джеф. Задаваше ужким непреднамерени въпроси около Джеф, а отговорите явно доста го интересуваха. Откъде този интерес към човек, починал преди трийсет години?
	Понякога се чудеше дали той е наистина човекът, за когото се представя. Дали това невъзможно име, Питър Прауд, беше истинското му? И въобще кой е той? Да не би да е детектив? Знаеше ли нещо за случилото се онази нощ край езерото? Не, разбира се, това беше невъзможно. Та той дори не е бил роден, когато Джеф се бе удавил. Пък и цялата история е отдавна забравена, случаят приключен, само тя не може да я забрави.
	Реши на сутринта да се обади в Калифорнийския университет, за да провери дали той е наистина онова, за което се представя, да види дали името му фигурира сред преподавателите там.
	И още нещо не й даваше покой. Не беше само навикът на Джеф да почуква по чашата си с нокът. Това можеше да бъде просто съвпадение. Но преди около десетина дни беше отишла да вземе Ан от клуба, за да обядват заедно. Беше ги заварила да играят тенис и поседна на една пейка да ги погледа. Двамата бяха толкова погълнати от играта, че изобщо не я забелязаха. Както си подаваха топката, изведнъж Питър бе започнал да крещи на Ан: „По-силно, удряй по-силно!“ След сервиса той изтичваше до мрежата и започваше да вика: „По-силно, удряй по-силно!“ По същия начин Джеф викаше на нея навремето, съвсем същите думи. „Удряй по-силно.“ Тя остана като гръмната. Напомняха й за друга двойка на същия този корт преди много време…
	Може би само си въобразяваше. От къде на къде Питър Прауд ще си служи със същите думи. Спомни си, че преди да тръгне, беше пийнала малко, а времето беше доста топло. Главата й се е позамаяла от горещината. Най-вероятно бе да се е върнала назад в мислите си и докато ги е гледала как играят, си е представила, че вижда пред себе си не Питър и Ан, а себе си и Джеф как играят на същия този корт преди много, много години, преди още да се оженят. Сторило й се е, че чува Джеф да й вика „Удряй по-силно!“, както често се случваше преди.
	Освен това беше твърде глупаво да прави такъв голям въпрос от факта, че Елън Чейпин бе нарекла Питър с името на сина си и го бе прегърнала. Кой знае какво ставаше в главата на бабичката? Майката на Джеф наистина много зле понесе смъртта на сина си, точно тогава и започна да губи разсъдъка си. Така беше от много време насам, накрая старицата бе загубила окончателно връзката си със света. Тогава вече се наложи да я настанят в онзи санаториум.
	Трябваше по-добре да се контролира, да внимава какво казва и какво върши през цялото време. Напоследък се държеше твърде странно. Ще се контролирам, реши тя. Най-напред се налага да спра пиенето. Някъде беше чела, че при всяко пиене се разрушават няколко хиляди мозъчни клетки. Трябва да престане веднъж и завинаги. Вече й се привиждаха какви ли не измислици.
	„Трябва да се успокоя, да се успокоя.“
	Стана от леглото и отиде в банята. Пусна във ваната да тече гореща вода, посипа вътре обилно есенции, съблече се и влезе във водата. Остана така цял час със затворени очи под бухналата топла пяна.
	Върна се в спалнята все още загърната в голямата си пухкава хавлия. Чувстваше се доста по-добре, много по-спокойна. Застана гола пред огледалото и се заразглежда критично. Обзе я омраза към онова, което видя. На петдесет и две години беше, но в момента й се стори, че изглежда много по-стара, не толкова в тялото, колко в лицето. Взря се в нездравия белезникав цвят на лицето си, в подпухналите очи. На носа й се виждаха червените капилярчета. Сините й очи бяха воднисти и избелели. Всичкото е от това проклето пиене, каза си тя. Не се грижа за себе си. Трябва да се занимавам с физкултура, да се упражнявам колкото мога повече…
	Гърдите й бяха започнали да увисват. Взе ги в ръце, повдигна ги и ги насочи напред към отражението си в огледалото. Спомни си колко обичаше Джеф това. Винаги се възбуждаше сексуално от това й действие. Тя насочваше гърдите си към него и го дразнеше, смееше му се. Винаги в тези случаи той я обладаваше още веднага, на място. Но тогава тя бе млада и красива и огънят гореше у нея не по-слабо, отколкото у него.
	Изведнъж осъзна, че мъжът й я наблюдава. Лицето му я гледаше от рамката на бюрото й. Усмихваше се, както само той умееше — хитро и съблазнително. Същата гарвановочерна коса, късо подстригана. Черните му очи я гледаха одобрително. В тях тя и сега долавяше същата похотливост, както и преди. Същата страст, която изпитваше към тялото й, докато бяха женени.
	Тя се обърна и без да изпуска гърдите си от ръце, ги насочи със зърната напред към него и каза:
	— Помниш ли това, скъпи?
	Лицето на съпруга й не помръдна. Усмивката му си остана същата, равните му зъби блестяха на фона на мъжественото му лице.
	„Ох, Джеф, Джеф, лъжец такъв, любими мой, омразни мой, хубавецо, измамнико и мръснико. Женкар такъв, защо ти трябваше да тичаш подир всяка фуста, негоднико? Само ако не беше спал с нея точно онази седмица освен с всички останали, може би щеше все още да си до мен…“
	Тя се хвърли на леглото, както си беше гола, и зарови лице във възглавницата. Дълго време остана така, полузаспала, замислена за миналото…
	Оженили се бяха с Джеф Чейпин през 1941, когато тя бе едва на деветнайсет години. Той я привличаше преди всичко физически, още повече че останалите мъже наоколо й изобщо не можеха да се сравняват с него. Той беше много хубав, много мъжествен и никога не можеше да й се насити. Тя също. Обичаше го страстно. Започнаха да се срещат тайно в крайпътните мотели около Ривърсайд. Един-два пъти тя остана до късно в клуба и се срещнаха на игрището за голф, когато се беше стъмнило. Страстта му към нея беше наистина ненаситна. Любеше я необуздано като дивак; понякога се нахвърляше отгоре й като животно, особено след като беше пил. Това я плашеше. Случваше се цялото й тяло да е в синини и драскотини след това. В такива моменти той й се струваше твърде суров и грубиянин, дори се чудеше дали да не скъса с него. Но знаеше, че не би могла. Здравата беше лапнала. Пък и той в повечето случаи бе толкова мил и нежен.
	За нея не беше тайна, че той има и други жени. Знаеше, че води неизвестен за нея живот някъде в другата част на града. Знаеше, че ходи по баровете с разни приятели, сред които и някаква жена — червенокосата Моли Уорън, — често ги виждаха заедно. Нямаше представа коя е онази жена, откъде се е взела и с какво точно се занимава, нямаше никакво намерение да се съревновава с нея. Достатъчно сигурност й вдъхваше непресторената животинска страст, която Джеф изпитваше към нея. Като всички млади момичета и тя се беше показала твърде наивна. Отдаваше прекалено голямо значение на секса, пренебрегвайки всичко останало. Все пак тя го обичаше такъв, какъвто си беше.
	В края на краищата те с Джеф бяха се оженили тайно. Баща й се бе ядосал много. Не искаше нито да види, нито да говори с новия си зет. „Оправяй се сама, Марша — каза й той. — Направила си голяма глупост, целият ти живот ще отиде по дяволите. Тоя Чейпин не го бива за нищо. Интересуват го само парите ти — по-точно моите пари, ама няма да ги получи.“
	Баща й се опита да анулира брака, но тя беше пълнолетна и той нищо не можеше да направи. Междувременно управата на клуба в „Грийн Хилс“ разбра за случилото се и моментално уволни Джеф. Не без намесата на баща й, разбира се. Майка й изпадна в нервна криза, когато научи, и почина една година по-късно.
	Същата година се заговори за война и Джеф се записа във Военноморския флот. Тя нае малък апартамент в източния край на града, където живееше от неговата заплата, и го чакаше да се върне. След две, дали не бяха и три години той се върна като герой. Получил беше нараняване в хълбока, както и два-три медала за храброст и градът просто не можеше да му се нарадва. Друг герой от войната в техния град нямаше и вестниците не спираха да пишат за него, да отпечатват снимките му, навсякъде организираха тържества в негова чест. Дори имаше малък парад по главната улица и тя гордо стоеше до него в откритата кола.
	Изправен пред всичко това, баща й омекна. Майка й беше починала преди няколко години и той имаше нужда от нея, защото си нямаше никой друг. При тези обстоятелства беше невъзможно да продължава да пренебрегва Джеф Чейпин. Така че им отпусна доста прилична сума и взе Джеф на работа в банката. Намерението му беше да даде на Джеф възможност да започне работа като касиер, така че да изучи банковото дело и да може накрая да му даде по-отговорна работа. По това време тя наследи доста пари, завещани от майка й.
	Тогава те си купиха къщата на улица „Виста“ и си заживяха чудесно. Ходеха където си поискат, правеха всичко, което си пожелаят. Джеф си купи онзи пакард „Клипер“ и двамата често отскачаха до Ню Йорк или Бостън в края на седмицата, ходеха по заведения, изобщо забавляваха се с всички сили. Построиха си вила на езерото Нипмък и дните, които прекарваха там, бяха великолепни. Дори клубът „Грийн Хилс“ размисли, все пак Джеф бе герой от войната, и те му разрешиха да ходи там под предлог, че е съпруг на Марша, която беше член на клуба.
	Разбира се, той вече не можеше да играе тенис заради нараняването в хълбока. Раната отдавна беше заздравяла, имаше само голям белег, но явно при операцията нещо не е било наред, защото понякога Джеф страдаше от силни болки в хълбока. Пристъпите идваха и си отиваха ненадейно. В такива случаи той пиеше много, за да облекчи болката. Тя ненавиждаше моментите, в които Джеф пиеше така, защото тогава ставаше груб, дори жесток.
	Той започна да пие все повече и повече, независимо дали го болеше или не. Един-два пъти, когато от страх тя не искаше да му се подчини, той я бе пребил жестоко. Тя заплаши, че ще го напусне и дори го направи за известно време. Но той дойде да я моли да се върне при него, обеща, че никога повече няма да й посегне. И тя се върна.
	Междувременно оттук-оттам чуваше, че Джеф се вижда с червенокосата Моли Уорън. Тя обаче не искаше и да чуе за това. За нея непромененият плам на обичта, която Джеф демонстрираше към нея, беше достатъчно доказателство, че слуховете са само измислица. Тогава забременя с Ан. В късните месеци на бременността, естествено, се налагаше да откаже интимна близост с Джеф. На него му беше страшно неприятно. Само ходеше нервно из къщата и пиеше все повече и повече. Взе да закъснява всяка вечер. Отбил се у някой приятел, казваше той, и му пийнали по едно. Два-три пъти седмично се случваше да се обади, за да й каже, че ще се забави и да не го чака.
	Тя търпеше, стиснала зъби, но не се и съмняваше, че приятелят всъщност е приятелка. Може би дори не една. Не знаеше и не искаше да мисли за това.
	В крайна сметка дойде време да ражда Ан. Раждането беше дълго и мъчително. Появиха се усложнения и лекарите се обезпокоиха, но в края на краищата всичко мина благополучно. Наложи се да остане в болницата две седмици. Джеф я посещаваше всеки ден, но за малко. Всеки път бързаше, беше неспокоен, сякаш искаше да се измъкне колкото може по-скоро.
	Почти не проявяваше интерес към новородената си дъщеря. Тя го отдаваше на факта, че мъжете поначало не проявяват интерес към децата, докато са още твърде малки, за да могат да бъдат възприемани като личности, поне не докато проходят и проговорят. Освен това тя подозираше, че той би се радвал много повече на син, отколкото на дъщеря, че е останал разочарован.
	Тъкмо се бяха върнали с бебето у дома, когато й се обадиха по телефона. Някаква жена, която не си каза името, но от чийто глас преливаше доволство и омраза, изрече: „Госпожо Чейпин, струва ми се, че е редно да знаете, че съпругът ви през цялото време, докато бяхте в родилния дом, се забавляваше с една червенокоса хубавица.“ Марша нарече жената лъжкиня, но тя продължи: „Много съжалявам, драга, но ако случайно ви интересува къде е любовното им гнезденце, опитайте мотела «Хайвю»“. Жената затвори преди Марша да успее да добави нещо. Нямаше представа коя може да е тази жена, макар да подозираше, че най-вероятно е някоя от другите познати на Джеф, някоя, която искаше да му отмъсти от ревност. Никой от собствените й познати не би могъл да направи такова нещо, да й причини такава болка. Сигурна беше, че тя няма врагове.
	Не каза нищо на Джеф. Ако му бе казала, той просто щеше да отрече. А може и наистина да беше долна лъжа. Но телефонното обаждане не й даваше покой, гризеше я отвътре като отрова. Накрая реши, че ако не разбере каква е истината, ще полудее. Затова отиде при един частен детектив.
	След два дни детективът й предаде отчета си. Мъж, отговарящ на описанието на Джеф, бил наел стая № 14 в мотела „Хайвю“ за период от две седмици — обхващащ момента, когато тя бе отишла в родилния дом. С този мъж имало червенокоса жена. Собственикът на мотела бил разпознал Джеф и Моли Уорън по снимките, които детективът му показал.
	Рано или късно тя знаеше, че ще трябва да поиска от Джеф някакво обяснение. Гневът й растеше с всеки изминал ден. Не беше ли достатъчно, дето спеше с онази жена в останалото време, ами трябваше и точно в онези няколко дни, когато тя раждаше собственото му дете, и после, докато лежеше безпомощно в болницата? Това вече беше наистина непоносимо. Как може да е толкова безчувствен, толкова безсърдечен?
	След този момент тя вече не искаше да легне с него. Намираше си разни извинения: още не била готова, лекарят й бил казал да се въздържа още известно време. Колкото и чудно да бе, тя все още го желаеше физически въпреки отвращението й от постъпката му. Знаеше, че никога няма да му прости, но въпреки това той я привличаше. Чудеше се дали не е болна или ненормална, за да продължава да го желае така. Предполагаше, че макар и по такъв ненормален начин, продължава да го обича. Постъпката му беше чудовищна, непростима. Но тя все отлагаше момента, в който щеше да му каже всичко, което знае, и да скъса с него окончателно.
	Джеф от своя страна стана още по-зъл, по-нервен. Пиеше все повече. Тя престана да му обръща внимание, отдаваше цялото си време и внимание на бебето. Дори не се оплакваше, когато той не се прибираше по цяла нощ. Той не разбираше защо е това отчуждение. Усещаше, че има нещо, но не знаеше какво. Един ден й предложи да прекарат заедно уикенда на вилата при езерото Нипмък. Тя се съгласи; и за двамата беше ясно, че това ще е решителният сблъсък.
	Нямаше ден от живота й, в който да не си бе спомняла онази паметна нощ. Сънувала я беше хиляди пъти. Ясно помнеше всеки миг от случилото се, всяка дума, която си бяха разменили. Споменът за това никога нямаше да я напусне…
	След като си пийна добре, той заговори: „Е, хайде, Марша, казвай какво има? Защо ме разиграваш така? Какво ти става?“ Тя му каза. Дори не се и засрами. Вместо това той се разяри. Не заради онова, което бе научила, а заради начина, по който бе разбрала. „Ах, ти, кучко — развика се той, — ще ме шпионираш значи. Детектив ще ми наемаш.“ Тогава тя му каза, че ще го напусне. Отначало той просто не повярва. Взе да й се извинява. „Добре, добре, извинявай, беше просто един флирт, моментно увлечение, край, повече никога няма да я погледна дори. Сега доволна ли си?“ Тя отговори: „Не. Просто не мога да се примиря с постъпката ти. Не те желая повече, не желая дори да ме докосваш. Никога.“
	Той се изсмя и каза: „Лъжеш, кучко. Ти не можеш без мен. Даже в момента съм сигурен, че ти се иска.“ Тя го удари в лицето. Той я изгледа и се разсмя отново. „Добре тогава. Щом си решила да ме напуснеш, давай. Но преди това какво ще кажеш да се чукнем веднъж на изпроводяк?“
	Без да сваля усмивката от лицето си, той взе да се съблича, докато остана чисто гол. Тя го гледаше ужасена. Той застана пред нея огромен, космат, излъчващ миризма на разгонен мъжкар, набъбналият му от кръв, зачервен пенис стърчеше твърдо напред. Той разтърси хълбоци и членът му се заудря насам-натам, шляпайки по бедрата му. На нея всичко това й се струваше непоносимо и срамно.
	Той довърши мартинито си и със зла усмивка й каза: „Този хубавец много ще ти липсва, нали така, малкото ми индианче?“
	Тя седеше на канапето. Той остави чашата си и тръгна към нея. Тя се изправи и се опита да избяга в спалнята, но той я хвана. Тя се бореше с всички сили, дереше с нокти и зъби, но той беше ужасно силен. Разкъса дрехите й на малки парченца, докато накрая остана чисто гола. Тя продължаваше да се бори с него и той се разяри не на шега. Взе да я бие, да я разтърсва за врата, да я удря по главата и раменете и да й крещи с пиянски глас: „Така и така ще бъдеш изнасилена, скъпа, по-добре се отпусни и се забавлявай.“
	Тръшна я на кушетката и се покатери отгоре й. Тя успя отново да го отблъсне. Той изруга и разтвори насила краката й. И в този момент тя престана да се съпротивлява. Не защото нямаше повече сили, а защото го желаеше. Мразеше се — до ден-днешен изгаряше от срам при спомена за тази сцена, — но го желаеше. Обгърна кръста му с ръце и го притегли към себе си, усети как отвътре става мека и влажна, чу го как се смее доволно. Той влезе в нея и тя застена от удоволствие. Когато накрая стигна до оргазъм, тя извика името му и заби нокти в раменете му — в същото време изпитваше омраза към себе си, защото и тя бе животно като него.
	Когато свършиха, той се изтърколи и се изправи над нея. Гледаше я отгоре с усмивка на уста и тя се разплака, защото разбираше колко е безпомощна спрямо него, разбираше, че и той го знае. Че независимо колко унизена и насилена се чувства, нещата винаги ще си останат такива, каквито бяха в този момент.
	Той беше пиян и към това се добавяше опиянението от победата му. Наля си пълна чаша уиски и я изпи на един дъх. Точно в този момент му хрумна идеята да преплува езерото. Реши го внезапно, без да се замисли, беше пиян и не можеше да съобразява. Толкова пъти е преплувал езерото, каза той, но нито един път без бански, а тъкмо сега се чувствал способен за такова нещо.
	Тя слабо се опита да го разубеди, като му обясни, че водата навярно е много студена, но той само се изсмя и излезе.
	Тя остана известно време да лежи на кушетката, не се чувстваше никак добре, но после взе да се тревожи за него — навън, в студеното езеро. Беше краят на септември, а и той бе пиян. Водата беше страшно студена и въпреки че той е превъзходен плувец, може би се надценяваше и кой знае какво можеше да стане.
	Облече коженото си палто и излезе навън, взе лодката и я изведе навътре в езерото. Отначало не можа да го открие, но в края на краищата го намери.
	Докато придвижваше лодката внимателно към него, забеляза, че е крайно изтощен. Всяка дума, която си бяха разменили тогава, се бе врязала в паметта й. „Слушай, Марша — каза й той, — не исках да стане така.“ Тя го изгледа хладно и му каза да се качва в лодката. „Знам, ти всеки път съжаляваш“ — отвърна му. Той й обясни, че е бил пиян и не знаел какво прави. Че не можел да се понася заради онова, което й е причинил, че я обича и винаги я е обичал. Тя му каза, че няма нищо, че никога вече няма да говорят за това.
	Но през цялото време съзнаваше, че всичко е лъжа. Той не я обичаше, просто я притежаваше и всичко това щеше да се случва отново и отново. Разбираше, че тя винаги ще си остане просто едно тяло за него, че той ще я използва за собствено удоволствие и удобство и накрая някой ден ще се умори от нея и ще я зареже. Ще има и други побоища, и други като Моли Уорън, и още много унизителни сцени. И че тя въпреки всичко никога няма да го напусне, защото изпитваше тази ненормална страст към него, защото му беше като робиня.
	Тази мисъл бе непоносима. Там, посред тъмните води на езерото, тя видя целия си живот да се разстила пред нея — всичко беше толкова отвратително. В този момент разбра, че единственият начин, по който може да се отърве от него веднъж завинаги, бе смъртта му.
	В действителност тя така и не разбра какво точно върши. Той беше там, във водата, вдигна глава към нея, от косата му се стичаше вода, мокрото му лице светеше на лунната светлина. Тя ненадейно вдигна веслото и го заудря. Никога нямаше да забрави очите му в този миг. Той изкрещя: „Недей, Марша, не, недей!“, и се опита да се вкопчи в лодката. Тя стовари веслото върху пръстите му. Той се пусна и я погледна смаяно, после се изгуби под повърхността. Оттогава насам погледът му я преследваше от хилядите мартинита и уискита.
	Съобщи за удавянето му и те претърсиха езерото и извадиха подутия му безчувствен труп. Наложи се да идентифицира трупа му в моргата и при вида на бялото, подпухнало от водата лице не можа да се сдържи и повърна. Това също беше нещо, което непрекъснато я преследваше.
	По тялото му нямаше следи от удари и кръв, само кожата на няколко пръста беше ожулена. Това ги озадачи малко, но после решиха, че сигурно ги е ожулил о някой камък, когато тялото му се е ударило в дъното. В края на краищата тя беше Марша Чейпин, дъщеря на Уилям Къртис, председателя на Пуританския банков тръст, и сама бе съобщила, че съпругът й се е удавил. Историята, която им разказа, напълно ги удовлетворяваше. Заключението беше смърт чрез удавяне, нещастен случай, и с това въпросът бе приключен.
	Вече трийсет години оттогава тя живееше с този спомен и имаше само един-единствен начин да забрави за случилото се, макар за кратко време.
	„Господи — каза си тя, — трябва да пийна нещо.“
	Известно време се съпротивява на тази мисъл, припомняше си последствията от пиенето. Стана от леглото, облече си халата и се заразхожда из къщата. Погледна се отново в огледалото. Хвърли поглед навън през прозореца. Безцелно взе да отваря и затваря разни чекмеджета, да премества пепелниците от едно място на друго, да оправя картините по стените.
	Накрая слезе долу във всекидневната, извади едно шише водка и си наля половин чаша. Пресуши я на един дъх.
	Усети острия вкус на водката и това я изпълни с увереност. Вдигна шишето и се загледа в него. Почувства гореща привързаност към тази бутилка. Миличкото ми мъничко, сладко скривалище, рече си тя.
	Сипа си още една чаша. Снимките на мъртвия й съпруг я гледаха от стените. Тя вдигна чашата си към тях в предизвикателен жест.
	„Дявол да те вземе, Джеф, сам си го изпроси.“
	И се разплака.


>	Глава двадесет и осма

	На излизане от киното видяха, че нощта е станала по-мека и топла. Показала се бе пълната луна. Тръгнаха към колата на Ан и тя каза:
	— Знаеш ли какво?
	— Какво?
	— Срамота ще е да се приберем право вкъщи. Такава хубава нощ.
	Той я прегърна през кръста. Тя се притисна към него, както си вървяха. Допирът на тялото й го възбуждаше, подухна лек ветрец, който го погали с косите й. Улови приятния им аромат.
	— Какво си намислила?
	— Да се поразходим.
	— Къде?
	— До едно любимо мое място.
	— Кое е това място?
	— Карай — отвърна му тя — и не задавай много въпроси. Аз ще ти показвам пътя.
	Спуснаха гюрука на колата, прекосиха няколко улици и после по нейно указание завиха нагоре по един склон, пътят беше ограден с високи яки дървета. Той хвърли поглед към Ан. Главата й бе отметната назад. Очите й бяха затворени, косите й се развяваха на вятъра и тя си тананикаше някаква несъществуваща мелодия.
	Картината му беше толкова позната. Пътят, високите дървета. Само колата дето не беше пакард „Клипер“ от 1941, а ягуар от 1974. И момичето до него не беше червенокосо, а русо. Зачуди се коя ли е била онази червенокоса жена от миналото.
	Но до него сега седеше Ан Чейпин и той не знаеше какво точно да си мисли за нея. Понякога я възприемаше като собствената си дъщеря, друг път като чужд човек. Поради объркването си не знаеше как да постъпи с нея. Не смееше да я докосне. Разбираше учудването й, но как би могъл да й обясни? „Ан, не смея да те ухажвам, защото навремето аз съм бил твой баща.“
	Въпреки това я желаеше — толкова силно, че чак болеше. Спомни си думите на Фройд: „Бащата винаги храни кръвосмесителни любовни чувства към дъщеря си.“ Опитваше се да спори със себе си — нали Ан Чейпин бе създадена от друг човек, с друго тяло, тялото на Джеф Чейпин, което гниеше в гроба си на „Хилсайд“. Онова е било друго тяло, неговото си беше живо, на двадесет и седем години и сега бе 1974. Това е съвсем друго нещо, съвършено друг живот.
	Дали е така наистина?
	Дълго пътуваха нагоре по склона, докато ненадейно излязоха на заравнено тревисто място, изпъстрено с дръвчета. Недалеч се виждаше краят на висока канара, а долу се разстилаше равнината. Светлинките на Ривърсайд изглеждаха като голям блестящ килим, пресечен от лъскавата лента на реката.
	Мястото му беше познато.
	Излязоха от колата и отидоха до края на скалата. Седнаха на една каменна плоча и известно време мълчаливо наблюдаваха гледката. После тя каза:
	— Харесва ли ти?
	— Много е красиво.
	— Това е Гранитната планина. Любимо място на всички влюбени двойки в Ривърсайд. Майка ми ми е казвала, че с баща ми често са идвали тук, докато не са били женени. Не съм много сигурна, но мисля, че тук й е направил предложението за женитба.
	Както седяха прегърнати на каменната плоча, тя вдигна лице към неговото. Устните й — червени, влажни и полуотворени. Той ги целуна, после отново, но по-силно, после я отблъсна леко назад и пъхна ръка под пуловера й, пое пълната мека извивка на гърдата й в длан. Нейната ръка се спусна надолу към слабините му и веднага щом го докосна, той стана твърд. Радостта му бе много голяма, защото се боеше, че при създалите се обстоятелства може да се изложи. Чу се да казва:
	— Да отидем в моя хотел.
	— Не — отвърна тя, — искам тук, сега.
	Тя стана и го поведе за ръка, докато излязоха от обляната в лунна светлина полянка и се скриха в сянката на дърветата.
	Когато всичко свърши, те останаха да полежат малко. Тя обърна глава към него и каза:
	— Знаеш ли, че бях започнала да се съмнявам в теб.
	— Е, продължаваш ли да се съмняваш?
	— Господи, само това оставаше — тя се усмихна, — не се съмнявам изобщо.


	Той я изпрати до дома й и тя го покани на кафе. Влязоха в гостната, където завариха Марша Чейпин.
	Тя лежеше просната на канапето, мъртвопияна. Главата й висеше от единия край на кушетката, така че косата й почти се влачеше по пода. Краката й бяха разкрачени, преметнати през страничното облегало. Халатът й се беше отворил и тя лежеше почти изцяло непокрита. Питър забеляза дългите й бели крака, гъстото храстче върху срамната кост и точно над него синкавото ромбовидно родилно петно, което знаеше така добре. На килима на една ръка разстояние се търкаляха две бутилки от водка и една чаша. Едното шише беше празно. Другото се беше прекатурило и лежеше на една страна, съдържанието му бе разлято по пода.
	Той извърна поглед. Гледката беше твърде непристойна. Ан отиде до майка си и я закри с халата. После се обърна към него с напрегнато изражение, леко пребледняла.
	— Много съжалявам, че се налага да я видиш така. Но все едно, рано или късно щеше да се случи. — После добави язвително: — Майка ми е неизлечима алкохоличка. При това — отдавна.
	— Съжалявам много.
	— Няма защо. Свикнали сме с това.
	Тя се приближи до майка си и взе да я разтърсва.
	— Събуди се. Събуди се, мамо. Аз съм, Ан.
	Марша Чейпин отвори очи и се втренчи с невиждащ поглед в дъщеря си. Промърмори нещо, опита се да стане от канапето, но не успя и падна назад. Питър се намеси.
	— Ще ти помогна да я качиш горе.
	— Не — каза Ан. — Моля те, предпочитам да не го правиш. Ще повикам Ола. Тя сигурно е в стаята си горе.
	Ан изтича по стълбите, а той остана, загледан в спящата жена. Отвращението му бе изчезнало. Усещаше само съжаление и празнота. Припомни си, че това е жената, която го бе убила в предишния му живот, прекъснала бе нишката на живота му, преди да е наближила средата дори. Но тази мисъл вече не го безпокоеше, чувстваше се достатъчно щастлив в този си живот. Джеф Чейпин беше мъртъв. Изглежда, те двамата с Марша бяха квит. Тя бе отнела предишния му живот, но му бе дала нещо безценно в този — Ан. Вече няма никакво значение какво и защо е направила. Не беше трудно да се досети, само трябваше да събере две и две и всичко ставаше ясно. Но това вече бе минало, да става каквото ще. Мисията му в Ривърсайд бе приключила. Ще забрави всичко за Джеф Чейпин и ще заживее отново като Питър Прауд.
	Може би изобщо е по-добре да не знаеш нищо за предишния си живот, размишляваше той. Според теоретиците на прераждането, ако човек знае какъв е бил в предишния си живот, това ще му помогне да живее по-добре в настоящия. Но може би е по-добре, ако човек не знае нищо за онова, което се е случило с него, преди да се роди. Защото може да се окаже, че в миналия си живот не е бил много приятна личност. Крадец, убиец, защо не и сутеньор. А това би било непоносим удар за човека в настоящия му живот, може да навреди непоправимо на сегашното му аз.
	Например неговото разкритие, че е бил навремето някой си Джеф Чейпин — той не харесваше този Чейпин. Сигурно е много по-добре да изживееш живота си, без да знаеш каквото и да било за миналия. Достатъчно е само да знаеш, че те чака нов живот след смъртта, няма нужда от нищо повече. Май древните гърци са били прави. Според тях всяка душа, преди да се роди, отново бива потопена в реката на забвението, за да забрави всичко от миналото си съществувание. Само като си помисли човек колко страдания го чакат в този живот, кому е нужно да знае и мъките и страданията от миналия?
	Марша Чейпин се размърда. За миг отвори очи и ги спря на него. Погледът й беше изцъклен и празен. Не можа да го познае. Тя ги затвори отново.
	Ан слезе обратно с Ола, чието черно лице изглеждаше много сънено, но в никакъв случай не и изненадано. Двете вдигнаха Марша на крака.
	— Аз ще си вървя — каза той на Ан.
	— Не — спря го тя, — моля те, остани. Много те моля. След малко ще съм долу.
	След малко тя наистина се върна и направи кафе. Изглеждаше уморена и нямаше търпение да говори.
	— Мисля, че майка ми е започнала да пие, след като баща ми се удавил — обясни тя. — Не съм много сигурна, все пак била съм бебе тогава. Но помня, че като бях ученичка, тя вече пиеше здраво. Пиеше по цял ден и после вечерта беше съвсем безпомощна. Аз се обаждах на леля ми Хелън и тя идваше и оставаше да спи тук. Когато изтрезнееше, майка ми имаше невероятни угризения на съвестта. Понякога си мислех, че ще се самоубие.
	Престанах да водя приятелките си вкъщи. Това продължи с години, докато свърших гимназия и после в колежа. Тя съвсем се заряза по едно време. Престана да се грижи за вида си, за косата, дрехите, за всичко. Седеше по цял ден във всекидневната, зяпаше снимките на баща ми и пиеше. Накрая бяхме принудени да я дадем в един от ония санаториуми за алкохолици. Психиатрите се занимаваха с нея и обясняваха всичко с обичайните стресове и напрежение, проблемите на алкохоличките в днешното общество. Винаги съм знаела обаче, че нейният проблем е другаде. Тя не спираше да извиква тоя призрак и единственият начин, по който можеше да го отстрани, беше да го удави в шишето. Не знам защо така стана с нея. Има и други жени, които са останали без мъжете си. Само че те се оправят и продължават да живеят нормално. Омъжват се повторно. Но майка ми така и не може да го преживее. Положението е отчайващо. И продължава да е…
	Тя не спираше да обяснява как са прибрали Марша от санаториума първия път, как тя била съвсем кротка и послушна. Нищо не я засягало. Ан и Ола й готвели. Няколко месеца не сложила капка алкохол в устата си. После един ден просто изчезнала.
	— Тогава бях в Ню Йорк — говореше Ан. — Веднага се върнах вкъщи. Намериха я в един евтин хотел в Бостън потънала в мръсотия, полумъртва от глад, загубила всякакъв разсъдък. Без пукната пара. Не знаеше нито къде е била всичкото това време, нито какво е правила. След този инцидент напуснах Ню Йорк и се върнах завинаги тук. Отново я пратихме в санаториум — този път в друг. Опитахме всичко: психиатри, наркотици — нищо не помогна. Когато излезе оттам, тръгна на групова терапия за алкохолици. Шест месеца изкара, без да изпие нито капка. Надявахме се, че този път сме я отървали завинаги. И тогава една вечер се прибирам вкъщи и какво да видя — намерих я на стълбите мъртвопияна, с разкървавена глава. Наложи се да й направят сума шевове. Най-накрая ние — чичо Ралф, леля Хелън и други роднини — решихме, че няма смисъл. По-добре да я оставим на мира, ако ще да се напива, няма защо да се занимаваме повече с това. Последните една-две години се държеше много добре, само от време на време се напиваше и със седмици стоеше трезва. Сега виждаш защо се налага да бъда край нея постоянно. Тя си няма никой друг освен мен.
	В хотела го чакаха две съобщения от Хол Бентли с молба да му се обади веднага.
	Той смачка бележките и ги хвърли в кошчето за боклук. Не се чувстваше готов да говори с Бентли, поне не сега. Не преди да реши какво точно ще му каже.


>	Глава двадесет и девета

	Културният комплекс беше близо до самия център на града. Построен наскоро в чест на културния напредък в Ривърсайд, наподобяваше умалено копие на центъра „Линкълн“. Имаше театър, конгресна зала, концертна зала, наоколо имаше площадки и фонтани.
	Питър паркира колата доста навътре в подземния гараж под комплекса. После тримата, той, Ан и Марша Чейпин, се изкачиха по една върволица от ескалатори догоре.
	Питър остана поразен от вида на Марша. Тя беше облечена в дълга зелена рокля от сатен, на врата й проблясваха няколко наниза перли. Имаше отпочинал и спокоен вид, а тълпите и особеният случай й придаваха оживеност. Очите й блестяха. За годините си тя изглежда превъзходно, още повече когато се облече официално, рече си той. Като кралица. От време на време срещаха техни познати, които се разсипваха да поздравяват Марша и, изглежда, искрено се радваха да я видят.
	— Божичко — каза тя, — сигурно има години, откакто не съм се срещала с повечето от тях.
	— Грешката е изцяло твоя — отбеляза Ан. — Трябва да излизаш по-често.
	Той ги хвана под ръка и ги поведе през гъстата тълпа към осветеното от огромен полилей фоайе. Тази вечер Ан беше необикновено красива. Носеше дълга черна рокля, лъскава и прилепнала към бедрата, с дълбоко деколте, тъй че красивите й бели гърди се подаваха предизвикателно навън. Ефектът се подсилваше още повече от големите висящи златни обеци със сапфири, придружавани от две дълги, много стари златни верижки също със сапфири. Цялото й излъчване беше необикновено, много женствено и чувствено. Забеляза как мъжете се обръщат подире й. Одобряваше избора им, но и малко ревнуваше.
	Разпоредителят ги поведе надолу по страничната пътечка. Повечето места вече бяха заети. Залата шумеше равномерно, изпълнена с очакване. Музикантите бяха вече на сцената и настройваха инструментите си. Той погледна програмата и я одобри: Кратка симфония от Арон Копланд, след това Концерт №3 за цигулка от Моцарт, накрая Симфония № 5 от Малер.
	Диригентът вдигна палката си и оркестърът засвири Кратката симфония. Не си падаше особено по Копланд, но точно тази композиция му харесваше. Той се отнасяше много сериозно към концертните си посещения. Обичаше да се съсредоточи от самото начало, а не като повечето посетители на такива места, които обикновено в началото все още не можеха да си намерят местата. За него те бяха като вентилатори, тези хора, изглежда, си създаваха собствена атмосфера, размахвайки програмките пред лицата си. Имаше и други типове: кимащите с глава, тактуващите с крак, непрестанно мърдащите, покашлящите, шепнещите.
	Появи се Сергей Павлик за Моцартовия концерт. Посрещна го невероятна вълна от аплодисменти.
	Питър се облегна назад и затвори очи. Остави музиката да го облива като морски вълни. Съзнанието му се понесе само надалеч. Беше уморен. Предишната нощ не спа добре. Колко приятно бе да седи и да си почива…
	Пред погледа му изплуваха образи, имена, лица. Хол Бентли и Върна Бърд заедно с Елва Карлсен. „Тук има една душа.“ „Да, виждам душата.“ „Има и тяло, приютило душата“. „Да, виждам и тялото.“ Лицето на Сам Гудман, лицето на д-р Лудвиг Стауб с дебелите стъкла на очилата, твърд акцент и папийонка на точки. „Ако това ще ви успокои, ще ви кажа, че не са шизоидни. Сънищата на шизофрениците обикновено са скучни, без въображение.“ Лабораторията по съня на Сам Гудман, непристойно силният звън на звънеца за събуждане. „Сънувах нещо, докторе.“ Червената свещ е Злото, бялата — Доброто. Добро и Зло, Добро и Зло. Аз съм човек, който се е прераждал много пъти. Шалаф и Макото Асата, и Червения кон. Застанал на лунната светлина, той се взираше в студените води на езерото…
	Погледна луната и усети режещия студен вятър, изсмя се на глас и си рече: „Ехей, я ме вижте — мен, Вожда Две луни, бойната ми бухалка се мята на вятъра, бродя из девствения лес край блестящите води на брега на Гичи Гуми. Сам съм, няма никой наоколо. Вождът Две луни. Последният мохикан.“
	Далече-далече, отвъд езерото, неоновият надпис го мамеше: Пуритан, Пуритан. Спусна се лекичко от дъсчения мостик във водата и заплува. Когато се умори, Марша се появи с лодката, удари го с веслото по главата и…
	Отдалече се носеше някакъв глас, който викаше едно име. Женски глас, който викаше нечие име, но не неговото. Чуваше нещо като „Пит, Пит“. Гласът се чуваше все по-близо, прекосяваше езерото, кой ли би могъл да бъде това и от къде на къде „Пит“?
	„За бога, Пит. Събуди се!“
	Той отвори очи. Ан Чейпин седеше до него и го дърпаше за ръката, лицето й пребледняло, очите й облещени от ужас.
	— Какво има?
	— Беше заспал и говореше насън. Крещеше насън.
	Той се огледа наоколо замаян. За миг зърна Марша, която бе станала и тичаше по пътечката към изхода, пребледняла като платно. Залата шумеше. Около него хората стояха прави, с развълнувани лица и се опитваха да разберат кой е извикал. На сцената неколцина от музикантите правеха отчаяни опити да продължат свиренето, но безуспешно. Повечето се бяха надигнали от местата си и надничаха да видят кой вика. Сергей Павлик все още стоеше с цигулка под брадичката, а ръката му с лъка бе застинала високо горе. На лицето му се четеше изненада.
	— Хей, вие там. Излезте навън.
	Обърна се и видя двама разпоредители, които махаха разгневено ръце към него и го викаха да излезе от реда. Стана и придружен от Ан, се заизмъква покрай коленете на хората. Чу един мъж как изруга полугласно, докато минаваше покрай него. Когато най-сетне се озова на пътеката, двама яки разпоредители го хванаха грубо.
	— Да вървим, господине.
	Държейки го здраво за ръцете, те го изтикаха нагоре по пътеката до най-близкия изход. Ан го последва. Море от глави и извити вратове ги проследиха. Диригентът се обърна към музикантите и се зае да ги организира обратно към Моцарт. Те храбро се заловиха да търсят нещо като начало по средата на концерта.
	Във фоайето Ан се поинтересува дали някой не е виждал майка й. Една от разпоредителките каза, че видяла една дама в зелено да тича навън от залата, крещейки истерично. Била извикала такси и потеглила нанякъде. Около тях двамата се събра групичка хора — един служител от Културния център, журналист и полицай. Все още замаян, той ги слушаше да говорят нещо. Ставаше дума за предпочитание към глоба, хулиганско поведение, нарушаване спокойствието на обществено място. Ан се опитваше да спори с тях, спомена нещо за това, че той си имал такъв проблем, да говори насън. Не, не бил пиян.
	Полека-лека взе да се окопитва. Извини се, обясни им, че бил сънувал някакъв ужасен кошмар. Без да иска, заспал и не разбрал какво става. Отново се извини, от все сърце. Накрая двамата с Ан излязоха, седнаха на един парапет около фонтаните.
	— Извинявай — каза той.
	— Пит, какво ти стана?
	— Не знам, не мога да си го обясня.
	Тя потрепери.
	— Това не беше твоят глас. Сякаш чувах друг човек, съвсем непознат. Ужасно беше. Отначало взе да мърмориш нещо… Че съжаляваш, че не си искал да го направиш… И изведнъж извика майка ми по име.
	— Така ли?
	— Каза, че не си искал да кажеш и да направиш нещо, после каза нещо от рода на „обичам те“ и изведнъж се развика: „Недей, Марша, не, недей…“ Ама се развика до бога, цялата Бостънска филхармония те чу, както и всички останали. И гласът ти беше един ненормален…
	— Аз ли?
	— Да, и това не е всичко. Майка ми те гледаше, сякаш си някакъв призрак. После и тя завика „Джеф, Джеф!“ — Ан го изгледа въпросително: — Защо ли постъпи така?
	— Нямам представа — излъга той, — нямам никаква представа.
	— Да ти кажа честно, кръвта ми се смръзна. И как само те погледна майка ми. Често ли говориш насън?
	— Не — излъга той отново.
	— Е, както и да е, суматохата вече стана. Сигурно утре ще пише по вестниците — тя се усмихна вяло. — Горкичкият Сергей Павлик. Само да му беше видял физиономията. Освен това изпуснахме Малер.
	— Много съжалявам наистина.
	— Най-добре да вървим вкъщи. Тревожа се за майка ми.
	Слязоха в гаража и се качиха в колата. Той още трепереше. Излязоха бързо от гаража и префучаха по улицата, без да обърнат никакво внимание на знака за спиране на изхода. Чу се изскърцване на спирачки. Един голям буик спря на сантиметри от понтиака.
	— Я по-добре ме остави аз да карам — обади се тихо Ан.
	По обратния път той се замисли. Ясно бе какво трябва да направи сега.
	При това трябваше да го направи веднага.


	На следващата сутрин той потегли към езерото Нипмък. Намери едно бюро, в което даваха вили под наем.
	Служителят в агенцията лесно откри въпросната вила, след като разбра, че Джефри Чейпин я е построил навремето.
	— В момента притежатели на вилата са семейство Суонсън — обясни му служителят. — Но тази вила не сме я давали под наем, защото собствениците обикновено прекарват там лятото.
	Лицето му се оживи.
	— Тази година на езерото има много хора. Първи юни е, а почти нямаме незаета вила. Ако наистина се интересувате обаче, имам още една или две останали…
	— Не — настояваше Питър, — искам онази и не ми трябва за лятото. Какво ще кажете за следващите две седмици?
	— Ще опитам, но тук хората обикновено наемат вила за по един месец.
	— Добре, нека да е за един месец.
	Служителят го изгледа.
	— Цената е около хиляда на месец.
	— Добре. Но искам да ми кажете веднага.
	Служителят потърси някакъв телефонен номер и го набра.
	Поговори малко със собственика, после сложи длан на слушалката и каза на Питър:
	— Каза, че не иска да я дава под наем, защото те щели да я използват през юни.
	— Ето какво — каза Питър, — предложете им две хиляди.
	Онзи го изгледа учудено, устата му зяпна.
	— Господин Прауд, сигурно се шегувате! За толкова пари мога да ви намеря…
	— Хайде, кажете им, че давам две хиляди.
	Служителят съобщи новото предложение. После пак закри слушалката и се ухили:
	— Такова предложение не се отказва. Кога искате да се настаните там?
	— Довечера — отвърна Питър.
	— Довечера ли?
	— Да, всъщност сега веднага ще отида да видя мястото.
	Служителят поговори още малко със Суонсън. Собственикът му съобщи, че ключът е скрит зад една тухла под стълбите на верандата. Ако Питър иска да се нанесе веднага, би могъл да използва този ключ.
	Служителят му показа къде се намира вилата на една карта на брега на езерото.
	В съня си той бе видял вилата единствено през нощта. Нямаше представа как ще изглежда тя през деня, нито какви изменения е претърпяла през последните трийсет години. Но когато стигна на мястото, веднага го позна. Колкото и изненадващо да беше, промени почти нямаше. Само мостикът беше по-голям и по-модерен; няколко от дърветата, които той знаеше, бяха отсечени и от двете страни на къщата се бяха появили нови вили. Самата постройка беше прясно боядисана и разкрасена в зелено. Отвъд езерото се виждаше същата борова горичка, но надписът на високото здание гласеше „Холидей Ин“.
	Намери ключа и влезе вътре. Там нищо не му беше познато. Мебелите бяха евтини, от кленово дърво. Цялото място имаше простоват вид и миришеше на застояло. Дръпна завесите, за да проветри малко. Телефонът работеше — Суонсънови сигурно идваха от време на време за уикенда.
	Обади се на Ан и й каза какво е направил. Имал намерение да довърши книгата си там, необезпокояван от нищо и никого. Тя се смая, когато разбра, че е наел точно онази вила, която навремето е построил баща й. Той отвърна, че нямал представа, че това е била вилата на семейство Чейпин — какво удивително съвпадение наистина, в агенцията му казали, че тази вила е свободна, и той я наел.
	— Пит, понякога не те разбирам. Как ти хрумна да направиш такова нещо изведнъж?
	— Ей така, просто ми хрумна.
	— Но това е същата вила, която баща ми е построил. Точно на това място… нали се сещаш. Там се е случило всичко. Как може от всички вили…
	— Нали ти казах, просто съвпадение.
	— Да, каза ми. Но само като си помисля, и ме хваща страх.
	— Слушай — каза той, — просто исках да наема някакво място край езерото и го направих. Мислех, че ще си прекараме добре тук през лятото. Но щом толкова те дразни, ще се откажа.
	— Извинявай, скъпи — каза тя, — сигурно се държа много глупаво.
	— Трябва да си пренеса някои работи тук довечера. Искаш ли да дойдеш с мен? Можем да си направим чудесен излет през уикенда.
	— Добре — съгласи се тя, — но няма да мога да тръгна преди единайсет. В магазина имаме съвещание, а след това ми се иска да видя майка си, преди да замина. От концерта насам е в ужасно състояние.
	— Добре — каза той, — тогава ще те чакам да дойдеш по-късно. Знаеш ли къде точно се намира?
	Тя се изненада.
	— Би трябвало да знам. Майка ми я е показвала много пъти. — И добави нежно: — Искам да ти кажа нещо, скъпи.
	— Какво?
	— Обичам те.
	— И аз те обичам.
	Той затвори. И така, Ан щеше да дойде по-късно. Толкова по-добре за него — ще има достатъчно време да свърши каквото имаше да прави.


>	Глава тридесета

	Тъкмо си приготвяше багажа за излета на езерото, когато на вратата му се почука.
	— Здравей, Пит.
	— О, Хол.
	Огромната фигура на Бентли запълваше рамката на вратата. Той се усмихваше.
	— Изненадах ли те?
	— Не.
	— Значи си ме очаквал?
	— Може и така да се каже. Знаех, че рано или късно ще дойдеш. Кога пристигна?
	Бентли се тръшна на един стол и замислено си запали цигара. Сивите му очи изучаваха Питър. Погледът му не беше обвинителен, просто любопитен. Той се усмихна извинително.
	— Преди около час. Настаних се в един хотел и веднага тръгнах насам. Щях да ти се обадя по телефона, но последните няколко пъти ти не отвърна на обажданията ми. Така че започнах да се питам каква е причината. Хрумна ми, че сигурно си разбрал нещо ново, за което не знам. Нещо, което не искаш да ми кажеш…
	— Извинявай, канех се да се върна в Лос Анджелис и да ти разкажа всичко.
	— Е, ето че сега съм тук. Можеш да ми разкажеш.
	Нямаше как да му откаже, пък и нямаше защо. Разказа му всичко, както си беше, без да пропусне нищо. Когато свърши, Бентли помълча малко и каза:
	— Знаел си толкова дълго и не си ми казал. Защо?
	— Трябваше ми малко време, за да го проумея.
	— Защо не си кажеш направо? — пресече го Бентли. — Ясно е, че си решил да не се захващаш с всичко това.
	— Вярно е.
	— Всичко е ясно — Бентли говореше бавно, с равен глас. — Ей тъй просто, решил си, че не ти се занимава и всичко отива по дяволите.
	— Съжалявам, Хол, но вече съм решил.
	— Можеш ли да ми обясниш защо?
	— Мисля, че и сам можеш да се досетиш. През цялото време имах известни колебания, отхвърлях ги само защото не вярвах, че всичко ще се окаже истина. Но то се оказа вярно. Познавам се добре, Хол. Не желая да стана световна институция, не желая да играя ролята на Великия луд. Искам да си запазя личния живот и здравия разум. Ако хората имат нужда от пророк, да си четат Библията. Аз не съм за тая работа.
	— Това ли е всичко?
	— Не съвсем. Не става дума само за мен. Има и други хора, замесени в тази история.
	— Една убийца например.
	— Да, само че всичко се е случило много отдавна, тя си е платила за стореното. Наказала се е сама много по-жестоко от всякаква присъда, издадена от Масачузетския съд. Освен това не го е направила без повод. Джеф Чейпин си е бил чиста проба негодник. Може да се каже, че си е получил заслуженото. Ако се разгласи тази история, тя направо ще полудее. И без това малко й трябва. А и не мога да оставя Ан…
	— Е — каза Бентли, — ето че заговори по същество.
	— Добре де — призна Питър, който се ядоса от забележката на Бентли, но успя да се сдържи, — обичам я. Смятам да се оженя за нея и да я взема в Лос Анджелис, където ще си живеем тихо и мирно, може би дори ще имаме и деца. Няма нужда да знае, че майка й е убийца, нито пък кой съм бил аз в предишния си живот. Ако се разчуе моята история, тя също би загубила частния си живот. Ще се превърне в не по-малко чудновата забележителност от мен. Ще стане и тя клоун на световната циркова арена, която ти се иска да създадеш. Не само че ще я унищожа по този начин, но ще разруша и всичките си надежди за мирен и спокоен живот.
	— И това ли е всичко?
	— Да, това е всичко. Харесвам се такъв, какъвто съм сега, харесва ми бъдещето, което съм си избрал, и нямам никакво намерение да го жертвам, за да се правя на втори Исус Христос или пък за да се съревновавам с Брайди Мърфи, нито пък да се старая само за да видя твоето и моето име издълбани върху камък.
	— Да не би да намекваш — ядоса се Бентли, — че аз искам само да се прочуя за твоя сметка? Че нямам търпение да попадна в центъра на общественото внимание? Господ да ме убие, ако е така. Ти наистина ли мислиш, че на мен страшно ми се занимава с всичко това?
	— Какво, да не би да не е така? Слушай, аз не те обвинявам в нищо. Знам, че и ти си вложил много нещо в тази история. Колегите ти се подиграват от години, естествено е да търсиш начин да натриеш носа на скептиците колкото можеш по-скоро. Ти си учен и за теб това би било не просто неопетнено име, но и огромна известност, няма да има списание, което да не пише за…
	— Пит — прекъсна го тихо Бентли, — грешиш.
	— Така ли?
	— Страшно грешиш. Аз съм кротък човек. И изпитвам същите чувства като теб. На мен също ми харесва да си живея мирно и тихо. Ако ти изглеждам много запален, това е само защото и мен ме е страшно шубе. Не забравяй, че каквото чака теб, същото чака и мен. Аз ще съм Великият луд номер две. Съгласен съм, че известността, противоречията, напрежението са твърде големи за обикновен човек. Всичко това се отнася и за мен. Всеки, който се опита да въведе някаква нова религия, е застрашен да бъде убит с камъни. А камъните, които хвърлят по теб, ще удрят неминуемо и мен. В крайна сметка може да се окажем заедно двамата приковани на кръстове един до друг. Да не би наистина да смяташ, че много ми се иска всичко това?
	Бентли млъкна. Питър беше уверен, че той казва истината. Парапсихологът продължи:
	— Ти сякаш не разбираш за какво става дума, Пит. Съчувствам на тримата, които ще пострадат от това, но тук аз говоря за милиардите, за целия свят, за цялото проклето човечество. Не може да става и дума за сравнение. Мисля, че и преди ти казах — нямаш право на избор. Вече си вътре в играта, обречен си. Аз също. Може да не ни се става мъченици, но сме длъжни да кажем на света каквото знаем. Не можем да постъпим по друг начин. Нима мислиш, че можем да затрием такава новина? Не! Предлагам ти сега веднага да отидем при Марша Чейпин и да направим запис на нейната реакция. Ще я сварим неподготвена и непременно ще получим интересни доказателства…
	— Хол, ти като че ли не чуваш какво ти казвам.
	— Какво?
	— Казах ти, че не искам да се занимавам повече с това.
	— Но ти не можеш да кажеш „край“ просто така.
	— Много съжалявам, но мога.
	— Ти си не само голям глупак — избухна Бентли, — ти си един мръсен егоист!
	— Ако това е всичко, което…
	— Но, не е всичко — сините му очи святкаха, — ти, ако искаш, се измъквай, но аз нямам такова намерение.
	— Какво искаш да кажеш?
	— Разбирай го както искаш, може и като предупреждение.
	Парапсихологът отвори вратата и я тресна с всичка сила зад себе си.


	След няколко минути иззвъня телефонът. Обаждаше се Марша. Гласът й долетя през слушалката като истеричен писък.
	— Кой сте вие?
	— Какво?
	Тя беше не само истерична, но и пияна.
	— Дявол да ви вземе, кой сте вие? Защо сте дошли тук? Какво искате от нас?
	— Госпожо Чейпин, аз…
	— Дъщеря ми каза, че сте наели старата ни вила на езерото Нипмък, нашата вила с Джеф. Каза, че отивате там довечера. Защо? Какво се опитвате да постигнете? Какво искате да докажете? Защо, за бога, ме преследвате?
	— Госпожо Чейпин, едва ли бих могъл да ви обясня, но в никакъв случай не ви преследвам…
	— Не се опитвайте да ме лъжете. Дошли сте да ме измъчвате, ясно ми е. Искате да ме накарате да полудея. Какво търсите? Вие не сте Питър Прауд, а друг човек. Вие сте зъл дух, дявол, призрак, все едно какво. Но, моля ви — тя се разрида, — оставете ни на мира. Оставете Ан на мира. Вървете си, откъдето сте дошли! — Гласът се превърна в грозен писък. — Върви си, негодник такъв. Чуваш ли? Върви си и ни остави на мира!
	И затвори.


	Хол Бентли се върна в хотелската си стая и внимателно откачи незабележимото микрофонче от сакото си. Под сакото от микрофончето излизаше тънка, почти невидима жица, която стигаше до миниатюрна кутийка, закрепена от вътрешната страна на широкия му колан. Той я отвори и извади внимателно микроскопичната касетка.
	В куфара си носеше и малък касетофон. Сложи касетката в апарата и натисна копчето. Най-напред се чу неговият глас с встъпителните думи към записа.
	„Събота, късно вечерта, юни 1974. Аз съм д-р Бентли, парапсихолог. Записът е направен в квартирата на Питър Прауд в град Ривърсайд, щата Масачузетс. Пристигнах със самолет от Лос Анджелис, за да го разпитам по въпроса за собственото му прераждане и доказателствата за това, които…“
	Следваше дълга пауза. После се чу как вратата на асансьора се отвори и затвори, стъпки по коридора, пак малко тишина, отваряща се врата…
	— Здравей, Пит.
	— О, Хол.
	— Изненадах ли те?
	— Не.
	— Значи си ме очаквал…
	Изключи касетофона, извади записа и го прибра в малка кутийка, върху която постави етикет. Сложи я в куфара заедно с още няколко подобни касетки. На всяка от тях пишеше: „Прераждане на Питър Прауд“, придружено от датите на записа.
	Легна на кревата и запали цигара. Докато стоеше в Лос Анджелис и се чудеше защо Питър не се обажда, бе започнал да се съмнява, че нещо не върви както трябва, че неговият обект на наблюдение, или пациент, или клиент, или каквото там беше, е решил да се отметне от думата си. Днешното му посещение го потвърждаваше. Но Хол Бентли се бе подготвил и за такъв вариант. Имаше намерение да запише всяка дума от устата на Питър Прауд. Разговорът, записан на скритата касетка, щеше да му бъде от голяма полза, когато оповести новината. Всичко беше съвсем естествено и никой не би могъл да се усъмни в измама. Дори ако Прауд реши да го опровергае по-късно, записът щеше да му послужи като доказателство и той щеше да уличи Питър в лъжа. Разбира се, много по-добре би било, ако той сам на живо разкаже историята си пред пресата и телевизията, но след като това бе невъзможно, то записите щяха да свършат също добра работа — не само днешният, но и предишните, които бяха направили в Лос Анджелис, заедно с последния, окончателен запис, който все още предстоеше да направи.
	Записът с Марша Чейпин.
	Представи си реакцията й, когато й пусне записите с подробните разкази за халюцинациите на Прауд и всичко останало. За нея това би било умопомрачаване, свръхестествено преживяване. Навярно ще изпадне в истерия, като чуе за убийството, разиграно точно както го бе извършила навремето. Най-вероятно това ще я свари неподготвена и тя ще си признае направо, че е убила мъжа си точно по този начин. Това ще бъде спойката на всичко останало. Ще затъкне устата на скептиците.
	Той не познаваше Марша Чейпин, но в този момент му стана жал за нея. Може би Прауд беше прав — тя би могла да полудее. Искрено се надяваше това да не стане. Далеч по-добре би било да си остане нормална, за да може да отговаря на стотиците въпроси, които ще й бъдат зададени. Смяташе се за състрадателен човек. Работата, с която се беше заел, в никакъв случай не му доставяше удоволствие. Но се налагаше да я свърши. Както призна и на Питър, нямаше да е редно, ако зарежат всичко заради няколко отделни личности. Залогът бе твърде висок. Той, Хол Бентли, държеше в ръцете си отговора на загадката на смъртта — той бе върху ролките магнетофонна лента. Вярно, че записваше хората без тяхно знание или съгласие, но го правеше за едно свято дело. В този случай целта наистина оправдаваше средствата.
	Прауд не знаеше, но още не му се бе разминало бъдещето на суперзвезда. Може да го обвини в разгласяване на лична тайна, може дори да се опита да го убие. Е, жалко, но няма как иначе.
	Той духна едно облаче дим към тавана и се позамисли отново. Видя тлъстите вестникарски заглавия, сензацията по телевизионните канали, тълпите, които щяха да се стекат по улиците, и богомолците, препълнили църквите. Чуваше гръмогласното възмущение на скептиците, които от безсилна ярост ще ги нарекат измамници. Виждаше снимките във вестниците, видеоклиповете по телевизията, образите на Питър Прауд и Марша заедно с Ан Чейпин. И, разбира се, той, Хол Бентли. Беше наистина ужасяващо. Само при мисълта за това се изпоти здравата. За миг и той се замисли дали не е по-добре да се откаже.
	Не, не можеше. Трябва да действа нататък, да раздуха този магьосен огън и да си тегли последствията. Все пак накрая щеше да получи малка отплата — онези от неговите колеги, които му се подиграваха, ще трябва да му се извинят.
	„Защо да чакам? — рече си той. — Защо да не довърша всичко още сега?“ Погледна часовника си. Минаваше шест. Сигурно тя си е вкъщи.
	Пресегна се и взе телефонния указател от шкафчето до леглото. Скоро намери номера, който търсеше.


	Тя лежеше просната на един шезлонг в спалнята си и гледаше втренчено бутилката върху масичката до стола й. Бутилката беше полупразна. Наля си следващата чаша.
	„Трябва да престанеш да пиеш, Марша, трябва да се вземеш в ръце. Вече ти се привиждат духове и таласъми.“
	Може и така да е, каза си тя, трябва да отида на онова място, само да го видя за малко. За да престана да пия. Трябва да му се признае на това място, че беше много спокойно. Никой не те безпокои. Можеш да събереш мислите си. После ще се прибера обратно вкъщи, след като онзи там се върне откъдето е дошъл.
	Добре, да предположим, че той наистина е там тази вечер и търси нещо. Каквото и да търси, няма да го намери.
	Та оттогава бяха минали цели трийсет години, а това беше страшно много време. „Горкият Питър Прауд. Горкичкият загадъчен доктор Прауд, можеш да се взираш, докато ти изпаднат очите, но нищо няма да намериш.“
	Но тя наистина трябва да спре да пие. Защото вече започваха да й се причуват разни неща. Като онази вечер на концерта например. Стори й се, че чува гласа на Джеф. Стори й се, че наистина чува думите, които си бяха разменили с Джеф онази нощ, от устата на Питър Прауд. Но това е невъзможно, разбира се. Само си въобразява разни неща. Отсега нататък ще трябва да внимава. Вече съжаляваше, че му се е обадила по телефона и че се е държала така истерично. Вероятно я е помислил за съвсем смахната. Но сега вече беше спокойна. Само не бива да се поддава на нервите си…
	Телефонът иззвъня и тя го вдигна. Обади се някакъв непознат глас.
	— Госпожа Чейпин ли е?
	— Да.
	— Вие не ме познавате. Казвам се Хол Бентли. Разполагам с някои сведения за Питър Прауд, които може да ви се сторят интересни. Дори много интересни. Ако ми позволите, бих дошъл да ви видя веднага.


>	Глава тридесет и първа

	В девет часа той най-сетне пристигна във вилата.
	Преди да влезе, постоя на прага, загледан в езерото. Половинчатият диск на луната препускаше по небето. Езерото отразяваше мътния й блясък. Отразяваше го и алуминиевата повърхност на лодката, издърпана на брега отстрани на мостика. Нощта бе хладна, но поне вятър нямаше. Отвъд езерото се виждаше осветеният надпис „Холидей Ин“ високо над боровата горичка, същата борова горичка, над която преди много години светеше друг надпис. Макар и слабо, от магистралата на отсрещния бряг долиташе шум от преминаващи коли. Но ако оставим това, над езерото цареше почти неестествена тишина. Все още бе твърде рано за нашествието на летовниците. Повечето вили край езерото бяха тъмни, със затворени капаци, само тук-там блещукаше по някоя светлинка.
	Влезе вътре и се зае да разопакова багажа си. Не носеше много неща — само малко дрехи и една-две бутилки уиски. Наел бе вилата за един месец, но на практика му бе необходима само една нощ. Тази нощ.
	Преровил бе всичко само за да може да осъществи в действителност Съня с езерото. Да го пресъздаде колкото може по-вярно. И тогава той не се и съмняваше, че сънят ще престане да го измъчва, както бяха престанали всички останали. Този беше последният, най-упоритият от всички. Нямаше никакъв друг начин да се отърве от него завинаги. Разбира се, той не може да го осъществи напълно. Марша няма да присъства, така че няма да е съвсем автентично, но поне може да се постарае за всичко останало. От другите сънища знаеше, че и това е достатъчно. Все още се чудеше как точно бе станало прогонването им. След като преживееш съня наяве, след като го осъществиш, се освобождаваш от него. Също като ирокезкия Ондин-нонк. Какво значение има как става, нали върши работа? Нямаше никакво желание да се повтори преживяното в концертната зала.
	След тази вечер ще се отърве и от последната си халюцинация. Ще бъде на свобода. Последният мохикан, каза си той с горчива насмешка.
	Седна и отвори едната бутилка уиски. Остава много време, помисли той, докато Ан дойде. Имам нужда да си пийна малко. Мястото бе потискащо тихо. Миризмата на влага и застояло все още стоеше. Зае се да разглежда евтините кленови мебели, грозните пренатъпкани кушетки и столове със захабена тапицерия и измърсени покривки. Суонсънови явно не се грижеха много за това място. Как ли е изглеждало тук по времето на събитията от съня му? Вероятно е било обзаведено с най-доброто, което е можело да се намери тогава. Джеф и Марша са можели да си го позволят.
	Наля си още уиски. Почувства се по-добре, много по-добре. Съмненията, които изпитваше относно театъра, който смяташе да разиграе, се стопиха. Скоро всичко ще свърши, каза си той. Ан ще дойде и ще изкарат целия уикенд само двамата. Усмихна се. Колко ли време ще изкарат в леглото? Най-вероятно всичкото, каза си той, ако зависи от него. Купил беше храна от един супермаркет по пътя, много храна — целият хладилник беше пълен.
	Още една чаша, да му държи за из път. Наля си още малко и го изпи на един дъх. Съблече се и гол отиде до прозореца и дръпна завесите. Луната все още беше на небето, но езерото бе потънало в тъмнина. Всички вили наоколо бяха тъмни. Наоколо нямаше никой. Нямаше кой да го види.
	Отвори вратата и излезе навън. Нямаше вятър, но беше доста студено и той потрепери. Хвърли поглед надолу към езерото. Изглеждаше като изцъклено от студ. Представи си колко ледена е водата му. За миг се поколеба дали да не зареже тази щура идея. И без това беше толкова неразумно, просто глупаво. Изкушаваше се да се върне, да се облече и да почака Ан да дойде. Главата му беше замаяна. Ондин-нонк. Безумен, ненормален обичай.
	Тръгна надолу към мостика. Онази далечна нощ, когато Джеф Чейпин, гол като пушка, беше тръгнал на разходка, пътечката бе посипана с чакъл. Сега беше от дялан камък. Нямаше ги и белосаните камъчета отстрани.
	Стъпи на пристана. Застана нерешително, целият разтреперан. Пред него се разстилаше езерото. Изпълнено с очакване, то леко се плискаше в алуминиевите варели, подкрепящи пристана. Студено, страшно студено. Видя светещия надпис на мотела отсреща — той сякаш го зовеше, мамеше го приветливо. Каза си, че когато Ан дойде, може би ще е по-добре, ако не стоят във вилата. И без това обстановката не беше от най-приятните — невзрачна и безвкусна. Може после да отидат до мотела. Да пийнат по нещо в бара, да си наемат голяма, удобна стая и да прекарат там уикенда — като господин и госпожа Питър Прауд.
	Приседна леко на ръба на мостика и погледна надолу във водата. Камъните се виждаха измежду поклащащите се растения. Поседя малко така замислен. Накрая се реши. Щом е стигнал дотук, най-добре е да го направи и да сложи край на всичко.
	Пое си дълбоко въздух и потопи пръсти във водата. Студена си беше наистина. Пое си още по-дълбоко въздух. Е, какво пък толкова.
	Потопи се целият. Тялото му стана безчувствено от ледената вода, но полека-лека взе да свиква и с това. Насочи се право към средата на езерото в посока към светещия надпис. Не се канеше да преплува цялото разстояние дотам, в никакъв случай. Просто ще изплува двеста-триста метра навътре. После ще се върне обратно, когато усети, че студът прониква чак в костите му.
	Плуваше леко и гладко. Свикнал беше с топлите води на езерата и реките в Южна Калифорния и от студената вода се чувстваше особено опиянен. Уискито още го топлеше. Кръвта му леко го гъделичкаше.
	Малко се умори, обърна се по гръб да си почине. Видя плешивината отстрани на планината, голото каменно петно. Също както Джеф Чейпин го бе видял преди близо трийсет години. Но сега дърветата наоколо му не блестяха с пищните есенни цветове, а тънеха в пролетната изобилна зеленина. Обаче водата вероятно беше също толкова студена, колкото по време на последното плувно премеждие на Джеф Чейпин.
	Обърна се и заплува по-нататък. На дълги разстояния беше добър, не се изморяваше лесно. Стигна средата на езерото преди дори да разбере, че е плувал толкова много. Реши, че е време да се връща.
	Точно докато се обръщаше, видя автомобилните фарове да завиват към вилата. За миг дори осветиха лицето му. Заслепиха го, макар че разстоянието не беше малко. После рязко угаснаха.
	Това е Ан, каза си той. Съвещанието й явно е свършило по-рано, защото идваше близо два часа преди уреченото време.
	Той заплува обратно. Един облак закри луната и всичко потъна в тъмнина. Чувстваше се леко уморен и студът започваше да го безпокои. Чудесно би било да се прибере във вилата, да се натопи в горещата вана, да пийнат по чашка с Ан и да се пъхнат заедно под одеялата. Мисълта му подейства ободряващо. Вярно, че тя го свари малко неподготвен. Ще се наложи да й обясни много неща. Тя ще иска да знае какво го е накарало да се къпе гол посред нощ в ледените води на езерото. Ще трябва да измисли някаква история.
	Осветената вила се виждаше точно напред. Сигурно Ан се чудеше какво може да му се е случило. Сигурно ще забележи, че колата му е там. Той забърза. Облакът премина през лунния лик.
	И тогава видя лодката.
	Тя идваше към него, носеше се доста бързо. Моторът й се чуваше много добре. Светлината на луната хвърляше отблясъци върху металната й обшивка. Това навярно бе лодката, която лежеше на брега до мостика. Той напрегна очи и забеляза, че в лодката има жена.
	Усмихна се. Ан го бе видяла, когато фаровете попаднаха върху него, и сега идваше да го вземе. Сигурно щеше добре да му се накара, че върши подобни глупости. Но лодката приближи и той видя, че жената в нея не е Ан.
	Беше Марша Чейпин.
	Той спря да плува и взе да рита с крака на едно място. Гледаше я как приближава към него и не можеше да повярва на очите си. Напрегна отново очи. Може би все пак е Ан? Въображението му си правеше шеги с него. Сигурно отново му се привижда сънят.
	Но в действителност това бе Марша. Не можеше да я сбърка вече. Лицето й се виждаше съвсем ясно. Изпънато и бледо. Със странно изражение, като причудлива маска на лунната светлина.
	Господи, помисли той, какво прави тя тук? Но всъщност много добре знаеше.
	Страхът го сграбчи за гърлото. Целият се затресе от ужас. Не можеше да откъсне очи от нея, а тя приближаваше. Почувства се съвсем безпомощен. Нямаше къде да избяга. Езерото се бе оказало капан за него. Всичко беше толкова нелепо, че той се изсмя неочаквано. Това трябва да е сън. Не може да е истина.
	_„Това е мястото на решителната среща, нали така, Марша?“_
	Но това е било през 1946, а сега е 1974. И всичко е истина. Езерото е истинско, лодката е истинска, нощта е истинска, жената в лодката също и аз самият съм тук, цапам във водата като паток, студът, страхът ми също са истински.
	Тя изключи мотора. Лодката го подмина на няколко метра. Тя го мярна с поглед, очите й трескаво блестяха. Бледността й се подсилваше още повече на лунната светлина, която придаваше на скованото й лице зловещ вид. Забеляза, че е облечена в обикновено палто. Преди години палтото й е било кожено. Колкото и нелепо да бе, той се зачуди дали отдолу не е гола.
	— Не биваше да се връщаш, Джеф.
	Трябва да измисли нещо. Бързо.
	— Аз не съм Джеф — отвърна той. — Аз съм Питър Прауд.
	— О, не, скъпи, знам кой си. Твоят приятел ми каза.
	Устата й видимо затрепери. На устните й имаше пяна. Разбра, че тя напълно е изгубила разума си.
	— Марша — заговори той отчаяно, — чуй какво ще ти кажа.
	— Защо не си остана където си бил? — Гласът й приличаше повече на писък, на вой. — Защо ти трябваше да се връщаш, Джеф? Нямаш право да постъпваш така.
	— Изслушай ме. За бога, Марша, чуй какво ще ти кажа. Аз не съм твоят съпруг. Джеф Чейпин е мъртъв. Разбираш ли? Мъртъв. Аз съм друг човек. Питър Прауд…
	— Аз те обичах много, скъпи. Никога няма да разбереш колко много те обичах. Но ти не вярваше. Не ме оставяше да си отдъхна. Толкова години не ми даваше покой. Сега пак си се върнал да ме тормозиш. Ти си зъл човек, Джеф. По-зъл, отколкото беше преди. Ти си жестоко чудовище. И не става дума само за мен, но и за Ан. Върнал си се да прелъстиш собствената си дъщеря. Детето ни. Как можа да направиш такова нещо, Джеф? Та ти си й баща! Как можа да направиш тази мръсотия? Спал си с нея, мръсен негодник такъв. А тя не знае кой си ти всъщност. Но аз зная, Джеф. Не заслужаваш да живееш отново. Заставяш ме да повторя всичко — отново.
	Гласът й беше печален, мъченически. Той прецени разстоянието до лодката, което се бе скъсило — само няколко педи. Няколко бързи замахвания с ръце и може да я хване неподготвена. Възможно е, ще се хване за борда и ще я преобърне. Но се чувстваше толкова уморен и вкочанен. Не беше сигурен, че ще му стигнат силите. Но трябва да опита. Това бе единственият му шанс. Допускаше, че тя ще се опита да го удари с веслото, както бе постъпила преди. Трябва да внимава — да я заобиколи, да се гмурне под водата.
	Всъщност не знаеше какво смята да прави тя. Явно беше забелязала, че е уморен. Може да се опита да му попречи да стигне до брега, да препречва пътя му с лодката, така че да е принуден непрекъснато да я заобикаля. Да го държи с веслото настрани, така че в края на краищата да се умори толкова, че да не може да плува повече и да се удави.
	— Дявол да те вземе, Джеф, защо не си остана сред мъртвите?
	СЕГА.
	Изхвърли се към лодката с ръце и крака. Видя стреснатото й лице, отворената й уста. Тя се изправи рязко и пъхна ръка под палтото си. Тъкмо преди да посегне и да се хване за лодката, го видя насочено право в лицето му — дулото на пистолета. Нямаше повече от четири-пет педи от лицето му. Едва се бе закачил с върховете на пръстите си за борда на лодката, когато видя ослепителния блясък, чу гърмежът да отеква в двата бряга на езерото.
	В този последен миг от живота му лицето й се запечата върху ретината на очите му. Той го прехвърли в паметта си за вечни времена. Това бе последното му съзнателно мигновение, преди да потъне. След това езерото го погълна. Потъваше бавно, бавно, преобърна се един-два пъти, преди дъното да го обгърне. Той остана да лежи там, обезобразеното му лице заровено дълбоко в дебелия пласт тиня.
