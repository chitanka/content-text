>	Февруари

>>	Глава 1
>>	Тифи

	Трябва да призная, че отчаянието кара човек да бъде много по-непредубеден.
	Действително мога да видя някои положителни страни в този апартамент. Яркият мухъл на кухненската стена може да бъде изтъркан, поне в краткосрочен план. Мръсният матрак може да бъде заменен с нов, относително евтин. И човек определено може да твърди, че гъбите, които растат зад тоалетната, внасят едно свежо, естествено усещане на това местенце.
	Гърти и Мо обаче не са отчаяни и не се опитват да бъдат позитивни. Бих определила израженията им като „ужасени“.
	— Не може да живееш тук.
	Това е Гърти. Ботушите й на високи токчета са опрени един в друг, а лактите са прибрани до тялото й, сякаш заема възможно най-малко място в знак на протест, че изобщо се намира тук. Косата й е прибрана в нисък кок и вече е защипана с фиби, така че да може бързо да си сложи адвокатската перука, която носи в съда. Изражението й щеше да бъде комично, ако тук не ставаше дума за моя собствен живот.
	— Трябва да има и друго място, което да ти влиза в бюджета, Тиф — казва притеснено Мо, подавайки глава от шкафа на бойлера. Видът му е дори по-раздърпан от обичайното, подпомогнат от паяжината, която сега виси на брадата му. — Това е по-зле даже от апартамента, който оглеждахме снощи.
	Потърсвам с очи агента по недвижими имоти; слава богу, той не може да ни чуе, понеже пуши на „балкона“ (провисналия покрив на гаража на съседа, който определено не е бил проектиран за ходене отгоре му).
	— Няма да се занимавам повече с поредната от тези адски дупки — обявява Гърти и поглежда часовника си. Осем сутринта е — тя трябва да бъде в Кралския съд в Саутуорк в девет. — Трябва да има и друг вариант.
	— _Със сигурност_ можем да я сместим у нас, не мислиш ли? — предлага Мо за около пети път от събота насам.
	— Сериозно, няма ли да престанеш вече? — подскача Гърти. — Това не е дългосрочно решение. А и ще трябва да спи права, ако изобщо се побере някъде. — Тя ме оглежда с раздразнение. — Не можеше ли да си по-ниска? Щяхме да те сбутаме под масата, ако беше под метър и седемдесет и пет.
	Добивам извинително изражение, но в действителност бих предпочела да остана тук, отколкото на пода на мъничкия, безбожно скъп апартамент, който Мо и Гърти наеха съвместно миналия месец. Никога преди не са живели заедно, дори и когато учехме в университета. Притеснявам се, че това може да доведе до смъртта на приятелството им. Мо е разхвърлян, разсеян и има загадъчната способност да заема адски много място, въпреки относително дребния си размер. Гърти, от друга страна, е прекарала последните три години от живота си в един неестествено чист апартамент, толкова идеален, че приличаше на компютърна симулация. Не съм съвсем сигурна как техните два начина на живот ще се съчетаят, без да взривят цял Западен Лондон.
	Главният проблем обаче е, че ако смятам да спя на нечий под, със същия успех мога направо да се върна в дома на Джъстин. А от единайсет вечерта в четвъртък официално реших, че повече не бива да допускам този вариант. Трябва да вървя напред и трябва да се обвържа с някое място, така че да не мога да се върна.
	Мо си потрива челото и се отпуска върху мръсния кожен диван.
	— Тиф, мога да ти заема малко…
	— Не искам да ми заемаш пари — отвръщам по-рязко, отколкото възнамерявах. — Вижте, _наистина_ трябва да се оправя с това тази седмица. Или ще остана тук, или в споделения апартамент.
	— Искаш да кажеш споделеното легло — намесва се Гърти. — Мога ли да попитам защо трябва да бъде точно _сега_? Не че не съм очарована. Обаче последно си спомням, че си стоеше кротко в онзи апартамент и очакваше следващия път, в който Онзи Чието Име Не Бива Да Се Споменава ще благоволи да се отбие.
	Потрепвам от изненада. Не заради отношението — Мо и Гърти никога не са харесвали Джъстин и знам, че мразят факта, че все още живея в жилището му, макар той рядко да се вясва там. Просто е необичайно да чуя Гърти да го споменава директно. След последната вечеря за въдворяване на мир, която приключи с ужасна кавга между четирима ни, аз се отказах да се опитвам да направя така, че всички да се разбират, и просто напълно спрях да говоря с Мо и Гърти за Джъстин. Старите навици умират трудно — дори и след като скъсах с него, и тримата все още избягваме да го обсъждаме.
	— И защо е необходимо да бъде _толкова_ евтино? — продължава тя, като пренебрегва предупредителния поглед на Мо. — Знам, че ти плащат жълти стотинки, обаче сериозно, Тифи, нещо за четиристотин на месец е невъзможно в Лондон. Наистина ли си обмислила всичко това? Подобаващо?
	Преглъщам. Усещам, че Мо ме наблюдава внимателно. Това му е лошото да имаш приятел терапевт: Мо на практика е акредитиран четец на мисли и изглежда, никога не изключва суперсилите си.
	— Тиф? — включва се той нежно.
	Ох, дявол да го вземе, просто ще трябва да им покажа. Не ми остава нищо друго. Бързо и всичко накуп, това е най-добрият начин, като да сваля лепенка, да вляза в студена вода или да кажа на майка си, че съм счупила някое от украшенията от скрина във всекидневната.
	Пресягам се за телефона си и им показвам съобщението във фейсбук.
C>
	Тифи,
	Наистина съм разочарован от начина, по който се държа снощи. Съвсем прекали. Апартаментът е мой, Тифи — мога да се прибирам, когато пожелая и с когото пожелая.
	Очаквах да бъдеш по-благодарна, задето ти позволявам да останеш там. Знам, че раздялата ни беше трудна за теб — знам, че не си готова да си тръгнеш. Но ако смяташ, че това означава, че можеш да пробваш да „налагаш някакви правила“, тогава е време да ми изплатиш наема за последните три месеца. А ще се наложи да плащаш пълната част от наема си и занапред. Патриша казва, че се възползваш от мен, като живееш у нас почти безплатно, и макар винаги да съм се застъпвал за теб пред нея, след вчерашното изпълнение започвам да си мисля, че тя може би е права.
@	Джъстин хх
C$
	Стомахът ми се преобръща, когато препрочитам изречението с „възползваш се от мен“, защото никога не съм имала намерение да правя подобно нещо. Просто не знаех, че когато си тръгна, този път наистина е бил сериозен.
	Мо първи приключва с четенето.
	— Пак ли се е „отбил“ в четвъртък? С Патриша?
	Извръщам поглед.
	— Има право. Наистина беше мило от негова страна да ме остави там толкова време.
	— Чудно — мрачно се намесва Гърти. — Винаги съм оставала с ясното впечатление, че на него му харесва да си там.
	Тя иска да прозвучи язвително, но до известна степен и аз се чувствам така. Докато съм все още в апартамента на Джъстин, нещата не са наистина приключили. Искам да кажа, всички предишни пъти накрая все се е връщал. Но пък в четвъртък се запознах с Патриша. Истинската, изключително привлекателна, всъщност доста приятна жена, заради която Джъстин ме е зарязал. Никога преди не е имало друга жена.
	Мо хваща ръката ми, а Гърти взема другата. Оставаме така, без да обръщаме внимание на агента по недвижими имоти, който пуши пред прозореца, и аз си позволявам да заплача за момент, само по една голяма сълза по всяка буза.
	— Е, както и да е — казвам ведро, като отдръпвам ръце, за да избърша очите си. — Трябва да се изнеса. Сега. Дори и да исках да остана и да рискувам пак да доведе Патриша, не мога да си позволя наема, а дължа на Джъстин куп пари и наистина не искам да вземам назаем от никого, малко ми е писнало да не си плащам сама за нещата, честно казано, така че… да. Или тук, или споделения апартамент.
	Мо и Гърти се споглеждат. Гърти затваря очи в измъчено примирение.
	— Е, очевидно не можеш да живееш тук. — Отваря очи и протяга едната си ръка. — Покажи ми пак онази обява.
	Подавам й телефона си и сменям съобщението на Джъстин с обявата в „Гъмтрий“ за споделения апартамент.
C>
	Двойно легло в слънчев едностаен апартамент в Стокуел, наем триста и петдесет паунда на месец, в който са включени и сметките. На разположение е веднага, за най-малко шест месеца.
	Апартаментът (и стаята/леглото) ще бъдат споделяни с двайсет и седем годишна сестра по палиативни грижи, работи нощни смени и отсъства уикендите. В апартамента е само от девет сутринта до шест привечер. Понеделник до петък. През останалото време е изцяло на ваше разположение! Идеален за човек, който работи от девет до пет.
	За оглед, свържете се с Л. Туоми — данни по-надолу.
C$
	— Това не значи просто да споделяте един апартамент, Тиф, а едно легло. Да спиш в едно легло с някой друг, е _странно_ — обажда се притеснено Мо.
	— Ами ако този Л. Туоми е мъж? — пита Гърти.
	Подготвена съм за този въпрос.
	— Няма значение — отвръщам спокойно. — Все пак никога няма да бъдем в леглото по едно и също време, нито дори в апартамента.
	Тези думи са неудобно близки до онези, които изричах, когато оправдавах оставането си в апартамента на Джъстин миналия месец, но все тая.
	— Ти ще спиш с него, Тифани! — възмущава се Гърти. — Всички знаят, че първото правило за споделения апартамент е да не спиш със съквартиранта си.
	— Не мисля, че винаги това е уговорката, която се прави с тези думи — обяснявам аз кисело. — Разбираш ли, Гърти, понякога, когато хората казват, че ще „спят заедно“, в действителност имат предвид…
	Тя ме поглежда дълго и изпепеляващо.
	— Да, благодаря ти, Тифани.
	Подхилкването на Мо спира, когато Гърти извръща погледа си към него.
	— Бих казал, че първото правило в споделен апартамент е да се увериш, че се разбираш добре с другия човек, преди да се нанесеш — обажда се той и умело пренасочва погледа й отново към мен. — _Особено_ при подобни обстоятелства.
	— Очевидно първо ще се срещна с този Л. Туоми. Ако не се харесаме, няма да го вземам.
	След секунда Мо кимва и стисва рамото ми. Всички изпадаме в онзи вид мълчание, което следва приключилото обсъждане на нещо трудно — човек е наполовина благодарен, че е свършило, и наполовина облекчен, че изобщо се е справил с него.
	— Хубаво — отсича Гърти. — Хубаво. Прави каквото е нужно. Трябва да е по-добре от това да живееш в подобен коптор. — Тя тръгва да излиза с маршова стъпка от апартамента, като в последния момент се завърта, за да се обърне към агента, който влиза от балкона. — А ти — казва му високо — си едно проклятие за обществото.
	Той примигва, докато приятелката ми затръшва вратата. Следва дълго, неловко мълчание.
	Мъжът си гаси цигарата.
	— Е, значи, ви интересува? — пита ме.

	* * *

	Отивам на работа рано и потъвам в стола си. Работното ми място е най-близкото до дом нещо, с което разполагам в момента. То е пристанище на наполовина сглобени предмети, неща, които са се оказали твърде тежки, за да ги отнеса обратно с автобуса, и растения в саксии, подредени по такъв начин, че през тях да виждам приближаващите хора, преди те да са разбрали дали съм на бюрото си. Стената ми от цветя е горещо посрещната като вдъхновяващ пример за интериорен дизайн от повечето ми младши колеги. (Всъщност цялата работа е в това да избираш растения с близък до косата ти цвят, в моя случай червен, и да залягаш/бягаш моментално, когато зърнеш някой, който се движи целенасочено.)
	Първата ми работа днес е да се срещна с Катрин, една от любимите ми авторки. Катрин пише книги за плетене на една или две куки. Купуват се от нишова клиентела, но такъв е случаят на „Бътърфингърс* Прес“ — ние обожаваме нишовата клиентела. Специализираме в книгите „ръчни изделия“ и „направи си сам“. Боядисай си чаршафите, разчертай сама кройката на роклите си, изплети си абажур на една кука, направи всичките си мебели от стълби… Ей такива неща.
	[* Butterfingers (англ.) — кьопав, несръчен човек. — Б.пр.]
	Обожавам работата си тук. Това е единственото възможно обяснение за факта, че съм помощник-редактор от три години и половина, изкарвам под екзистенц-минимума за Лондон и не съм направила нищо, за да поправя тази ситуация с, да речем, кандидатстване за работа в издателство, което в действителност изкарва пари. Гърти обича да повтаря, че ми липсва амбиция, но всъщност не това е причината. Просто обожавам тези неща. Като дете прекарвах дните си в четене или в преправяне на играчките ми, докато не ги превърнех в нещо, което повече ми харесва: боядисвах косата на Барби, както и камиончетата си. А сега си изкарвам хляба с четене и изработка на разни неща.
	Е, не точно хляба, както би трябвало да бъде. Просто малко пари. Горе-долу точно толкова, колкото да си платя данъците.
	— Казвам ти, Тифи, плетенето на една кука ще има същия успех, какъвто имаха книжките за оцветяване преди време — обяснява ми Катрин, след като се е настанила в най-хубавата ни стая за конференции и ми е описала плана за следващата си книга. Оглеждам пръста, който размахва в моята посока. Има около петдесет пръстена на всяка ръка, но все още не мога да преценя дали някои от тях са сватбени халки, или годежни пръстени (подозирам, че ако Катрин притежава подобни, те ще бъдат повече от един).
	Тя е на косъм от края на приемливата страна на ексцентричността: има сламено руса плитка, един от онези тенове на кожата, които някак остаряват добре, и безкрайни истории за нахълтване с взлом къде ли не през шейсетте години на двайсети век, както и за пикаене върху разни неща. Някога е била истинска бунтарка. Дори до ден-днешен отказва да носи сутиен, макар те вече да са станали доста удобни и жените като цяло да сме се отказали да се борим с властта, тъй като Бионсе го прави вместо нас.
	— Това би било добре — отвръщам. — Може би трябва да добавим подзаглавие, което да включва думата „грижливо“. Все пак е такова, нали? Или безгрижно?
	Катрин се засмива и отмята глава назад.
	— О, Тифи. Работата ти е нелепа. — Тя ме потупва мило по ръката, след което се пресяга за чантата си. — Ако видиш онзи младеж Мартин — добавя, — предай му, че ще участвам в онова дневно обучение по време на круиз само ако имам разкошна млада асистентка.
	Простенвам. Ясно ми е накъде бие. Катрин обича да ме влачи със себе си на подобни събития — за всеки урок има нужда от жив модел, за да покаже как се вземат мерки на момента, докато разработваш дреха очевидно, и веднъж аз допуснах фаталната грешка сама да се предложа за помощник, когато тя не можеше да открие човек. Сега съм първият й избор. От Пиар отдела са толкова отчаяни да я накарат да ходи на подобни събития, че те също започнаха да ме молят.
	— Прекаляваш, Катрин. Няма да ходя на круиз с теб.
	— Но той е безплатен! Хората плащат хиляди за подобни неща, Тифи!
	— Ти се присъединяваш към круиза само за обиколката на остров Уайт — напомням й. Мартин вече ме е информирал накратко. — А и се пада през уикенда. Аз не работя през уикенда.
	— Това не е работа — настоява Катрин, като събира бележките си и ги прибира в чантата си в пълен безпорядък. — Ще бъде едно прекрасно съботно пътуване по вода с една от приятелките ти. — Тя млъква за кратко. — С мен — пояснява. — Приятелки сме, нали?
	— Аз съм ти редактор! — казвам, като я избутвам от стаята за конференции.
	— Помисли си по въпроса, Тифи! — невъзмутимо ми виква тя през рамо. Забелязва Мартин, който вече хвърчи към нея от мястото си до принтерите. — Няма да участвам без нея, Мартин, момчето ми! Тя е човекът, с когото трябва да говориш!
	И след това вече я няма, а мърлявите стъклени врати на офиса ни се полюшват зад гърба й.
	Мартин се обръща към мен.
	— Харесват ми обувките ти — започва с очарователна усмивка.
	Аз потръпвам. Не мога да понасям Мартин от Пиар отдела. Той употребява изрази като „да се залавяме“ по време на съвещания и щрака с пръсти на Руби, която е маркетингов специалист, но Мартин, изглежда, я смята за своя лична асистентка. Той е само на двайсет и три, но е решил, че ако се прави на по-възрастен, ще му е по-лесно безмилостно да се стреми към издигане в службата, затова винаги използва този отвратителен духовит тон и се опитва да говори с изпълнителния ни директор за голф.
	Обувките обаче _наистина_ са страхотни. Лилави кубинки в стил „Док Мартенс“ с изрисувани бели лилии отгоре, които ми отнеха по-голямата част от съботата. Умението ми да майсторя и персонализирам наистина се подобри значително, след като Джъстин ме заряза.
	— Благодаря, Мартин — отвръщам, като вече се опитвам да се промъкна обратно в безопасното убежище на бюрото си.
	— Лийла спомена, че си търсиш място за живеене — продължава той.
	Поколебавам се. Не съм сигурна накъде бие. Имам предчувствие обаче, че не е на добро.
	— Двамата с Хана — една жена от Маркетинговия отдел, която винаги бърчи нос на модния ми усет — разполагаме с резервна стая. Може да си видяла във фейсбук, но реших, че е добре да го спомена и нали знаеш, в реалния живот. Леглото е единично, но… ами предполагам, че това едва ли ще представлява проблем за теб сега. Тъй като сме приятели, двамата с Хана решихме, че можем да ти я предложим за петстотин на месец плюс сметките.
	— Много мило от ваша страна! — възкликвам. — Но всъщност _току-що_ си намерих апартамент.
	Е, един вид. Почти. О, господи, ако Л. Туоми не иска да ме приеме, ще трябва ли да живея с Мартин и Хана? Имам предвид, аз вече прекарвам всеки работен ден с тях и честно казано, това е твърде много Мартин-и-Хана време за моя вкус. Не съм убедена, че моята (вече колеблива) решителност да се махна от апартамента на Джъстин може да издържи на представата за Мартин, който ме преследва за плащане на наема, и Хана, която всяка сутрин ме вижда в оцапаната ми с овесена каша пижама с надпис „Време за приключения“.
	— О. Ами добре. Ще трябва да намерим някой друг тогава. — Изражението на Мартин се променя и става лукаво. Надушил е вина. — Можеш да ми се реваншираш, като отидеш с Катрин на онзи…
	— Не.
	Той въздъхва драматично.
	— Господи, Тифи. Това е безплатен круиз! Не ходиш ли на такива постоянно?
	_Ходех_ на такива постоянно, когато прекрасното ми и сега вече бивше гадже ме водеше на тях. Плавахме от карибски остров на карибски остров в слънчевата омара на романтичното блаженство. Разглеждахме европейски градове, след което се отправяхме към кораба за невероятен секс в малката си каюта. Тъпчехме се на шведската маса, след което се излежавахме на палубата и наблюдавахме как чайките кръжат над нас, докато лениво обсъждахме бъдещите си деца.
	— Отказах се от тях — отрязвам го и се пресягам за телефона. — А сега, ако ме извиниш, трябва да проведа един разговор.


>>	Глава 2
>>	Леон

	Телефонът ми звъни, докато доктор Пател предписва лекарства на Холи (малко момиче с левкемия). Лош момент. Много лош момент. Доктор Пател не е доволна от прекъсването и го показва ясно. Изглежда, е забравила, че аз също, като нощна сестра, трябваше да съм си тръгнал в осем и въпреки това все още съм тук и се занимавам с болни хора и раздразнени консултанти като доктор Пател.
	Затварям, когато звъни, естествено. Напомням си да проверя гласовата поща и да сменя тона на звънене на нещо по-малко злепоставящо. (Това се нарича „джайв“ и е твърде фънки за болнична обстановка. Не че фънкът няма място в болница, но просто _невинаги_ е подходящ.)
	Холи: Защо не вдигна? Това не е ли невъзпитано? Ами ако се обажда приятелката ти с късата коса?
	Доктор Пател: Невъзпитано е да оставиш телефона си на звук по време на визитация. Макар да съм изненадана, че който и да е било изобщо се е опитал да му се обади по това време.
	Поглед към мен — полураздразнен, полуразвеселен.
	Доктор Пател: Може би си забелязала, че Леон не е много по приказките, Холи.
	Навежда се съучастнически.
	Доктор Пател: Един от специализантите има теория по въпроса. Твърди, че Леон има ограничен запас от думи за всяка смяна и когато дойде това време от денонощието, вече напълно го е изчерпал.
	Няма да удостоя това с отговор.
	Като стана дума за приятелка с къса коса: още не съм казал на Кей за онова със стаята. Нямах време. Също така избягвам неизбежния конфликт. Но наистина трябва да й се обадя по-късно тази сутрин.
	Тази вечер мина добре. Болката на господин Прайър отслабна достатъчно, че да започне да ми разказва за мъжа, в който се влюбил в окопите: тъмнокос чаровник, на име Джони Уайт, с изваяна челюст на холивудска звезда и палаво пламъче в очите. Прекарали едно отчаяно, романтично, разкъсвано от война лято, след което ги разделили. Джони Уайт бил отведен в болница заради психическо разстройство вследствие на тежките бойни условия. Никога повече не се срещнали. Господин Прайър е можел да се забърка в големи неприятности (хомосексуалността не е нещо, което допада на военните).
	Бях изморен, енергията от кафето ме напускаше, но останах с пациента след предаването на смяната. При него никога не идват посетители, а той обича да говори, когато може. Не успях да се измъкна от разговора без шал (четиринайсетия ми от господин Прайър). Мога да кажа „не“ само определен брой пъти, а господин Прайър плете толкова бързо, че се чудя защо някой изобщо си е правил труда с индустриалната революция. Доста сигурен съм, че той е по-бърз от машина.

	* * *

	Слушам гласовата си поща, след като съм изял опасно препретоплено пържено пиле, гледайки епизода на „Мастър шеф“ от миналата седмица.
	Съобщение: Здравейте, Л. Туоми ли е на телефона? Уф, мамка му, вие не можете да отговорите… винаги правя този номер на гласовите пощи. Добре, просто ще продължа, като приемам, че сте Л. Туоми. Името ми е Тифи Мур и се обаждам за обявата от „Гъмтрий“ за стаята. Вижте, приятелите ми мислят, че е странно да делим едно легло, макар че ще бъде по различно време, но мен това не ме притеснява, ако не е проблем за вас, и за да съм честна, бих направила почти всичко за апартамент в центъра на Лондон, в който да мога да се нанеса веднага на тази цена. [Пауза.] О, господи, не всичко. Има _купища_ неща, които не бих направила. Не съм някоя… Не, Мартин, не _сега_, не виждаш ли, че разговарям по телефона?
	Кой е Мартин? Дете? Нима тази дърдореща жена с есекски акцент иска да доведе дете в апартамента ми?
	Съобщението продължава: Съжалявам, това е колегата ми, иска да отида на круиз с една дама на средна възраст, която ще говори с пенсионери за плетене на една кука.
	Не беше обяснението, което очаквах. По-добро, определено, но повдига много въпроси.
	Съобщението продължава: Вижте, просто ми се обадете или ми пишете, ако стаята е все още свободна, става ли? Много съм прибрана, няма да ви се пречкам и все още имам навика да готвя двойни количества за вечеря, така че, ако обичате домашно приготвена храна, мога да ви оставям.
	Тя диктува номера си. Точно навреме се сещам да си го запиша.
	Жената е досадна, определено. И е жена, което може да подразни Кей. Но само още двама души се обадиха: единият пита дали имам проблем с таралежи за домашни любимци (отговор: не, стига да не живеят в моя апартамент), а другият със сигурност беше наркодилър (не осъждам прибързано — предложи ми наркотици по време на обаждането). Трябват ми още триста и петдесет паунда на месец, ако искам да продължавам да плащам на Сал без помощта на Кей. Това е единственият наличен план. А и никога всъщност няма да виждам тази досадна жена. Ще бъда в апартамента само когато досадната жена не е.
	Пиша й.
C>
	Здравей, Тифи. Благодаря за съобщението. Ще се радвам да се запознаем и да се уговорим за апартамента ми. Как ти звучи събота сутринта? Поздрави, Леон Туоми.
C$
	Мило съобщение от нормален човек. Удържам всички пориви да попитам какъв е планът за круиз на Мартин, макар да съм любопитен.
	Тя отговаря почти моментално.
C>
	Здравей! Чудесно. В десет часа в самия апартамент тогава? Х
C$
C>
	Нека бъде девет или ще заспя! Ще се видим тогава. Адресът е в обявата. Поздрави, Леон.
C$
	Ето. Готово. Лесно: триста и петдесет паунда на месец са почти в кърпа вързани. Сега да кажа на Кей.


>>	Глава 3
>>	Тифи

	Логично ми става любопитно и го проверявам в Гугъл. Леон Туоми е доста необичайно име, така че го откривам във фейсбук, без да е необходимо да прибягвам до плашещите си преследвачески похвати, пазени за нови писатели, които се опитвам да измъкна от други издателства.
	Изпитвам облекчение, когато виждам, че той изобщо не е моят тип, което определено ще улесни нещата — ако Джъстин някога се запознае с Леон например, не мисля, че ще гледа на него като на заплаха. Човекът има светлокафеникава кожа и гъста къдрава коса, достатъчно дълга, че да бъде затъквана зад ушите. Твърде е издължен за мен. Целият е лакти и врат, знаете за какво говоря. Иначе има вид на мил човек — на всяка от снимките е с една крива усмивка, с която изобщо няма зловещ или способен на убийство вид, макар че всъщност, когато погледнеш някоя снимка с тази мисъл, всички започват да ти приличат на убийци с брадва, така че се опитвам да избутам тази идея от ума си. Изглежда приятелски настроен и безобиден. Това са хубави неща.
	Сега обаче знам без никакво съмнение, че е мъж.
	Наистина ли съм готова да деля едно легло с мъж? Дори деленето му с Джъстин беше малко ужасяващо понякога, а ние имахме връзка. Неговата страна на матрака бе провиснала в средата и той невинаги си вземаше душ, след като се прибереше у дома от фитнеса и преди да си легне, така че имаше една… потна миризма по неговата част от завивката. Винаги трябваше внимателно да се уверявам, че юрганът е нагласен правилно, така че да не ми се падне потната страна.
	Но все пак. Триста и петдесет паунда на месец. И той всъщност никога няма да _бъде_ там.
	— Тифани!
	Рязко вдигам глава. Мамка му, това е Рейчъл и знам какво иска. Иска ръкописа на онази проклета книга „Торта направи: сготви и покажи“, която пренебрегвам цял ден.
	— Не се опитвай да се измъкнеш в кухнята или да се преструваш, че говориш по телефона — казва тя иззад стената ми от растения.
	Това е проблемът с приятелите в работата: когато се напиеш в бара, споделяш с тях триковете си и след това ставаш беззащитен.
	— Направила си си косата! — възкликвам аз. Това е отчаян опит да сменя темата на разговор още в началото, но косата й наистина е особено красива днес. Сплетена е на плитки, както винаги, но този път в тях е вплетена ярка тюркоазена панделка като връзки на корсет. — Как успяваш така?
	— Не се опитвай да ме разсейваш с гениалното ми изпълнение, Тифани Мур — отвръща Рейчъл, като потропва с идеално лакираните си нокти с маникюр на точки. — Кога ще получа онзи ръкопис?
	— Ами трябва ми… още _мъничко_ време…
	Слагам ръка върху листовете пред себе си, за да не може да види номерата на страниците, които все още се състоят от едноцифрени числа.
	Тя присвива очи.
	— Четвъртък?
	Кимам ентусиазирано. Да, защо не? Имам предвид, знам, че това е напълно непостижим срок в момента, но петък звучи много по-добре, когато го казваш в четвъртък, затова просто ще й съобщя тогава.
	— И да излезем на по питие утре вечер?
	Замислям се. Имах намерение да бъда послушна и да не харча _никакви_ пари тази седмица заради надвисналите си дългове, но излизането с Рейчъл винаги е зашеметяващо, а и честно казано, наистина ще ми се отрази добре да се позабавлявам малко. Освен това тя няма да е в състояние да се кара с мен за ръкописа в четвъртък, ако е махмурлия.
	— Дадено.

	* * *

	Пиян мъж номер едно е от експресивния вид. От онези пияници, които обичат широко да разперват ръце, независимо какво може да се намира директно вляво или вдясно от тях (до момента това включваше една голяма изкуствена палма, един поднос с шотове самбука и един относително известен украински модел). Всяко движение е преувеличено, дори нормалното ходене — нали знаете, изнасяне на левия крак напред, после на десния, повтаряне. Пиян мъж номер едно кара вървенето да изглежда като кънтри танц.
	Пиян мъж номер две е от измамния вид. Лицето му остава напълно безизразно, докато те слуша, сякаш липсата на изражение ясно ще демонстрира колко е трезвен. Кима от време на време, и то доста убедително, но не примигва достатъчно. Опитите му да ти гледа в пазвата са много по-лесно уловими, отколкото той си въобразява.
	Чудя се какво ли мислят за двете ни с Рейчъл. Запътиха се право към нас, но това не е задължително нещо добро. Когато бях все още с Джъстин, ако излизах по клубовете с Рейчъл, той винаги ми напомняше, че много мъже виждат „чудато момиче“ и си мислят „отчаяна и лесна“. Прав е, както обикновено. Всъщност се чудя дали не е по-лесно да си намериш някой за една нощ като чудато момиче, отколкото като надута мажоретка: по-достъпна си, а и никой не предполага, че вече си имаш гадже. Което, сега като се замисля, вероятно е било още една причина Джъстин да не беше особен почитател на излизанията ми с Рейчъл.
	— А, значи, книги за правене на торти? — пита Пиян мъж номер две, като по този начин доказва слушателските си умения и гореспоменатата си трезвеност. (Честно. Какъв е смисълът да пиеш шотове със самбука, ако после цяла нощ ще се преструваш, че не си пил?)
	— Да! — отвръща Рейчъл. — Или за правене на рафтове, или на дрехи, или… или… А _ти_ какво обичаш да правиш?
	Достатъчно пияна е, че да намира Пиян мъж номер две за привлекателен, но подозирам, че просто се опитва да го държи зает, за да ми даде възможност да скоча на Пиян мъж номер едно. От тях двамата Пиян мъж номер едно определено е за предпочитане — като за начало е достатъчно висок. Това е първото изпитание. Аз съм метър и осемдесет и два и макар да нямам проблем да излизам с по-ниски мъже, често изглежда, че те се притесняват, ако съм по-висока от тях с повече от четири-пет сантиметра. Мен ме устройва — не ме интересуват мъже, които се тревожат от подобни неща. Всъщност е удобен филтър.
	— Какво обичам да правя аз? — повтаря Пиян мъж номер две. — Обичам да танцувам с красиви жени в барове със съмнителна репутация и надценени питиета.
	Изведнъж той се усмихва широко и макар че усмивката явно е малко по-бавна и колеблива, отколкото е възнамерявал, всъщност е доста привлекателна.
	Виждам, че Рейчъл си мисли същото. Тя ме стрелва с преценяващ поглед — значи, все пак не е чак толкова пияна — и мога да видя как оценява ситуацията между мен и Пиян мъж номер едно.
	Аз също поглеждам към него и си правя свои собствени изводи. Той е висок, с хубави широки рамене и коса, която се прошарва на слепоочията по всъщност доста секси начин. Вероятно е в средата на трийсетте — човек може да го вземе за Джордж Клуни от деветдесетте, ако присвие леко очи или приглуши осветлението.
	Харесвам ли го? Ако е така, мога да си легна с него. Можеш да вършиш такива неща, когато не си обвързан.
	Странно.
	Не съм мислила да си лягам с никого, откакто скъсах с Джъстин. Печелиш толкова много време, когато си необвързан и не правиш секс — не само самото време, в което го правиш, но и времето, в което си бръснеш краката, купуваш си хубаво бельо, чудиш се дали всички останали жени си правят коламаска на бикини зоната и прочее. Истинско преимущество е. Разбира се, има я и съкрушителната липса на един от най-хубавите аспекти на живота ти като възрастен, но пък свършваш толкова повече административна работа.
	Очевидно съм наясно, че с Джъстин се разделихме преди три месеца. Знам, че на теория мога да правя секс с други хора. Но… Не мога да спра да си мисля за онова, което би казал той. Колко ядосан би бил. Технически може и да ми е разрешено, но не ми е… нали знаете. _Разрешено_ разрешено. Не и в ума ми, все още не.
	Рейчъл схваща ситуацията.
	— Съжалявам, приятел — извинява се и потупва Пиян мъж номер две по ръката. — _Аз_ обичам да танцувам с приятелката си.
	Тя надрасква телефонния си номер на една салфетка — един господ знае откъде е измъкнала химикалката, тази жена е магьосница, — след което ръката ми се озовава в нейната и двете си проправяме път към центъра на дансинга, където музиката блъска черепа ми и от двете страни, а тъпанчетата ми кънтят.
	— Какъв вид пияна си? — пита Рейчъл, докато се кълчим неуместно на една стара песен на „Дестинис Чайлд“.
	— Малко съм… _умислена_ — крясвам в отговор. — Твърде аналитично настроена, за да спя с онзи мил човек.
	Тя се пресяга към подноса на една от онези сервитьорки с шотове, които се разхождат наоколо и те карат да доплащаш разни неща, и й подава някакви пари.
	— Значи, „недостатъчно“ пияна — обяснява Рейчъл и ми връчва чашката. — Може и да си редактор, но никоя пияна жена не подхвърля ей така думата „аналитично“.
	— Помощник-редактор — напомням й и гаврътвам шота.
	Йегербомба. Странно е как нещо толкова изначално отвратително, чийто прост послевкус те кара да ти се повръща на следващия ден, може да бъде вкусно на дансинга.
	Рейчъл ме тъпче с питиета цяла вечер и флиртува с всеки неангажиран, който й се изпречи пред погледа, като запраща всички привлекателни мъже към мен. Каквото и да говори, аз съм предостатъчно пияна, за да му мисля много — тя просто се държи като чудесна приятелка. Нощта се превръща в размазана виелица от танцьори и ярко оцветени питиета.
	Едва когато пристигат Мо и Гърти, започвам да се чудя каква всъщност е целта на излизането ни тази вечер.
	Мо изглежда като някой, който е бил повикан по спешност. Брадата му е леко смачкана, сякаш е спал с ръка под нея, и е облечен с износена тениска, която мисля, че си спомням от университета — макар сега да му е малко по-тясна. Гърти изглежда високомерно красива, както обичайно, без грим, а косата й е вдигната на висок кок; трудно е да се разбере дали е планирала да дойде, защото тя никога не носи грим и винаги е облечена безупречно. Без никакъв проблем може в последния момент просто да е сложила обувки с малко по-високи токчета, които да подхождат на скини дънките й.
	Двамата си проправят път през дансинга. Подозрението ми, че Мо не е възнамерявал да бъде тук, се потвърждава — той не танцува. Заведете Мо на клуб и той винаги ще танцува. Тогава защо се появяват на моето случайно излизане с Рейчъл в сряда? Дори не я познават особено добре — само от пийването в заведение по случай рожден ден или събирането за нечий нов дом. Всъщност Гърти и Рейчъл открай време имат лека вражда в стил „Алфа-вълчици“ и когато все пак излезем всички заедно, накрая двете обичайно се скарват.
	Да не би да имам рожден ден? — започвам да се чудя пиянски. — Да не би да ме очакват изненадващи новини?
	Обръщам се към Рейчъл.
	— Какв…?
	— Маса — отвръща тя, като сочи към сепаретата в дъното на клуба.
	Гърти се справя що-годе добре с прикриването на раздразнението си, че са я пренасочили точно когато си е пробила път до центъра на дансинга.
	Имам лошо предчувствие. Обаче тъкмо съм стигнала до най-веселата точка на пиянството, така че съм склонна да отклоня тревожните мисли с надежда, че приятелите ми идват, за да ми кажат, че съм спечелила четириседмична почивка в Нова Зеландия или нещо подобно.
	Но не.
	— Тифи, не знаех как да ти го кажа — започва Рейчъл, — така че това бе най-добрият план, който измислих. Да те напия до щастие, да ти напомня какво е чувството да флиртуваш, след което да викна най-добрите ти приятели. — Тя се пресяга, за да хване и двете ми ръце. — Тифи, Джъстин е сгоден.


>>	Глава 4
>>	Леон

	Разговорът за апартамента не мина изобщо както предполагах. Кей беше необичайно ядосана. Изглеждаше разстроена от идеята някой друг да спи в моето легло, освен нея? Но тя никога не идва. Мрази тъмнозелени стени и възрастни съседи — това е част от нейната теза за „ти прекарваш твърде много време с възрастни хора“. Винаги сме в нейния апартамент (светлосиви стени, готини млади съседи).
	Спорът завърши изтощено в задънена улица. Тя иска да сваля обявата и да отпратя жената от Есекс, но аз няма да променя решението си. Това е най-добрата идея за лесни пари всеки месец, която съм измислил, като печалба от тотото, която не може да бъде включена във финансовото планиране. Не искам пак да ми се налага да вземам назаем онези триста и петдесет паунда. Кей беше тази, която го каза: няма да е добре за връзката ни.
	Стигнала е дотук обаче. Ще й мине.

	* * *

	Мудна вечер. Холи не можеше да заспи; играхме на дама. Тя вдига пръсти и ги размахва над дъската, сякаш прави магическо заклинание, преди да докосне някой пул. Това очевидно е психологически трик — кара другия играч да следи ръката, вместо да планира следващия си ход. Откъде е научило такива номера едно седемгодишно?
	Задавам въпроса.
	Холи: Ти си доста наивен, Леон, нали?
	Произнася го „нейвен“*. Вероятно никога преди не го е казвала на глас, а само го е чела в книгите си.
	[* Неправилното произнасяне означава „мошеник“. — Б.пр.]
	Аз: Аз съм много обигран, благодаря, Холи!
	Поглежда ме снизходително.
	Холи: Всичко е наред, Леон. Просто си твърде мил. Обзалагам се, че хората те тъпчат като изтривалка.
	Това го е научила отнякъде, определено. Вероятно от баща си, който наминава веднъж на две седмици в контешкия си сив костюм, понесъл зле подбрани сладки и киселата миризма на цигарен дим.
	Аз: Да си мил, е нещо хубаво. Можеш да бъдеш и силен, и добър. Не е нужно да си едното или другото.
	Пак снизходителният поглед.
	Холи: Виж. Нещата са… Кей е силна, а ти си мил.
	Тя разперва ръце, сякаш иска да каже: „Такъв е животът“. Аз съм стреснат. Не знаех, че знае името на Кей.

	* * *

	Ричи звъни точно когато влизам. Трябва да тичам, за да стигна домашния телефон — знам, че ще бъде той, само той се обажда, — и удрям главата си в ниско висящата лампа в кухнята. Най-малко любимото ми нещо в този прекрасен апартамент.
	Потривам глава. Затварям очи. Вслушвам се внимателно в гласа на Ричи за треперене и улики как е наистина и просто да чуя все още истинския, жив, все още добре Ричи.
	Ричи: Разкажи ми някоя хубава история.
	Стисвам очи по-силно. Значи, неговият уикенд не е бил добър. Уикендите са лоши — тогава са затворени за по-дълго. Мога да позная, че е паднал духом, по акцента, който използва, толкова странен и за двама ни. Обичайно е отчасти Лондон, отчасти графство Корк, но ирландската част надделява, когато е тъжен.
	Разказвам му за Холи. Уменията й на дама. Обвиненията й в мошеничество. Ричи слуша и после изтърсва.
	Ричи: Тя ще умре ли?
	Трудно е. Хората имат проблеми да видят, че не става дума за това дали тя ще умре — Палиативното отделение не е просто място, в което влизаш, за да си отидеш бавно от този свят. Повече хора оживяват и си тръгват от нашето отделение, отколкото умират в него. Става дума за това да ти е удобно, докато преминаваш през нещо необходимо и болезнено. Трудните моменти да бъдат по-лесни.
	Обаче Холи… може да умре. Тя е много болна. Прекрасна, много зряла за възрастта си и много болна.
	Аз: Статистическите данни за деца с левкемия на нейната възраст са добри.
	Ричи: Не искам статистически данни, човече. Искам хубава история.
	Усмихвам се, защото си спомням времето, когато бяхме деца и разигравахме сценария на „Съседи“ през месеца, в който телевизорът се счупи. Ричи винаги е обичал хубавите истории.
	Аз: Тя ще се оправи. Ще порасне и ще стане… програмист. Професионален програмист. Ще използва всички свои умения по дама, за да разработи нови дигитално генерирани храни, които ще сложат край на глада по света и ще оставят Боно без работа покрай Коледа.
	Ричи се засмива. Не е кой знае колко, но достатъчно, за да успокои нервния възел в моя стомах.
	Известно време следва мълчание. Може би дружеско мълчание или просто липса на подходящи думи за изразяване.
	Ричи: Тук е ад, човече.
	Думите ме халосват като удар в корема. Твърде често през последната година съм усещал тази връзка като свит юмрук в стомаха си. Винаги в подобни моменти, когато реалността ме блъсне наново, след като дни наред съм я блокирал.
	Аз: До обжалването не остава много. Ще стигнем дотам. Сал казва…
	Ричи: Ей, Сал казва, че си иска парите. Знам каква е сметката, Лий. Не е постижимо.
	Гласът е бавен, тежък, почти завален.
	Аз: Какво чувам? Какво, да не си изгубил вяра в големия си брат? Преди ми казваше, че ще стана милиардер!
	Долавям колеблива усмивка.
	Ричи: Дал си достатъчно.
	Никога. Това е невъзможно. _Никога_ няма да дам достатъчно, не и за това, макар достатъчно пъти да съм си мечтал двамата с него да можехме да си разменим местата, за да го избавя.
	Аз: Имам план. План за изкарване на пари. Ще ти хареса.
	Боричкане.
	Ричи: Ей, човече, дай ми секунда…
	Приглушени гласове. Сърцето ми започва да тупти по-бързо. Когато говорим по телефона, е лесно да си представям, че той е на някое безопасно и тихо място, където съществуват само неговият и моят глас. Но той е в двора, зад него има опашка, направил е избор дали да използва този половин час извън затворническата си килия, за да се обади, или да изпробва единствената си възможност да се изкъпе.
	Ричи: Трябва да вървя, Лий. Обичам те.
	Свободно.

	* * *

	Осем и половина в събота. Дори и да тръгна сега, ще закъснея. А очевидно аз не излизам сега. Според доктор Пател сменям мръсни чаршафи в Дорзално отделение; според главната сестра на Коралово отделение вземам кръв от господин Прайър; според Соша, младшата лекарка, помагам й с пациент, който умира в Келпово отделение.
	Соша печели. Обаждам се на Кей, докато тичам.
	Кей, с вдигането: Не можеш да се измъкнеш от работа, нали?
	Останал съм без дъх за подобаващо обяснение. Отделенията са твърде далече едно от друго при спешни случаи. Попечителският борд на болницата би трябвало да инвестира в по-къси коридори.
	Кей: Няма проблем. Аз ще се срещна с това момиче вместо теб.
	Препъвам се. Изненадан. Възнамерявах да питам, очевидно — затова се обадих на Кей, а не на жената от Есекс, за да отменя. Но… беше много _лесно_.
	Кей: Виж, не ми харесва тази идея за споделения апартамент, но знам, че парите ти трябват, и те разбирам. Обаче. Ако искаш да нямам проблем с тази ситуация, всичко трябва да мине през мен. Ще се срещна с тази Тифи, ще се оправя с уговорките и по този начин случайната жена, която ще спи в леглото ти, няма да стане човек, с когото ти фактически си контактуваш. В такъв случай всичко няма да ми бъде _чак_ толкова странно, а на теб няма да ти се налага да се занимаваш с това, което, нека бъдем честни, и бездруго нямаш време да правиш.
	Пробожда ме любов. Или само ме бодва, разбира се, трудно е да съм сигурен на този етап от връзката ни, но все пак.
	Аз: Ти… сигурна ли си?
	Кей, твърдо: Да. Такъв е планът. И няма да работиш през уикендите. Става ли? Уикендите са за мен.
	Звучи справедливо.
	Аз: Да. Благодаря. И… би ли… й казала…
	Кей: Да, да, да й кажа за онзи особняк от апартамент пет и да я предупредя за лисиците.
	Определено любовно пробождане.
	Кей: Знам, че смяташ, че не те слушам, но всъщност не е така.
	Остава още поне минута тичане, докато стигна Келпово отделение. Не съм си преценил темпото адекватно. Новобранска грешка. Разсеян съм от ужасното _настояще_ на тази смяна с умиращи хора, декубитални рани и трудни пациенти с деменция и забравям основните правила за оцеляването в болнична обстановка. Върви бързо, а не тичай. Винаги знай колко е часът. Никога не си губи химикалката.
	Кей: Леон?
	Забравих да говоря на глас. Само дишах тежко. Вероятно доста злокобно.
	Аз: Благодаря. Обичам те.


>>	Глава 5
>>	Тифи

	Обмислям дали да си сложа слънчеви очила, но решавам, че така ще приличам малко на примадона, тъй като е февруари месец. Никой не иска да има примадона за съквартирант.
	Въпросът, разбира се, е дали искат примадона повече или по-малко, отколкото искат жена — емоционална развалина, която очевидно е прекарала последните два дни в рев.
	Напомням си, че в случая не става дума за съквартирант. Не е необходимо двамата с Леон да си допадаме — няма да живеем заедно, не и в действителност, просто ще заемаме едно и също място в различно време от денонощието. На него няма да му пречи, ако прекарвам цялото си свободно време в плач, нали?
	— Яке — командва Рейчъл и ми го подава.
	Все още не съм достигнала такива низини, че да се нуждая някой друг да ме облича, но Рейчъл остана тук миналата вечер, а ако тя е тук, най-вероятно е да поеме контрол над ситуацията. Дори ако „ситуацията“ е аз да се облека сутрин.
	Твърде сломена съм, за да възразя, затова вземам якето и го обличам. Наистина обичам това яке. Направих си го от огромна бална рокля, която открих в един благотворителен магазин — просто разпарчетосах цялото нещо и използвах плата наново, но оставих декорацията, без да я пипам, затова сега имам лилави пайети и бродерия по дясното рамо, по гърба на якето и под бюста. Прилича малко на сакото на цирков водещ, но ми става идеално и странно, но украсата под гърдите много ласкаво подчертава талията.
	— Не ти ли го подарих? — казвам смръщено. — По някое време миналата година?
	— Ти да се разделиш с това яке? — Рейчъл прави физиономия на свой ред. — Знам, че ме обичаш, но не мисля, че обичаш _когото и да е_ толкова много.
	Права е, разбира се. Такава развалина съм, че не мога да мисля като хората. Поне наистина ме е грижа какво ще облека тази сутрин. Ясно е, че нещата са трагични, когато съм готова да облека първата дреха, която е най-отгоре в чекмеджето. И другите хора няма как да пропуснат този факт — гардеробът ми е такъв, че един недообмислен тоалет веднага ще си проличи. Онзи от четвъртък, който се състоеше от кадифен панталон в цвят горчица, кремава блуза с воали и дълга зелена жилетка, предизвика лека суматоха в работата — Хана от Маркетинговия отдел направо получи пристъп на кашлица, когато влязох в кухнята, докато отпиваше от кафето си. Отгоре на всичко никой не разбира защо изведнъж съм толкова разстроена. Мога да видя какво си мислят: „За какво плаче пък _сега_? Джъстин не си ли тръгна още преди няколко месеца?“.
	Прави са. Нямам представа защо този конкретен етап от новата връзка на Джъстин ме притеснява толкова много. Вече бях решила, че този път ще се изнеса наистина. И не е като да исках да се ожени за мен или нещо подобно. Просто си мислех, че… ще се върне. Така се е случвало винаги преди — тръгва си, затръшва вратата, игнорира ме, не отговаря на обажданията ми, но след това осъзнава грешката си и точно когато си мисля, че съм готова да го преживея, пак се появява, подава ми ръката си и ми казва да тръгна с него на някакво невероятно приключение.
	Но сега наистина се случи, нали? Той се жени. Това е… това е…
	Рейчъл безмълвно ми подава салфетките.
	— Пак ще трябва да си оправям грима — казвам, когато най-лошата част е свършила.
	— Наииистина нямаш време — обяснява тя и ми показва екрана на телефона си.
	Мамка му. Осем и половина. Трябва да тръгвам веднага или ще закъснея, а това _действително_ ще изглежда зле — ако ще спазваме строги правила кой-кога-е-в-апартамента, Леон ще очаква от мен да познавам часовника.
	— Слънчеви очила? — питам.
	— Слънчеви очила — казва Рейчъл и ги подава.
	Вземам чантата си и се запътвам към вратата.
	Докато влакът трополи през тунелите на Северната линия, зървам отражението си в прозореца и изправям гръб. Изглеждам добре. Замъгленото изподраскано стъкло помага — прилича на филтър в Инстаграм. Но това е един от любимите ми тоалети, косата ми е току-що измита и медночервеникава и макар да изплаках цялата си очна линия, червилото ми е все още непокътнато.
	Ето ме. Мога да го направя. Мога да се оправям просто чудесно и сама.
	Тази нагласа остава горе-долу, докато не стигам до входа на станция „Стокуел“. Тогава някакъв мъж в кола ми извиква: „Покажи си катеричката!“, и шокът е достатъчен, за да ме запрати обратно в скапания живот на Тифи след раздялата. Твърде разстроена съм дори за да му посоча анатомичните проблеми, които бих имала, ако се бях опитала да уважа молбата му.
	Стигам до правилния блок след около пет минути — на добро разстояние е от станцията. При възможността в действителност да открия бъдещия си дом, избърсвам страните си и оглеждам хубаво мястото. Блокът е тухлен и нисък, а отпред има малък двор с тъжна на вид лондонска трева, която напомня повече на добре поддържана слама. Има паркоместа за апартамента на всеки наемател и един от тях, изглежда, ползва своето, за да складира главозамайващо количество щайги от банани.
	Докато звъня на звънеца на апартамент номер три, едно движение привлича погледа ми — лисица, която се измъква от мястото, на което, изглежда, са разположени кофите за смет. Поглежда ме нагло и спира с една лапа във въздуха. Никога преди всъщност не съм била толкова близо до лисица — изглежда много по-проскубана, отколкото ги рисуват в книжките с картинки. Обаче лисиците са мили, нали? Толкова мили, че вече не е разрешено да ги отстрелваш за забавление, дори и да си аристократ с кон.
	От вратата се чува бръмчене и ключалката щраква; влизам в сградата. Много е… кафяво. Кафяв мокет, стени в бисквитен цвят. Но това няма особено значение — от значение е как изглежда вътрешността на апартамента.
	Когато почуквам на вратата на номер три, откривам, че се чувствам истински нервна. Не — на ръба на паниката. Фактически правя това, нали? Обмислям да спя в леглото на някакъв непознат? _Действително_ да напусна апартамента на Джъстин?
	О, боже. Може би Гърти беше права и всичко това е просто малко прекалено. За един главозамайващ момент си представям как се връщам при Джъстин, обратно в удобството на апартамента, аранжиран в бяло и хром, към възможността да си го върна. Но чувството от тази мисъл не е толкова добро, колкото си бях представяла. Някак — може би около единайсет часа миналия четвъртък — онзи апартамент започна да изглежда малко по-различно, както и аз самата.
	Осъзнавам бегло, по един без-да-се-замислям-много начин, че това тук е нещо хубаво. Стигнах дотук, не мога да си позволя да се върна сега.
	Трябва да харесам това място. Това е единственият ми вариант. Така че, когато някой, който очевидно не е Леон, отваря вратата, аз съм толкова настроена да бъда мила, че просто подминавам този факт. Дори не се държа, сякаш съм изненадана.
	— Здрасти!
	— Здравей — отвръща жената на прага.
	Тя е миньонче с маслинена кожа и една от онези пикси прически, които те правят да изглеждаш като французойка, ако главата ти е достатъчно малка. Моментално започвам да се чувствам огромна.
	Тя не прави нищо, за да разпръсне това усещане. Докато пристъпвам в апартамента, мога да усетя как ме оглежда от горе до долу. Опитвам се да разгледам декора — ооо, тъмнозелени тапети, изглеждат като истински от седемдесетте години, — но след известно време погледът й започва да ме човърка. Обръщам се, за да я погледна право в очите.
	О. Това е приятелката. И изражението й не може да бъде по-очевидно. То казва: _Тревожех се, че може да си готина и да се опиташ да ми откраднеш гаджето, докато се разполагаш като у дома си в леглото му, но сега, след като те видях, знам, че той никога няма да те хареса, така че, да! Влизай!_
	Усмивката й направо грее. Добре, все тая — ако това е нужно, за да взема стаята, няма проблем. Няма да ме накара да се махна, защото ме омаловажава. Представа си няма колко съм отчаяна.
	— Аз съм Кей — казва и ми подава ръка. Ръкостискането й е твърдо. — Приятелката на Леон.
	— Досетих се — усмихвам се, за да не прозвучи грубо. — Много се радвам да се запознаем. Леон в… — Накланям глава към спалнята. Или е спалнята, или е всекидневната, в която се намира кухненският бокс. В апартамента всъщност няма нищо повече. — В банята ли е? — пробвам се, като оглеждам празната спалня.
	— Леон не можа да се измъкне от работа — отвръща Кей и ме подканя към всекидневната.
	Доста е минималистично и малко поизносено, но е чисто и наистина ми харесват тези тапети от седемдесетте навсякъде. Обзалагам се, че някой би платил по осемдесет паунда на ролка за тях, ако „Фароу и Бол“ започнат да ги продават. В кухнята има ниско висяща лампа, която не си пасва особено с обзавеждането, но е някак прекрасна; диванът е с протрита кожа, телевизорът всъщност не е включен, но изглежда сносен, а мокетът скоро е минаван с прахосмукачка. Всичко това изглежда обещаващо.
	Може би тук нещата ще се подредят добре. Може би _чудесно_. В ума ми бързо преминава кратък монтаж на моя милост в този апартамент — излежавам се на дивана, готвя нещо в кухнята… И изведнъж идеята да разполагам с цялото това място само за себе си ме кара да заподскачам на място от щастие. Обуздавам се тъкмо навреме. Кей не ми прави впечатление на спонтанно избухващия в танци тип.
	— Значи, няма… да се срещна с Леон? — питам, като си спомням с трепване първото правило на Мо за споделяне на апартамент.
	— Е, предполагам, че някога може и да се срещнете — отвръща Кей. — Но ще разговаряш с мен. Аз поех ангажимента с отдаването под наем вместо него. Никога няма да сте тук по едно и също време. Апартаментът ще бъде твой от шест вечерта до осем сутринта през седмицата и през целия уикенд. Засега говорим за шестмесечна уговорка. Устройва ли те?
	— Да, точно от това се нуждая. — Правя пауза. — А… Леон нали няма да се появи неочаквано някой път? Извън часовете си, имам предвид?
	— Определено не — обяснява тя с вида на жена, която изглежда решена да се увери лично в това. — От шест вечерта до осем сутринта апартаментът е твой и единствено твой.
	— Чудесно. — Издишвам бавно, за да успокоя трепкането в стомаха си, и оглеждам банята. Винаги можеш да познаеш какво е едно място по банята. Всички уреди са чисти и бели; има тъмносиня завеса на душа, няколко подредени бутилки с мистериозни мъжествени на вид кремове и течности и издраскано, но вършещо работа огледало. Отлично. — Ще го взема. Ако ме приемаш.
	Убедена съм, че ще каже „да“, ако решението наистина зависи от нея. Знаех го в момента, в който ме погледна по онзи начин в коридора: какъвто и да е критерият на Леон за съквартирант, Кей определено си има свой, а аз явно попадам в категорията „доволно непривлекателна“.
	— Прекрасно — казва Кей. — Ще се обадя на Леон и ще му предам.


>>	Глава 6
>>	Леон

	Кей: Тя е идеална.
	Примигвам бавно в автобуса. Прекрасни бавни примигвания, които в действителност са къси придремвания.
	Аз: Наистина ли? Не е досадна?
	Кей, звучи ядосано: Това има ли значение? Ще бъде чиста и подредена и може да се нанесе на момента. Ако наистина си решен да направиш това, тогава не можеш да се надяваш на нещо по-добро от нея.
	Аз: Не я притесни странният мъж от апартамент пет? Нито семейството лисици?
	Кратка пауза.
	Кей: Не спомена да има проблем с тези неща.
	Прекрасно бавно примигване. Наистина дълго. Трябва да внимавам — не мога да рискувам да се събудя в края на маршрута и да се връщам обратно. Винаги има такава опасност след дълга седмица.
	Аз: Какъв човек е тя тогава?
	Кей: Ами… чудат. Екстравагантна. Носеше едни грамадни тъмни очила с рогови рамки, въпреки че навън на практика е все още зима, и имаше нарисувани цветя по целите обувки. Но важното е, че няма пари и е доволна да си намери жилище на толкова ниска цена!
	„Екстравагантен“ е изразът на Кей за човек с наднормено тегло. Иска ми се тя да не говореше подобни неща.
	Кей: Виж, ти се прибираш, нали? Можем да поговорим, когато си дойдеш.
	Планът ми беше да поздравя Кей с обичайната целувка, да махна работните си дрехи, да пия вода, после в леглото на Кей и да спя цяла вечност.
	Аз: Може би довечера? Когато съм спал?
	Мълчание. Истински гневно мълчание. (Разбирач съм, що се отнася до мълчанията на Кей.)
	Кей: Значи, просто направо ще си легнеш, след като дойдеш.
	Прехапвам език. Устоявам на нуждата да обясня детайлно цялата си изминала седмица.
	Аз: Мога да стоя буден, ако имаш нужда да поговорим.
	Кей: Не, не, трябва да си починеш.
	Явно ще стоя буден. Най-добре да се възползвам от тези примиг-спинки, докато автобусът стигне в Айлингтън.

	* * *

	Ледено посрещане от Кей. Правя грешката да спомена Ричи, което понижава температурата допълнително. Моя грешка вероятно. Просто не мога да говоря с нея за него, без да чуя Спора, сякаш тя натиска копче за превъртане всеки път, когато спомене името му. Когато се захваща с приготвянето на закучеря (комбинация от закуска и вечеря, подходяща както за деня, така и за нощта), си повтарям, че трябва да запомня как завърши Спорът. Че тя каза „съжалявам“.
	Кей: Е, ще ме питаш ли за уикендите?
	Гледам я, не бързам да отговоря. Понякога ми е трудно да говоря след дълга нощ. Само да си отворя устата, за да оформя свързани мисли, е като вдигане на много тежко нещо или като онези сънища, в които трябва да бягаш, но краката ти сякаш се движат в меласа.
	Аз: Да те питам какво?
	Кей прави пауза с тигана за омлет в ръка. Тя е много хубава на зимна светлина през кухненски прозорец.
	Кей: За уикендите. Къде възнамеряваше да ги прекарваш, при Тифи в апартамента си ли?
	О. Разбирам.
	Аз: Надявах се, че тук. Тъй като и без това съм тук всеки уикенд, през който не съм на работа?
	Кей се усмихва. Изпълвам се с онова доволно чувство, че съм казал правилното нещо, бързо последвано от тревога.
	Кей: Знам, че възнамеряваше да бъдеш тук, нали си наясно. Просто исках да го кажеш.
	Тя вижда моето зашеметено изражение.
	Кей: Обичайно си тук през уикендите по _случайност_, а не защото си го планирал. Не защото това е планът на живота ни.
	Думата „план“ звучи много по-малко приятно с „живот“ след нея. Изведнъж ставам много зает да ям омлет. Кей стисва рамото ми, прокарва пръсти нагоре-надолу по врата ми, подръпва косата ми.
	Кей: Благодаря ти.
	Чувствам се виновен, макар да не съм я подвел съвсем — _наистина_ предположих, че ще съм тук всеки уикенд, _наистина_ отчетох това в плана за даване на стая под наем. Просто не… мислех за него по този начин — начина „план на живота ни“.

	* * *

	Два през нощта е. Когато първоначално се присъединих към нощния екип на хосписа, нощите, в които не бях на смяна, ми се струваха безполезни — седях буден и мечтаех за слънчева светлина. Но сега това е моето време, приглушената тишина, а останалите лондончани спят или се напиват много. Приемам всяка извънредна нощна смяна, която ми предлага координаторът — те са най-добре платени, с изключение на нощните през уикендите, които казах на Кей, че няма да приемам. Освен това само така ще се получат нещата със споделения апартамент. Не знам дали сега дори ще си струва да се пренастройвам за уикендите — ще работя пет от седем дни. Може направо да си остана нощна птица.
	Обичайно използвам това време през нощта, за да пиша на Ричи. Телефонните му обаждания са ограничени, но може да получава толкова писма, колкото успея да му изпратя.
	Миналия вторник станаха три месеца, откакто го осъдиха. Трудно е да си представя как се отбелязва подобен период от време? Да драсна още една чертичка на стената? Ричи го прие добре, предвид обстоятелствата, но когато влезе в затвора, Сал каза, че ще го измъкне до февруари, затова сега беше особено зле.
	Сал. Той дава всичко от себе си вероятно, но Ричи е невинен и в затвора, така че не може да спре чувството на горчивина към адвоката си. Сал не е _лош_. Използва големи думи, носи куфарче, никога не се съмнява в себе си — всичко това изглежда като успокояващи адвокатски похвати? Но продължават да се случват грешки. Като неочакваната присъда „виновен“.
	Какви са ни вариантите обаче? Няма други адвокати, които да са достатъчно заинтересовани да поемат случая на Ричи за по-ниска такса. Няма други адвокати, запознати с неговия случай, няма други адвокати, които вече са подготвени да говорят с Ричи в затвора… няма _време_ да търся някой нов. С всеки изминал ден Ричи се изплъзва все повече.
	Освен това винаги аз трябва да се оправям със Сал, никога мама, което значи безкрайни изцеждащи телефонни обаждания, за да го търся. Но мама е креслива и обвиняваща. Сал е чувствителен, лесно отлагащ действителната работа по случая на Ричи и крайно необходим.
	Това не ми се отразява добре. Два часът през нощта е ужасно време за обмисляне на законови проблеми. Най-ужасното от всички времена. Ако полунощ е часът на вещиците, два часът е времето на дълбокия размисъл.
	Лениво се опитвам да се разсея и осъзнавам, че търся „Джони Уайт“ в Гугъл. Отдавна изгубената любов с изваяна челюст на холивудска звезда на господин Прайър.
	Има много Джони Уайтовци. Един е водеща фигура в канадската денс музика. Друг е американски футболист. Тези двамата определено не са били наоколо по време на Втората световна война, влюбващи се в очарователен английски джентълмен.
	Все пак. Интернет е създаден за подобни ситуации, не е ли така?
	Опитвам с „Джони Уайт военни жертви“, след което се мразя леко. Чувствам се, сякаш предавам господин Прайър, задето предполагам, че Джони е мъртъв. Но си заслужава първо да опитам и да елиминирам подобна възможност.
	Намирам уебсайт, наречен „Открийте починали през войните“. Първоначално съм малко ужасен, но решавам, че всъщност е удивително — всеки е запомнен тук. Като дигитални, удобни за претърсване надгробни камъни. Мога да търся по име, полк, коя война, дата на раждане… Пиша „Джони Уайт“ и уточнявам „Втора световна“, но нямам повече информация за даване.
	Седемдесет и осем военни Джони Уайтовци са починали по време на Втората световна война.
	Облягам се. Гледам списъка с имена. Джон К. Уайт. Джеймс Дъдли Джонатан Уайт. Джон Уайт. Джон Джордж Уайт. Джон Р. Л. Уайт. Джонатан Реджиналд Уайт. Джон…
	Добре. Изведнъж се чувствам безкрайно сигурен, че прекрасният Джони Уайт на господин Прайър е мъртъв, и ми се ще да има подобна база данни за онези, които са участвали, но не са умрели по време на войната. Би било хубаво. Списък на оцелелите. Поразен съм, както става с човек в два през нощта, от ужаса на човечеството и неговата склонност към страшни действия, водещи до масови убийства.
	Кей: Леон! Пейджърът ти звъни! _В ухото ми!_
	Оставям лаптопа на дивана, след като съм натиснал „Отпечатай“, и отварям вратата на спалнята, за да видя Кей, легнала настрана, с одеяло през глава и една ръка във въздуха, хванала пейджъра ми.
	Вземам пейджъра си. Вземам телефон. Не съм на работа, разбира се, но не биха ми звънили, ако не е важно.
	Соша, младши лекар: Леон, Холи е.
	Нахлузвам си обувките.
	Аз: Колко е зле?
	Ключове! Ключове! Къде са ключовете?
	Соша: Има инфекция, нещата _не_ изглеждат добре. Тя пита за теб. Не знам какво да правя, Леон, доктор Пател не отговаря на пейджъра си, регистраторът е на ски, а Джун не можа да си уреди заместник, така че нямаше на кого друг да се обадя…
	Намирам ключовете върху дъното на кош за пране. Невероятно място за съхранението им. Тръгвам към вратата, Соша говори за брой кръвни телца в ухото ми, връзките на обувките ми се мятат…
	Кей: Леон! Още си по пижама!
	По дяволите. Реших, че съм стигнал до вратата по-бързо от обичайното.


>>	Глава 7
>>	Тифи

	— Добре, новият апартамент е доста… пълен. Уютен.
	— Претъпкан — потвърждава Гърти, застанала на почти единственото незаето място в спалнята. Претъпкан е.
	— Знаеш, че стилът ми е еклектичен! — възразявам, докато изпъвам очарователната ръчно боядисана кувертюра за легло, която открих на брикстънския пазар миналото лято. Много усилено се опитвам да запазя ентусиазма си. Опаковането на багажа и изнасянето му от апартамента на Джъстин беше ужасно, пътят с такси до тук отне четири пъти по-дълго, отколкото ми каза Гугъл, а носенето на всичко по стълбите беше мъчение. След това трябваше да проведа дълъг разговор с Кей, като ми даваше ключовете, когато всичко, което исках, бе да седна някъде и нежно да се потупвам по челото в основата на косата, докато дишането ми се успокои. Не беше забавен ден.
	— Обсъди ли това с Леон? — обажда се Мо, седнал на ръба на леглото. — Имам предвид донасянето на всичките ти вещи?
	Намръщвам се. Разбира се, че ще си донеса всичките вещи! Имаше ли нужда да го обсъждам? Нанасям се — това означава, че и всичките ми неща трябва да дойдат с мен. Къде другаде да бъдат? Това е постоянният ми дом.
	Обаче сега напълно ми се изясни, че спалнята ми се дели с още един човек и че този човек си има собствени неща, които, поне до този уикенд, окупираха по-голямата част от тази стая. Беше малко трудно да побера всичко. Разреших няколко проблема, като преместих някои предмети в други части на апартамента — доста от свещниците ми сега живеят на ръба на ваната например, а невероятната ми лава-лампа си намери чудесно място във всекидневната — обаче все пак не бих възразила, ако Леон разчисти част от нещата си. Вероятно трябваше да го е направил предварително, всъщност така би било редно, след като ще се нанасям.
	Може би аз трябваше да отнеса _част_ от вещите си в къщата на нашите. Но повечето от тях седяха в дома на Джъстин на склад и усещането да изровя всичко снощи беше толкова хубаво. Рейчъл се пошегува, че когато съм намерила лава-лампата, е било като повторното събиране на Анди и Уди от „Играта на играчките“, но да си призная честно, наистина беше изненадващо емоционално преживяване. Постоях известно време в коридора, загледана в разноцветната купчина любими предмети, които се изливаха от шкафа под стълбите, и за момент изпитах странното усещане, че ако възглавничките ми могат да дишат отново, значи, мога и аз.
	Телефонът ми звъни: Катрин е. Тя е единственият автор, на когото бих вдигнала в събота, основно, защото вероятно ми звъни, за да ми разкаже нещо забавно, което е свършила; например че е туитнала ужасно неподходяща своя снимка от осемдесетте с някой понастоящем-много-известен политик или е боядисала краищата на косата на възрастната си майчица.
	— Как е любимата ми редакторка? — пита ме, когато вдигам.
	— Готова с преместването в новия си дом! — отвръщам й, като правя жест на Мо да сложи чайника на котлона.
	Той изглежда леко кисел, но въпреки това изпълнява заръката ми.
	— Чудесно! Идеално! Какво ще правиш в сряда? — продължава Катрин.
	— На работа съм — обяснявам, като прехвърлям програмата си наум.
	Всъщност имам досадна среща с директорката на отдела ни за международни авторски права, за да обсъдим една нова книга, която одобрих миналото лято, от нов зидар-превърнал-се-в-моден-дизайнер автор. Нейната работа е да я продава успешно в чужбина. Когато придобих ръкописа, _дълго_ говорих (но действително главно с недомлъвки) за международното му присъствие в социалните медии, което, както се оказа, било доста по-незначително, отколкото аз го изкарах. Тя постоянно ми праща имейли за „още данни“ и „конкретни разбивки по географски обхват“. Вече сме стигнали до момента, в който повече не мога да я отбягвам. Дори с хитрата си стена от саксии с растения.
	— Чудесно! — възкликва Катрин, която се държи подозрително ентусиазирано. — Имам наистина добри новини за теб.
	— О, така ли?
	Надявам се, че ще предаде ръкописа по-рано от предвиденото или че изведнъж си е променила мнението за главата от книгата, която касае шапки и шалове. Заплашва да я премахне, което би било катастрофално, защото това е единствената част, която прави книгата поне малко продаваема.
	— Хората от „Сий Брийз Ауей“ в последния момент пренасрочиха урока ми „Как бързо да изплетете сами дрехите си на една кука“ за круиза си в сряда. Така че все пак ще можеш да ми помогнеш.
	Хмм. Този път ще бъде през работно време — и ще отложи онзи разговор с директорката по правата за поне още една седмица. Какво бих предпочела: да ме обличат в ръчно плетени жилетки на круизен кораб с Катрин или директорката по правата да ме мъмри в стая за конференции без прозорци?
	— Добре. Ще участвам.
	— Честно?
	— Честно — отвръщам и приемам чашата чай от Мо. — Обаче няма да говоря. И не ти позволявам да ме стискаш толкова, колкото последния път. Дни наред имах синини.
	— Изпитанията и премеждията на живота като модел, а, Тифи — подхвърля Катрин и ме обзема смътно подозрение, че ми се подиграва.

	* * *

	Всички си отидоха. Останах само аз. В моя апартамент.
	Очевидно цял ден се старая да изглеждам в приповдигнато настроение, за да създавам на Мо, Гърти и Кей впечатлението, че нищо от нанасянето в апартамента на Леон не ми се струва странно или емоционално.
	Но всъщност е малко странно. И отново искам да заплача. Поглеждам към прекрасната си кувертюра на леглото и всичко, за което мога да мисля, е, че тя наистина не си подхожда със завивката на Леон, която е на мъжествени черни и сиви райета, и че аз не мога да направя нищо по въпроса, защото това легло принадлежи толкова на него, колкото и на мен, който и да е той, и че полуголото или може би дори напълно голото му тяло спи под тази завивка. Не се бях сблъскала напълно с логистиката на спалната ситуация до този момент и сега, когато го правя, не се наслаждавам на преживяването.
	Телефонът ми избръмчава. Съобщение от Кей.
C>
	Надявам се, че преместването е минало добре. Обслужи се с каквото искаш от хладилника (докато не се установиш напълно и не си напазаруваш сама). Леон помоли да спиш от лявата страна на леглото. Кей хх
C$
	Това е. Вече плача. Наистина е адски странно. Кой въобще е този Леон? Защо още не съм се запознала с него? Мисля си дали да не му се обадя — имам номера му от обявата, — но е пределно ясно, че Кей иска да бъде тази, която да ръководи всичко.
	Подсмърквам, избърсвам си очите и тръгвам към хладилника. Всъщност е учудващо пълен за някой, който работи през толкова голяма част от времето си. Вземам си малиново сладко и маргарин и намирам хляба над тостера. Добре.
C>
	Здрасти, Кей. Настаних се, благодаря — апартаментът е наистина уютен! Благодаря, че потвърди за страната на леглото.
C$
	Звучи малко твърде официално като отговор на обсъждане кой да спи от лявата страна на леглото, но усещам, че Кей не желае да си ставаме прекалено близки.
	Написвам й няколко есемеса със запитвания за апартамента — къде е ключът за осветлението във външния коридор, мога ли да включа телевизора и други подобни. След това, с намазана със сладко препечена филийка в ръка, се отправям обратно към спалнята и обмислям дали ще изглежда прекалено пасивно — агресивно да сменя чаршафите на леглото със свои. Леон със сигурност с сложил току-що изпрани, предвид обстоятелствата. Но… ами ако не е? О, боже, сега мисълта е пропълзяла в ума ми — ще трябва да ги сменя. Издърпвам чаршафа със затворени очи, сякаш се страхувам, че ще видя нещо, което не искам.
	А така. Вероятно-чистите чаршафи са в пералнята, моите прекрасни определено-чисти са на леглото, а аз почти съм останала без дъх от смяната. Като поглеждам пак, стаята сега определено има повече от мен, отколкото имаше, когато дойдох. Да, завивката все още е неподходяща (имах чувството, че ако сменя нея, _това_ вече ще изглежда малко рязко), а на лавиците има странни книги (_Никоя_ от които не е за това как да си направиш сам дрехите! Скоро ще поправя ситуацията), но с моите вещи тук и там из апартамента, роклите в гардероба и… да, просто ще дръпна кувертюрата нагоре, за да покрие завивката, само за момента. Така е много по-добре.
	Докато нагласям кувертюрата, забелязвам, че изпод леглото се подава черна найлонова торба с нещо вълнено, провиснало от нея на пода. Сигурно съм оставила някоя неразопакована; изваждам я, за да проверя съдържанието й.
	Пълна е с шалове. Невероятни вълнени шалове. Не са мои, но изработката е превъзходна — изисква се истински талант, за да плетеш така. Би _трябвало_ да са мои. Бих платила пари, с каквито не разполагам, за да притежавам подобни шалове.
	Най-сетне осъзнавам, че ровя из неща, които трябва да са на Леон — и то такива, които държи под леглото, така че вероятно не иска всеки да ги гледа. Колебая се още секунда или две по-дълго от необходимото, загледана в плетивата, преди да избутам торбата там, откъдето е излязла, като внимавам да я оставя по същия начин. Чудя се какво ли значат всички тези шалове. Човек не държи толкова много ръчно плетени шалове без причина.
	Хрумва ми, че Леон може да се окаже наистина всякакъв особняк. Да притежаваш шалове, само по себе си не е нещо странно, но би могло да се окаже върхът на айсберга. А и там имаше голямо количество — поне десет. Ами ако ги е откраднал? Мамка му. Ами ако са трофеи от жените, които е убил?
	Може би е сериен убиец. Зимен убиец, който напада само във време, подходящо за носене на шалове.
	Трябва да се обадя на някого. Да стоя сама с шаловете, наистина ме кара да се чувствам леко изплашена и като следствие — малко ядосана.
	— Какво става? — пита Рейчъл, когато вдига телефона си.
	— Тревожа се, че Леон може да е сериен убиец — обявявам.
	— Защо? Да не се е опитал да те убие или нещо такова?
	Рейчъл звучи някак разсеяно. Притеснявам се, че не приема ситуацията достатъчно сериозно.
	— Не, не, още не съм се запознала с него.
	— Обаче с приятелката му си, нали?
	— Да, защо?
	— Ами мислиш ли, че тя знае?
	— Какво?
	— За убийствата.
	— Хммм. Не? Предполагам, че не?
	Кей _наистина_ изглежда доста нормална.
	— Значи е доста ненаблюдателна жена. Ти си успяла да забележиш знаците само за една вечер сама в апартамента му. Замисли се колко ли време е прекарала тя там, виждала е същите знаци и не ги е проследила до единственото им логично заключение!
	Следва пауза. Доводът на Рейчъл е доста прост, но пък добре обоснован.
	— Ти си чудесна приятелка — казвам й накрая.
	— Знам. Пак заповядай. Обаче трябва да затварям, на романтична среща съм.
	— О, боже, извинявай!
	— А, няма проблем, той не възразява, нали, Реджи? Твърди, че не възразява.
	Следва приглушен звук от другия край на линията. Изведнъж започвам да се чудя дали пък понастоящем Рейчъл не е завързала Реджи към нещо.
	— Оставям те на спокойствие — отвръщам. — Обичам те.
	— И аз теб, миличка. Не, не теб, Реджи, по-тихо.


>>	Глава 8
>>	Леон

	Холи, с хлътнали бузи и изморени очи, ме поглежда от леглото. Изглежда по-малка навсякъде — китки, порастваща наново коса на снопчета… Всичко, освен очите.
	Усмихва ми се слабо.
	Холи: Ти беше тук миналия уикенд.
	Аз: Понякога съм тук, понякога не. Имаха нужда от помощта ми. Няма персонал.
	Холи: Тук си, защото аз помолих да дойдеш ли?
	Аз: Абсолютно не. Знаеш, че си ми най-малко любимият пациент.
	По-широка усмивка.
	Холи: Хубаво ли си прекарваше уикенда с приятелката си с късата коса?
	Аз: Да, всъщност.
	Изглежда определено палава. Не искам да се надявам твърде много, но изглежда видимо по-добре — тази усмивка никаква я нямаше миналия уикенд.
	Холи: И трябваше да я оставиш заради мен!
	Аз: Няма персонал, Холи. Трябваше да остав… дойда на работа, защото няма персонал.
	Холи: Обзалагам се, че се е ядосала, задето харесваш мен повече от нея.
	Соша, младшата лекарка, се подава през завесата, за да привлече вниманието ми.
	Соша: Леон.
	Аз, към Холи: Връщам се след секунда, разбивачке на семейства.
	Аз, към Соша: И?
	Тя се усмихва широко и изморено.
	Соша: Кръвните изследвания току-що излязоха. Антибиотиците най-сетне са започнали да действат. Досега говорих по телефона с медицинския регистратор на детската болница „Гош“ и той каза, че тъй като Холи се подобрява, не е нужно да се връща обратно в болницата. Социалните служби също са съгласни.
	Аз: Антибиотиците работят?
	Соша: Да. С-реактивният протеин* и броят бели кръвни телца падат, вече няма треска, лактатът е в граници. Всички показатели са стабилни.
	[* C-reactive protein (CRP) е клинично — лабораторен параметър, характерен за острата фаза на възпалението. — Б.пр.]
	Облекчението ме залива мигновено. Няма по-хубаво усещане от това, че някой се подобрява.
	Блестяща аура на добро настроение вследствие на добрите кръвни резултати на Холи ме съпровожда по целия път към дома. Тийнейджърите, пушещи джойнт на ъгъла на улицата, изглеждат като същински ангелчета. Миризливият мъж в автобуса, който сваля чорапите си, за да почеше крака си, предизвиква само искрено съчувствие. Дори истинският враг на всеки лондончанин, бавно движещ се турист, ме кара просто да се усмихна снизходително.
	Вече планирам чудесна вечеря в девет, когато влизам в апартамента. Първото, което забелязвам, е миризма. Мирише… женствено. На пикантни ароматни пръчици и щанд за цветя.
	Следващото, което забелязвам, е огромно количество дивотии във всекидневната. Огромна купчина книги до плота за хранене. Възглавничка с форма на крава на дивана. Лава-лампа — лава-лампа! — на масичката за кафе. Какво става? Да не би жената от Есекс да организира благотворителен базар в нашия апартамент?
	Леко замаян, отивам да оставя ключовете на обичайното им място (когато не ги хвърлям в коша за пране) и откривам, че то е окупирано от касичка във формата на кучето Спот. Това не е за вярване. Като ужасен епизод на „Мисия моят дом“. Апартаментът е преустроен да изглежда неизмеримо по-зле. Мога да заключа само, че тя го е направила нарочно — никой не може да е с толкова лош вкус по случайност.
	Мъча се да си припомня какво всъщност ми каза Кей за тази жена. Тя е… редактор на книги? Звучи като професия за разумен човек с вкус? Доста убеден съм, че Кей не е споменала жената от Есекс да е колекционер на странни предмети. И все пак.
	Потъвам в един пуф наблизо и седя известно време. Мисля за триста и петдесетте паунда на месец, които иначе нямаше да мога да дам на Сал този месец. Решавам, че не е толкова зле — пуфът е чудесен например: десенът е с индийски шарки и е учудващо удобен. А лава-лампата има комична стойност. В днешно време кой има такава?
	Забелязвам моите чаршафи да висят от сушилнята за дрехи в ъгъла на стаята — изпрала ги е. Дразнещо е, защото положих големи усилия да ги изпера и закъснях за работа заради това. Но трябва да помня, че досадната жена от Есекс всъщност не ме познава. Не би знаела, че аз определено бих изпрал чаршафите, преди да поканя непознат да спи в тях.
	Е. Как ли ще изглежда спалнята?
	Влизам неустрашимо. Издавам измъчен вой. Изглежда, сякаш някой е повърнал дъги и еднорози тук и е покрил всяка повърхност с цветове, които не си подхождат в природата. Ужасна, проядена от молци кувертюра покрива леглото. Огромна бежова шевна машина заема по-голямата част от бюрото. И дрехи… дрехи _навсякъде_.
	Тази жена притежава повече дрехи от средно голям магазин. Очевидно не й е стигнал половината гардероб, който разчистих за нея, така че е окачила рокли от външната страна на вратата, по цялата стена — на стара релса за окачване на снимки, всъщност доста изобретателно — и над сега-вече-почти-невидимия стол под прозореца.
	Обмислям да й се обадя и да се възпротивя за три секунди, преди да достигна до неизбежното заключение, че това би било неловко и след няколко дни ще е спряло да ми пука. Всъщност вероятно ще съм спрял да забелязвам. И все пак. В момента моето мнение за жената от Есекс е спаднало до нови низини. На път съм да тръгна обратно към доста изкушаващия пуф, когато забелязвам торбата с шаловете, изплетени ми от господин Прайър, да се подава изпод леглото.
	Забравил съм за тях. Жената от Есекс може да ме сметне за особняк, ако намери торба с четиринайсет ръчно плетени шала, скрити под леглото. От доста време мисля да ги занеса в благотворителен магазин, но естествено, жената от Есекс няма как да знае това. Дори не съм я срещал; не искам да мисли, че съм, нали знаете. Колекционер на шалове или подобно нещо.
	Вземам химикалка и надрасквам „ЗА БЛАГОТВОРИТЕЛЕН МАГАЗИН“ на едно листче, след което го залепям на торбата. А така. Да ми напомня, в случай че забравя.
	Сега към пуфа за вечеря и в леглото. Толкова съм изморен, че дори ужасната цветна кувертюра започва да ми изглежда привлекателна.


>>	Глава 9
>>	Тифи

	И ето ме тук. На ледения кей. В „неутрални дрехи, с които да мога да работя“, според Катрин, която ми се хили безочливо, а вятърът брули сламенорусата й коса покрай страните й, докато чакаме круизния кораб да свали мачтата, да обърне три платна по вятъра или каквото там правят подобни кораби, за да позволят на хората да се качат на борда.
	— Имаш идеалните пропорции за подобни неща — обяснява ми Катрин. — Ти си любимият ми модел, Тифи. Сериозно. Това ще бъде абсолютно страхотно.
	Повдигам една вежда, загледана в морето. Не виждам кой знае какъв избор на модели, от които Катрин да си избира. Също така през годините леко се изморих да слушам хората да възхваляват „пропорциите“ ми. Там е работата, че съм подобна на апартамента на Гърти и Мо, но на обратно — точно с около двайсет процента по-голяма от средностатистическата жена. Във всички посоки. Майка ми обича да твърди, че съм с „едър кокал“, защото баща ми бил дървосекач като млад (Така ли? Знам, че е стар, обаче дървосекачите не съществуват ли само в приказките?). Рядко успявам да вляза в някое помещение, без някой услужливо да ме информира, че съм много висока за жена.
	Понякога това дразни хората, сякаш нарочно заемам повече място, отколкото ми се полага, а понякога ги плаши, особено когато са свикнали да гледат отвисоко жените, с които разговарят, но най-вече ги кара да правят много комплименти за „пропорциите“ ми. Мисля, че това, което казват в действителност, е: „Майчице, ама че си голяма, но без да си особено дебела!“ или „Браво на теб, че си висока, но не кльощава!“. Или може би: „Объркваш представата ми за половете, тъй като имаш съвсем женски форми въпреки факта, че си с височината и широчината на средностатистически мъж!“.
	— Ти си от типа жени, които са харесвали в съветските републики — продължава Катрин, в неведение за повдигнатата ми вежда. — Нали знаеш, на техните плакати за жени, които са се трудели на полето, докато мъжете са ходели на война, нещо подобно.
	— Жените от съветските републики са носили доста кроше*, а? — питам докачливо в отговор.
	[* Плетене на една кука. — Б.пр.]
	Навън ръми, а морето изглежда много различно от натоварен кей като този — доста по-малко бляскаво, отколкото ако го гледаш от плажа. В действителност е просто една голяма, студена солена баня, това е. Чудя се колко ли й е топло в момента на директорката ни за авторските права по време на съвещанието й с колегите за обсъждане на международния обсег на книгите, които ще издаваме напролет.
	— Възможно е, възможно е — размишлява Катрин. — Добра идея, Тифи! Как мислиш… да включим една глава за историята на крошето в следващата книга?
	— Не — отговарям й твърдо. — Това няма да се хареса на твоите читатели.
	Идеите на Катрин трябва бързо да бъдат попарвани още в зародиш. А в случая определено съм права. Никой не желае история — те искат просто идея за нещо ново, което да изплетат на една кука и да дадат на внуците си, за да се лигавят отгоре му.
	— Но…
	— Просто ти обяснявам каква е бруталността на пазара, Катрин — отвръщам. Това е една от любимите ми реплики. Добрият стар пазар винаги е на линия, за да поеме вината. — Хората не искат история в книгите си за плетиво. Искат хубави снимки и лесни инструкции.
	След като всичките ни документи са проверени, се качваме на борда. Човек не може наистина да разбере къде свършва кеят и къде започва корабът — сякаш влизаш в сграда и получаваш едва доловим световъртеж, като че ли подът леко се мести под краката ти. Очаквах да получим различно, по-ентусиазирано посрещане, тъй като сме гости, които са били поканени тук, но просто се влачим с останалата тълпа. Всички хора от която са поне двайсет пъти по-богати от мен — очевидно — и много по-добре облечени.
	Корабът всъщност е доста малък за круизен — само с размера на, да речем, Портсмут вместо на Лондон. Учтиво ни набутват в един ъгъл на „развлекателната зона“, за да си чакаме реда. Ще започнем, след като гостите се наобядват.
	Никой не носи обяд за _нас_. Катрин, разбира се, си е донесла собствени сандвичи. Със сардини. Бодро ми предлага половината, което всъщност е много мило от нейна страна, и най-сетне къркоренето на стомаха ми става толкова силно, че ме кара да се предам и да взема един. Нервна съм. Последния път, в който бях на круиз, бях с Джъстин, корабът обикаляше гръцките острови, а аз определено сияех от любов и хормони вследствие на секса. Сега, свита в един ъгъл с три торби от супермаркета, пълни с игли за плетене, куки за кроше и вълна, придружавана от бивша хипарка и сандвич със сардини, повече не мога да отричам факта, че животът ми не е тръгнал на добре.
	— Е, какъв е планът? — питам Катрин, като отхапвам коричките на сандвича. Рибеният вкус не е толкова зле по краищата. — Какво трябва да правя?
	— Първо ще демонстрирам как се вземат мерки върху теб — обяснява ми тя. — След това ще премина през основните плетки за всички начинаещи, после ще използвам предварително подготвените си неща, за да видят как сам можеш да си направиш чудесно плетено облекло по мярка! И разбира се, ще им покажа петте си най-добри съвета за вземане на мерки междувременно.
	„Вземане на мерки междувременно“ е една от известните фрази на Катрин. Обаче първо трябва да стане известна.
	Накрая, когато най-сетне е време за нашето шоу, събираме доста голяма тълпа. Катрин знае как да го постигне — вероятно има опит от митинги и подобни събития от едно време. Тълпата се състои основно от възрастни дами и техните съпрузи, но има и няколко по-млади жени на около двайсет и трийсет години и дори двама-трима мъже. Чувствам се доста обнадеждена. Може би Катрин има право и крошето наистина набира популярност.
	— А сега ръкопляскания за моята разкошна асистентка! — казва тя, сякаш правим фокуснически номер.
	Всъщност илюзионистът в другия край на развлекателната зона изглежда доста кисел.
	Всички послушно ми ръкопляскат, а аз се опитвам да изглеждам бодра и крошетна, но все още ми е студено и се чувствам безцветна в неутралните си дрехи — бели дънки, бледосива тениска и чудесна жилетка в топло розово, която мислех, че съм продала по някое време миналата година, но преоткрих в гардероба си тази сутрин. Тя е единственият цветен елемент в това облекло и мога да позная, че Катрин е на път да…
	— Сваляй жилетката! — нарежда тя и вече ме съблича. Това е толкова лишено от достойнство. И студено. — Всички ли внимавате? Приберете телефоните, моля! Успяхме да оцелеем през Студената война и без да проверяваме фейсбук на всеки пет минути, нали така? Ааа? Точно така, една различна гледна точка за всички ви! Без телефони е съвсем друго!
	Опитвам се да не се разсмея. Това е типично в стила на Катрин — винаги споменава Студената война, за да стресне хората и да ги накара да й се подчиняват.
	Започва да ме мери — врат, рамене, бюст, ханш, бедра — и ми хрумва, че мерките ми се четат на глас пред една наистина голяма група от хора, което ме кара да искам да се разсмея още по-силно. Класика, а не ти е позволено да се смееш и затова изведнъж точно това е нещото, което искаш повече от всичко.
	Катрин ме стрелва с предупредителен поглед, докато мери бедрата ми и приказва за надиплянето, за да се създаде достатъчно „място за задницата“, и без съмнение, усеща как тялото ми започва да се тресе от потиснат кикот. Знам, че трябва да се държа професионално. Знам, че сега не мога просто да избухна в смях — напълно ще подроня авторитета й. Но… Вижте ме само. Онази възрастна дама току-що записа размера от вътрешната страна на бедрата ми в тетрадката си. А онзи мъж отзад прилича…
	Онзи мъж отзад… Това…
	Това е Джъстин.
	Той се отдръпва, когато го забелязвам, и се изнизва през тълпата. Но първо, преди да си тръгне, спира поглед върху очите ми. Това изпраща ток през цялото ми тяло, защото не е обичайният зрителен контакт. Този е много различен. От онзи тип, в който потъваш точно преди да хвърлиш двайсетачка на масата и да си запроправяш път, за да излезеш от кръчмата и да си хванеш такси до вкъщи, или в момента, когато оставяш чашата с виното и се отправяш нагоре по стълбите към спалнята.
	Това е _сексуален_ зрителен контакт. Очите му казват „разсъбличам те наум“. Мъжът, който ме заряза преди месеци, който не ми е вдигнал нито веднъж оттогава, чиято годеница вероятно е на същия този кораб с него… Той ме гледа по този начин. И в този момент съм по-изложена на показ, отколкото безброй възрастни дами с тетрадки могат да ме накарат да се почувствам. Чувствам се напълно гола.


>>	Глава 10
>>	Леон

	Аз: Бихте могли пак да се откриете. Любовта намира начин, господин Прайър! Любовта намира начин!
	Господин Прайър не изглежда убеден.
	Господин Прайър: Без да се обиждаш, момко, но ти не беше там, не така ставаха нещата. Разбира се, имаше чудесни истории, девойки, които смятаха, че техните момчета са умрели отдавна, и един ден, прибирайки се вкъщи, ги намираха да крачат по пътеката в своите униформи, свежи като маргаритки… но за всяка една такава имаше стотици истории на любими, които никога не се завърнаха. Джони вероятно е мъртъв, а ако не е, отдавна е женен за някой джентълмен или дама някъде, а аз съм забравен.
	Аз: Но вие казахте, че го няма в онзи списък.
	Махвам с ръка към списъка с жертви от войната, който разпечатах, несигурен защо продължавам да настоявам по този въпрос. Господин Прайър не ме е молил да намеря Джони; той просто скърбеше. Отдаваше се на спомените си.
	Но аз виждам много възрастни хора тук. Свикнал съм с отдаване на спомените; свикнал съм със скръб. Имам чувството, че това е различно. Имам чувството, че господин Прайър е оставил недовършена работа.
	Господин Прайър: Да, така мисля. От друга страна, аз съм един забравящ старец, а твоята компютърна система е нещо току-що измислено, така че и двамата може да грешим, нали?
	Усмихва ми се нежно, сякаш правя това за себе си, не за него. Поглеждам го по-внимателно. Мисля за всички нощи, когато съм идвал, за да видя други пациенти да си говорят за посетители, и съм виждал господин Прайър да седи тихо в ъгъла, с ръце в скута, със спокойно изражение на лицето, сякаш усилено се опитва да не изглежда тъжен.
	Аз: Угодете ми. Разкажете ми фактите. Полк? Място на раждане? Отличителни черти? Роднини?
	Малките, подобни на мъниста очи на господин Прайър ме поглеждат. Той вдига рамене. Усмихва се. Това свива изпъстреното му със старчески петна лице с тънка кожа и премества като черта от мастило линията на тена на врата му, оставена от десетилетия носене на ризи с яка с една и съща ширина.
	Поклаща глава леко, сякаш по-късно ще каже на някого колко са смахнати тези модерни сестри, но все пак започва да говори.

	* * *

	Четвъртък сутрин. Звъня на мама за кратък, труден разговор, докато съм в автобуса.
	Мама, изморено: Има ли новини?
	Това е вече обичаен поздрав от месеци.
	Леон: Съжалявам, мамо.
	Мама: Да се обадя ли на Сал?
	Леон: Не, не. Аз ще се оправя.
	Дълго, нещастно мълчание. И двамата потъваме в него. След това:
	Мама, с усилие: Извинявай, скъпи, как си ти?
	След това се връщам у дома, за да открия приятна изненада: домашно приготвен флапджак на бюфета. Пълен е с различни цветни сушени плодове и семена, сякаш жената от Есекс не може да устои да смесва цветове дори в храната, но това изглежда по-малко осъдително, когато виждам бележката до подноса.
C>
	Заповядай! Надявам се да си имал добър ден нощ. Тифи х
C$
	Чудесно развитие. Определено ще изтърпя високите нива на безпорядък и евтините лампи за триста и петдесет на месец _плюс_ безплатна храна. Вземам си голямо парче и се настанявам да пиша на Ричи, за да го осведомя за състоянието на Холи. Тя е „Момичето мошеничка“ в моите писма до него и описана като карикатура на себе си — по-рязка, по-критична, по-сладка. Пресягам се за още сладкиш, без да гледам, и изпълвам втората страница с описания на странните вещи на жената от Есекс, някои от които толкова странни, че мисля, че Ричи няма да повярва. Ютия с формата на Железния човек*. Истински клоунски обувки, провесени на стената като произведение на изкуството. Каубойски ботуши с шпори, които мога само да заключа, че обува редовно, като гледам колко са износени.
	[* Непреводима игра на думи. Думата за „ютия“ и „железен“ на английски е една и съща. — Б.пр.]
	Разсеяно забелязвам, както се боря с марката, че съм изял четири парчета от сладкиша. Надявам се, че наистина е имала предвид „заповядай“. Докато още държа химикалката, надрасквам на гърба на бележката й:
C>
	Благодаря. Толкова е вкусно, че без да искам, изядох по-голямата част.
C$
	Спирам, преди да завърша бележката. Имам чувство, че трябва да й се отплатя с нещо. От сладкиша е останало само малко в подноса.
C>
	Благодаря. Толкова е вкусно, че без да искам изядох по-голямата част. Има остатък от „Строганов“ с гъби в хладилника, ако искаш вечеря (защото не остана почти никакъв сладкиш).
@	Леон
C$
	По-добре сега да приготвя „Бьов Строганов“ с гъби.

	* * *

	Това не беше единствената бележка, оставена за мен тази сутрин. Има и една на вратата на банята.
C>
	Здрасти, Леон,
	Имаш ли нещо против да оставяш седалката на тоалетната свалена, моля?
	Опасявам се, че не можах да напиша тази бележка по начин, който да не изглежда пасивно — агресивен — сериозно, има нещо общо с писмената форма, вземаш химикалка и листче за бележки и моментално се превръщаш в кучка, — така че просто ще я стилизирам. Може да сложа малко усмихнати човечета, за да съм наистина сигурна, че ще се приеме добре.
@	Тифи х
C$
	По целия край на бележката има усмихнати личица.
	Изсумтявам и се засмивам. Едно от личицата си има тяло и то пикае към ъгъла на листчето. Не го очаквах. Не съм сигурен защо, не познавам тази жена, но не си представях, че има особено чувство за хумор. Може би заради всичките й книги „направи си сам“.


>>	Глава 11
>>	Тифи

	— Това е нелепо.
	— Знам — отвръщам.
	— И _това_ беше всичко?
	Рейчъл вика. Потрепвам. Снощи изпих бутилка вино, пекох сладкиш в паника и спах съвсем малко; твърде крехка съм за крясъци.
	Седим насред „креативното пространство“ в службата — то е като останалите две стаи за съвещания в „Бътърфингърс Прес“, само че, досадно, няма истинска врата (за да предава чувство за откритост) и по стените има бели дъски. Някой ги е използвал някога; сега бележките от креативната им сесия са само следи от изсъхнал маркер за писане по дъска, напълно неразбираеми. Рейчъл е принтирала видовете художествено оформление, които трябва да обсъдим на срещата си, и сега листовете са пръснати на масата помежду ни. Това е проклетата книга за готвене „Сготви и покажи“ и човек наистина може да познае, че съм била махмурлия и съм бързала, когато съм я редактирала първия път.
	— Казваш ми, че си видяла Джъстин на _круизен кораб_, след което ти е хвърлил поглед „искам да те чукам“, а после си продължила да си вършиш работата и _не си го видяла повече_?
	— Знам — повтарям отново, искрено нещастна.
	— Нелепо! Защо не отиде да го потърсиш?
	— Бях заета с Катрин! Която, между другото, ми нанесе истинска телесна повреда — обяснявам, като повдигам пончото си, за да не пречи да й покажа силно зачервеното петно на мястото, на което Катрин практически ме наръга в ръката посред демонстрацията.
	Рейчъл му хвърля бегъл поглед.
	— Надявам се, че си преместила датата за предаване на новия й ръкопис по-рано заради това — казва ми. — Сигурна ли си, че е бил Джъстин? А не някой друг бял мъж с кестенява коса? Искам да кажа, на круизен кораб може да бъде…
	— Рейчъл, знам как изглежда Джъстин.
	— Така е, добре — възкликва тя и разперва ръце настрани, като запраща хартии по цялата маса. — Не мога да повярвам. Това е толкова разочароващ край. Наистина мислех, че разказът ти ще завърши със секс в койката на каютата! Или на палубата! Или, или, или насред океана в малка гумена лодка!
	Това, което се случи в действителност, беше, че прекарах остатъка от урока в парализирано, паническо напрежение, като отчаяно се мъчех да изглеждам, сякаш слушам инструкциите на Катрин — „Вдигни ръце, Тифи!“, „Пази косата, Тифи!“, — и едновременно да следя с поглед задната част на тълпата. Наистина започнах да се чудя дали не си го бях въобразила. Какъв беше шансът, по дяволите? Имам предвид, знам, че човекът си пада по круизи, но това е много голяма страна. Доста круизни кораби плават покрай нея.
	— Разкажи ми пак — продължава Рейчъл — за погледа.
	— Ъъм, не мога да го обясня — отвръщам, като облягам чело на страниците върху масата пред себе си. — Просто… познавам този поглед от връзката ни. — Стомахът ми се обръща. — Беше _толкова_ неуместен. Имам предвид… боже… приятелката му… искам да кажа, _годеницата му_…
	— Видял те е в другия край на претъпкана стая, разсъблечена, да бъдеш самата страхотна себе си и да се мотаеш с една ексцентрична авторка на средна възраст… и си е спомнил защо е обичал да си със смъкнати гащи — заключава тя. — Това е станало.
	— Не е…
	Но какво _се_ случи наистина? Нещо, определено. Този поглед не беше нищо. Усещам лек пристъп на тревожност в основата на ребрата си. Дори след цяла нощ обмисляне на случилото се, все още не мога да разбера как се чувствам. В единия момент Джъстин, който се появява на круизен кораб и улавя погледа ми, ми се струва като най-романтичното съдбоносно нещо на света, а в следващия осъзнавам, че леко треперя и ми се гади. Направо се тресях по време на пътуването от кея към дома — мина известно време, откакто съм пътувала сама извън Лондон до където и да е другаде, освен до къщата на родителите ми. Джъстин наистина си падаше по това как вечно се озовавах на грешния влак и беше достатъчно мил да пътува с мен, за всеки случай. Докато чаках сама в мрака на гара Саутхамптън, бях напълно убедена, че накрая ще се кача на някой влак за Западните острови или нещо подобно.
	Пресягам се, за да погледна телефона си — това „съвещание“ с Рейчъл е включено в календара ми само за половин час, след което наистина трябва да редактирам първите три глави на Катрин.
	Имам едно ново съобщение.
C>
	Толкова се радвам, че те видях вчера. Присъствах по работа и когато видях „Катрин Роузън и помощничка“ в програмата, си помислих, ей, това сигурно е Тифи.
	Само ти можеш да се засмееш, докато някой чете мерките ти на глас — на повечето момичета не би им било приятно. Но предполагам, че това те прави специална. Дж. хх
C$
	С трепереща ръка протягам телефона, за да покажа на Рейчъл. Тя ахва и дланите се озовават пред устата й.
	— Той те обича! Този мъж все още те обича!
	— Успокой се, Рейчъл — казвам й, макар сърцето ми в момента да прави опит да избяга през гърлото ми.
	Изпитвам чувството, че едновременно се задушавам и дишам прекалено учестено.
	— Можеш ли да му пишеш и да му кажеш, че подобни коментари са причината на жените толкова да им пука за мерките им? И че като обявява, че „на повечето момичета не би им било приятно“, той подпомага проблема с възприемането на женското тяло и настройва жените една срещу друга, което е един от най-големите проблеми, с които се е сблъсквал феминизмът до ден-днешен?
	Присвивам очи и тя ми се усмихва широко.
	— Или можеш просто да кажеш: „Благодаря, заповядай у нас и цяла нощ ми показвай колко съм специална!“.
	— Уф. Не знам защо разговарям с теб.
	— Ако не разговаряш с мен, ще трябва да е с Мартин — изтъква тя и събира листовете. — Ще нанеса тези промени. А ти отивай да си върнеш мъжа, става ли?

	* * *

	— Не — отвръща Гърти незабавно. — _Не_ му пиши това. Той е най-долната отрепка на света, която се държа с теб като с боклук, опита се да те изолира от приятелите ти и почти със сигурност ти изневеряваше. Не заслужава подобно мило съобщение.
	Настъпва мълчание.
	— Какво те накара да искаш да отговориш на това съобщение, Тифи? — пита Мо, сякаш превежда на Гърти.
	— Аз просто… исках да поговоря с него.
	Гласът ми е много тих. Умората започва да ми влияе; свила съм се в пуфа си с чаша горещ шоколад, Мо и Гърти ме наблюдават от дивана, а на лицата им е изписано притеснение (всъщност на това на Гърти не е — тя просто изглежда ядосана).
	Гърти отново прочита на глас неизпратеното ми съобщение:
	— _„Здрасти, Джъстин. Толкова се радвам, не ми писа. Съжалявам, че не можахме да се видим като хората, въпреки че бяхме на един и същи круизен кораб!“_ Следват две целувки.
	— Той ми беше изпратил две целувки — обяснявам отбранително.
	— Целувките са последните от списъка с нещата, които искам да промениш в това съобщение — срязва ме тя.
	— Сигурна ли си, че изобщо искаш да възобновиш контакта с Джъстин, Тифи? Изглеждаш доста по` на себе си, откакто се изнесе от апартамента му — започва Мо. — Чудя се дали между двете няма връзка. — Въздъхва, когато аз не отговарям. — Знам, че ти е трудно да мислиш с лошо за него, Тифи, но каквито и извинения да му намираш за всичко останало, дори ти не можеш да пренебрегнеш факта, че те остави заради друга жена.
	Потръпвам.
	— Съжалявам. Но е така и дори да не е вече с нея, за което нямаме никакво доказателство, той все пак те напусна заради нея. Не можеш да намериш оправдание за това или да се убедиш, че си си го въобразила, защото си срещала Патриша. Сети се за онова съобщение във фейсбук. Спомни си как се почувства, когато той се появи в апартамента с нея.
	Уф. Защо хората продължават да ми говорят неща, които не искам да чувам? Рейчъл ми липсва.
	— Какво мислиш, че _цели_ той, Тифи? — пита Мо.
	Изведнъж става толкова настоятелен, че започвам да се въртя на мястото си.
	— Държи се приятелски. Опитва се отново да поддържаме контакт.
	— Не те е помолил да се срещнете — изтъква Мо.
	— И погледът, който ти е хвърлил, е бил доста повече от приятелски по това, което описваш — додава Гърти.
	— Аз…
	Истина е. Това не беше поглед „ей, толкова много ми липсваше, иска ми се пак да можем да си говорим“. Но беше… нещо. Истина е, че не мога да пренебрегвам годеницата му, но също така не мога да пренебрегвам и погледа му. Какво ли значеше? Ако той искаше… ако искаше да се съберем отново…
	— Би ли се съгласила? — пита Гърти.
	— Бих ли се съгласила какво? — контрирам аз, като си спечелвам малко време.
	Тя не отговаря. Познава ме добре.
	Замислям се колко нещастна бях през последните няколко месеца, колко безрадостно беше да се сбогувам с апартамента му. Колко много пъти съм проверявала профила на Патриша във фейсбук и съм плакала на клавиатурата на лаптопа си, докато не започнах да се тревожа, че ще ме удари ток.
	Такава късметлийка бях да го имам. Джъстин винаги бе толкова… забавен. Всичко беше вихрушка; летяхме от страна до страна, опитвахме от всичко, стояхме до четири сутринта и се качвахме на покрива, за да наблюдаваме изгрева. Да, много се карахме и аз допуснах доста грешки в тази връзка, но най-вече се чувствах късметлийка, че съм с него. Без него се чувствам… загубена.
	— Не знам — отвръщам. — Но на голяма част от мен й се иска.
	— Не се тревожи — успокоява ме Гърти, като се изправя и ме потупва по главата, — ние няма да ти позволим.


>>	Глава 12
>>	Леон

C>
	Здрасти, Леон.
	Добре, хубаво — истината е, че аз панико-пека. Когато съм тъжна или имам трудности, пека. И какво толкова? Превръщам негативността си във вкусни, калорични благинки. Стига да не можеш да доловиш следи от мъката ми в сместа за кекса, не мисля, че трябва да разпитваш защо съм пекла всяка нощ от последната седмица.
	Което, както се оказа, е, защото бившият ми се озова на моя☼ круизен кораб, хвърли ми един поглед и после се разкара. Така че сега съм объркана. Той ми изпрати и едно мило съобщение колко съм специална, но аз не му отговорих. Исках, но приятелите ми ме отказаха. Те са досадни и обичайно прави.
	Както и да е, затова имаш толкова много сладкиши.
@	Тифи хх
	☼ Круизният кораб не е мой. Без да се обиждаш, но нямаше да споделям спалня с теб, ако бях от хората, които притежават круизен кораб. Щях да живея в шотландски замък с кулички в ярки цветове.
C$
C>
	Съжалявам да чуя за бившия ти. По реакцията на приятелите ти съдя, че според тях той не е подходящ за теб — ти така ли мислиш?
	Аз съм от отбор „Бивш“, ако това ще означава сладкиш.
@	Леон
C$
C>
	Здрасти, Леон.
	Не знам — всъщност не съм мислила за нещата по този начин. Инстинктивната ми реакция е „да, подходящ е за мен“. Обаче пък не знам. Не бяхме особено постоянни, една от онези двойки, които всички винаги обсъждат (разделяли сме се и сме се събирали няколко пъти и преди). Лесно е да си спомняш щастливите моменти — а от тях имаше купища и бяха страхотни, — но предполагам, че откакто скъсахме, съм си спомняла само тях. Така че знам — да бъда с него, беше забавно. Но дали е било добре за мен? Уф. Не знам.
	Оттам следва и класическият кекс „Виктория“ с домашно приготвен конфитюр.
@	Тифи х
C$
	На голяма, подвързана със спирала разпечатка на книга, озаглавена „Построен: моето невероятно пътешествие от зидар към скъпоплатен интериорен дизайнер“:
C>
	Ще бъда честен — взех това от масата, защото си помислих, че звучи като страшен боклук. Не можах да го оставя. Заспах чак на обяд. Този човек ли е бившият ти? Ако не, може ли аз да се омъжа за него?
@	Леон
C$
C>
	Хей, Леон.
	Много се радвам, че книгата ти е харесала! Прекрасният ми зидар-понастоящем-дизайнер всъщност не е моят бивш и, да, много по-вероятно е да иска да се ожени за теб, отколкото за мен. Предполагам обаче, че Кей би могла да има определени възражения по въпроса.
@	Тифи х
C$
C>
	Кей казва, че не ми позволява да се омъжа за красивия зидар-понастоящем-дизайнер. Срамота. Предава ти много поздрави.
C$
C>
	Радвай се, че я видях вчера! Тя твърди, че те угоявам с всички тези сладкиши. Накара ме да обещая да влагам емоционалната си каша в нещо по-здравословно оттук нататък, така че приготвих брауни с брашно от рожков и фурми. Съжалявам, направо е отвратително.
	Сега премествам тази бележка върху „Брулени хълмове“, защото трябва да отнеса „Построен“ обратно в офиса! х
C$
	На шкафа над кошчето за боклук в кухнята:
C>
	Кога ни беше денят за изхвърляне на боклук?
@	Леон
C$
C>
	Ти шегуваш ли се? Живея тук от пет седмици! Ти живееш тук от години! Как може да питаш мен кога минават за боклука!?
	… но, да, беше вчера и явно забравихме. Х
C$
C>
	О, знаех си… Все не мога да запомня дали сряда, или събота. Проблемът е с деня, започващ със „с“. Трудно е.
	Някакви новини от бившия? Спряла си да печеш. Всичко наред ли е, ще изкарам със запасите от фризера известно време, но нямам търпение да преживееш още една криза през, да речем, средата на май.
@	Леон
C$
C>
	Хей,
	Пълно мълчание. Дори не си е ъпдейтвал туитъра или фейсбука, та не мога и да го следя — така че вероятно е още с годеницата си (имам предвид, защо да не е — всичко, което направи, бе да ми хвърли един странен поглед) и вероятно напълно погрешно съм разбрала онзи случай с круизния кораб, а той вероятно е жалко човешко същество, както твърди моята приятелка Гърти. Както и да е, върнах му всичките пари, които му дължах. Сега вместо това дължа ужасяваща сума на банката.
	Благодаря за ризотото, беше превъзходно — наистина си добър готвач за човек, който се храни само в грешната част на денонощието!
@	Тифи х
C$
	До тава за печене:
C>
	Божичко. Не знаех за годеницата. Или парите.
	Милионерските сладки означават ли, че имаш новини?
C$
	До тава за печене, сега пълна с трохи:
C>
	Нищичко. Дори не ми е изпратил съобщение, за да каже, че е получил парите. Това е напълно отчайващо, но вчера осъзнах, че си мечтая просто да бях продължила да плащам по няколко стотачки на месец — тогава до известна степен все още щяхме да поддържаме контакт. И нямаше да съм превишила чак толкова кредита си.
	Общо взето, в заключение: той не ми е казал и думичка от съобщението след круизния кораб. Официално съм идиот, х
C$
C>
	Е. Любовта превръща всички ни в идиоти — първия път, когато срещнах Кей, й казах, че съм джаз музикант (саксофон). Реших, че ще й хареса.
	Върху печката има чили за теб.
@	Леон х
C$


>	Април

>>	Глава 13
>>	Тифи

	— Мисля, че получавам сърцебиене.
	— Никой вече не получава сърцебиене — осведомява ме Рейчъл, като отпива неприемливо голяма глътка от латето, което ми донесе главният редактор (от време на време той изпитва вина, че „Бътърфингърс Прес“ не ми плащат достатъчно, и се изръсва с два паунда и двайсет пенса за кафе, което да успокои съвестта му).
	— Тази книга. Ме. Убива — отвръщам.
	— Наситените мазнини в обяда ти те убиват. — Рейчъл ръчва банановия хляб, с който напредвам в момента. — Печенето ти се влошава. С което искам да кажа, че се подобрява, очевидно. Защо не дебелееш?
	— Дебелея, но просто съм по-едра от теб, така че разликите не са толкова видими. Трупам новите си килца от сладкиши на места, които няма да забележиш. Например в горната част на ръцете. Или в бузите. Бузите ми се окръглят, не мислиш ли?
	— Редактирай, жено! — крясва Рейчъл и плясва с ръка върху разпечатките помежду ни. Седмичните ни събирания за книгата на Катрин скоро се превърнаха в дневни срещи, когато март се изниза. Сега, изправена пред ужасното осъзнаване, че в момента е _април_ и че датата на издаване е само след два месеца, вече са се превърнали в дневни срещи и дневни обеди. — И кога ще ми осигуриш снимките на шапките и шаловете? — добавя тя.
	О, боже. Шапките и шаловете. Събуждам се посред нощ, мислейки за шапки и шалове. Няма свободна агенция, която да се нагърби да ги направи в такъв кратък срок, а Катрин _наистина_ няма време. Според договора тя не е длъжна да прави всичките си мостри сама — това е грешка, която никога повече няма да допусна по време на преговори, — така че нямам оръжия, с които да я принудя да го стори. Опитах наистина да й се моля, но тя ми каза, доста мило, че се излагам.
	Вглеждам се жално в банановия хляб.
	— Няма разрешение на този проблем — въздъхвам. — Краят е близо. Книгата ще влезе за печат без снимки в раздела за шапки и шалове.
	— А, не, по дяволите, няма — отсича Рейчъл. — Като за начало нямаш достатъчно думи, за да запълниш празното място. Редактирай! А след това измисли нещо! И то бързо!
	Уф. Защо всъщност я харесвам?

	* * *

	Когато се прибирам, веднага слагам чайника на котлона — тази вечер е подходяща за чаша чай. От долната страна на чайника има стара бележка от Леон. Тези неща се завират навсякъде.
	Чашата му все още е до мивката, наполовина пълна с кафе с мляко. Той винаги го пие така, от същата очукана бяла чаша с нарисуван заек отстрани. Всяка вечер тази чаша е или от тази страна на мивката, наполовина изпита, което, предполагам, значи, че е закъснявал, или седи измита на сушилника, което, предполагам, значи, че е успял да стане, когато му е звъннала алармата.
	Апартаментът вече е доста уютен. Трябваше да позволя на Леон да си върне част от владенията във всекидневната — по някое време миналия месец той махна половината ми възглавнички и ги сложи на купчина в коридора с бележка, на която пишеше: „Най-сетне Тропвам С Крак (извинявай)“, но май имаше право, че бяха малко повечко. Ставаше доста трудно човек да седне на дивана.
	Леглото все още е най-странната част от цялата тази работа със споделения апартамент. През първия месец си постилах моите чаршафи и всяка сутрин ги махах, като освен това лежах в най-далечния край на лявата страна от леглото, а възглавницата си дърпах далече от неговата. Но сега не си правя труда да сменям чаршафите — и без това лежа само от моята страна. Всичко всъщност е доста нормално. Разбира се, все още не съм срещала съквартиранта си в действителност, което, признавам, технически е доста странно, но все по-често и по-често започнахме да си оставяме бележки един на друг — понякога забравям, че тези разговори не са проведени лично.
	Мятам чантата си на земята и се сривам в пуфа, докато чаят се запари. Ако трябва да бъда честна със себе си, чакам. Чакам от месеци, откакто видях Джъстин.
	Той би трябвало да се свърже с мен. Добре, така и не отговорих на онзи негов есемес — нещо, за което от време на време все още мразя Гърти и Мо, — но Джъстин ми хвърли онзи поглед на круизния кораб. Очевидно вече е минало достатъчно време, че почти напълно да забравя конкретния поглед, и в момента в ума ми той е съвкупност от различни изражения, които си спомням по лицето на Джъстин (или може би, по-реалистично, си спомням от всичките му снимки във фейсбук)… но все пак. В онзи момент имах усещането, че е много… Добре, все още не знам какво беше усещането. Много _нещо_ си.
	С минаването на времето откривам, че си мисля колко е _странно_, че Джъстин беше точно на онзи кораб в онзи ден, в който двете с Катрин изнасяхме шоуто й за бързо плетене на една кука. Колкото и да ми допада мисълта, не може да е било, защото е дошъл специално да ме види — промениха датата в последния момент, така че няма откъде да е знаел, че ще бъда там. Освен това в съобщението му пишеше, че е бил там по работа, което е напълно възможно — работи за някаква компания, която устройва представления по време на круизи и подобни неща, както и туристически обиколки на Лондон. (Точните детайли никога не са ми били съвсем ясни, за да сме честни. Всичко ми се струваше много логистично и стресиращо.)
	Така че, ако не е дошъл нарочно, това не говори ли за нещо като съдба?
	Вземам чая си и отивам в спалнята, отегчена. Дори не _искам_ да се събирам отново с Джъстин, нали? Това е най-дългият период, в който сме били разделени, и чувството е различно от преди. Може би защото ме остави заради друга жена, на която бързо след това предложи брак. Вероятно е заради това.
	Всъщност дори не трябва да ми пука дали ще се обади. Какво говори за мен това, че чакам мъж, който най-вероятно ми е изневерявал, да ми се обади отново?
	— Че си лоялна и доверчива — отговаря Мо, когато се обаждам, за да му задам същия въпрос. — Точно заради тези качества е възможно Джъстин отново да се опита да се свърже с теб.
	— Така ли мислиш?
	Осъзнавам, че съм нервна, подскачам и копнея за успокоение, което ме ядосва още повече. Започвам да подреждам дивидитата си с „Момичетата Гилмор“ в правилен ред, твърде неспокойна, за да стоя на едно място. Между първа и втора серия има още една бележка; издърпвам я и я преглеждам. Опитвах се да увещавам Леон наистина да пробва да използва телевизора ни, като му предлагах своята висококачествена колекция от дивидита, с която да започне. Той не беше убеден.
	— Почти съм сигурен — казва Мо. — Това, изглежда, е подходът на Джъстин. Но… ти сигурна ли си, че го искаш?
	— Бих искала да говори с мен. Или поне да забележи, че съществувам. Не знам за какво си мисли. Изглеждаше толкова ядосан за апартамента, но след това съобщението му, след като се видяхме, беше наистина мило, така че… не знам. Искам да се обади. Уф. — Затварям очи. — _Защо_ е така?
	— Може би си прекарала много време, през което ти е било повтаряно, че не можеш да се справиш без него — обяснява Мо нежно. — Това би обяснило защо искаш да се върне, дори да не го _искаш_.
	Колебая се в търсене на нова тема. Последният епизод на „Шерлок“? Новата асистентка в службата? Но откривам, че дори нямам енергията да увъртам.
	Мо чака тихо.
	— Истина е, нали? — продължава той. — Искам да кажа, мислила ли си да излизаш с някой друг?
	— Бих могла да излизам с друг — възразявам.
	— Хмм. — Той въздъхва. — Как всъщност те накара да се почувстваш онзи поглед на кораба, Тифи?
	— Не знам. Беше толкова отдавна. Предполагам… усещането бе някак… секси? И беше хубаво да се чувствам желана?
	— Не се ли уплаши?
	— Моля?
	— Почувства ли се уплашена? Онзи поглед накара ли те да се чувстваш по-незначителна?
	Намръщвам се.
	— Мо, стига вече. Това беше просто поглед. Той определено не се опитваше да ме _изплаши_. Освен това ти се обадих, за да обсъдим дали той някога ще се свърже с мен, и благодаря, накара ме да се почувствам по-добре, така че нека теглим чертата дотук.
	Доста дълго време от другия край на линията се чува само мълчание. Малко съм потресена, не мога да го контролирам.
	— Тази връзка ти се отрази зле, Тифи — казва Мо спокойно. — Той те направи нещастна.
	Поклащам глава. Искам да кажа, знам, че двамата с Джъстин се карахме, но винаги се сдобрявахме и нещата ставаха само още по-романтични след това, така че кавгата не се броеше наистина. При нас не беше като при другите двойки, които се карат — всичко това бе част от онази красива, откачена въртележка, която беше връзката ни.
	— Рано или късно, ще осъзнаеш всичко, Тиф — завършва Мо. — Когато това се случи, просто ми се обади, става ли?
	Кимвам, без да съм сигурна, че наистина се съгласявам. От удобната си позиция току-що забелязах идеалното нещо, с което да се разсея от чувствата си в момента: торбата с шалове под леглото на Леон. Онази, която открих през първата си нощ тук, която ме накара да мисля, че Леон сигурно е някакъв сериен убиец. Сега отгоре й има бележка, която съм убедена, че не беше там преди — на нея пише: „ЗА БЛАГОТВОРИТЕЛЕН МАГАЗИН“.
	— Благодаря, Мо — казвам в телефона. — Ще се видим в неделя на кафе.
	Затварям, като вече се оглеждам за химикалка.
C>
	Хей,
	Добре, съжалявам, задето си врях носа под нашето легло. Приемам, че това е наистина недопустимо. Но тези шалове са НЕВЕРОЯТНИ. В смисъл дизайнерски невероятни. И знам, че никога не сме говорили за това или нещо подобно, но предполагам, че щом допускаш непознат (мен) да спи в леглото ти, го правиш поради липса на пари, а не защото си наистина мил човек, който се чувства ужасно за това, че е изключително трудно да се намери евтин апартамент в Лондон.
	Така че, макар да съм изцяло ЗА даряването на стари дрехи в благотворителни магазини (все пак повечето от моите притежания са от там — хора като мен се нуждаят от хора като теб), смятам, че трябва да обмислиш дали да не продадеш тези шалове. Вероятно ще вземеш по около двеста паунда на парче.
	Ако имаш доброто желание да направиш една деветдесетпроцентова отстъпка за прекрасната си съквартирантка, аз няма да възразя.
@	Тифи х
	П. П. Откъде, между другото, се сдоби с всички тях? Ако нямаш против, че питам.
C$


>>	Глава 14
>>	Леон

	Ръце протегнати встрани, крака — разкрачени. Охранителка със строг поглед ме претърсва _много_ ентусиазирано. Предполагам, пасвам на нейния профил за човек, който може да внесе наркотици или оръжия в стаята за посещения. Представям си как отмята в ума си списък. Пол: мъжки. Раса: неопределена, но малко по-кафява от предпочитаното. Възраст: достатъчно млад, че да няма акъл. Вид: раздърпан.
	Опитвам се да се усмихна по незаплашителен начин като порядъчен гражданин. Като се замисля, вероятно изглежда надуто. Започва леко да ми се гади, реалността на това място ме достига, въпреки положените усилия да не обръщам внимание на бодливата тел над дебелите стоманени огради, сградите без прозорци, агресивните знаци за последиците от внасяне на наркотици в затвора. Въпреки че съм идвал поне по веднъж месечно от ноември.
	Минаването от проверката до стаята за посещения вероятно е най-лошата част. Включва лабиринт от бетон и бодлива тел и по целия път те съпровождат различни пазачи, свалящи от хълбоците си вериги с ключове за портите и вратите, които трябва да заключат зад теб, преди да направиш дори крачка към следващите. Красив пролетен ден е, небето, обвинително синьо, едва се вижда над телта.
	В стаята за посещения е по-добре. Деца сноват между маси или пищят, когато мускулести татковци ги вдигат над главите си. Затворниците носят ярко оцветени нагръдници, за да се различават от нас. Мъже в оранжеви дрехи се приближават до приятелките си повече, отколкото им е разрешено, и преплитат пръсти. Тук има повече чувства, отколкото на терминал „Пристигащи“ на летището. „Наистина любов“ са пропуснали да се възползват от тази ситуация.
	Сядам на посочената маса. Чакам. Когато докарват Ричи, стомахът ми се надига, сякаш се опитва да се обърне от вътре навън. Той изглежда изморен и немит, хлътнали бузи, набързо обръсната глава. Носи единствения си чифт дънки — не би искал да го видя в затворнически панталон, — но те вече са му много хлабави на кръста. Мразя това, мразя това, мразя това.
	Ставам и се усмихвам, протягам ръце напред за прегръдка. Чакам той да ме доближи; не мога да напускам определеното място. Пазачите, наредени покрай стените, наблюдават безизразно всичко.
	Ричи ме плясва по гърба: Добре, братле, добре изглеждаш!
	Аз: Ти също.
	Ричи: Лъжец. Изглеждам като претоплено лайно. Няма вода след някаква случка в крило „Е“ — нямам идея кога пак ще има, но дотогава те съветвам да не се опитваш да ползваш тоалетните.
	Аз: Отбелязвам си. Как си?
	Ричи: Прекрасно. Някакви новини от Сал?
	Мислех, че мога да избягвам тази тема поне една минута.
	Аз: Да. Той съжалява за онези документи, които бавят обжалването, Ричи. Работи по въпроса.
	Лицето му се приближава.
	Ричи: Не мога да продължавам да чакам, Лий.
	Аз: Ако искаш, ще се опитам да намеря някой нов, ще го направя.
	Мрачно мълчание. Ричи знае точно като мен, че това вероятно ще забави нещата още повече.
	Ричи: Взел ли е записите от камерата на магазин „Алди“?
	Дали въобще е _поискал_ записите от камерата на „Алди“ е въпросът. Започвам да се съмнявам, макар да ми каза, че ги е поискал. Потривам врата си, поглеждам обувките си, искам по-силно от всякога двамата с Ричи да бяхме навсякъде другаде, но не тук.
	Аз: Още не.
	Ричи: Това е основното, човече, казвам ти. Онази камера в „Алди“ ще им покаже. Ще видят, че не съм аз.
	Иска ми се това да беше вярно. С какво качество е записът обаче? Колко вероятно е да бъде достатъчно ясен, за да противодейства на разпознаването от свидетели?
	Разговаряме за делото за обжалване почти през целия час. Не мога да го откача от темата. Експертизи, недогледани доказателства, винаги видео наблюдението. Надежда, надежда, надежда.
	Тръгвам с разтреперани колене, вземам такси до гарата. Трябва ми захар. Имам лек обяд от Тифи в раницата; изяждам около три хиляди калории от него, докато влакът минава през селска област, равна нива след равна нива, отдалечавайки ме от брат ми и връщайки ме обратно към мястото, където всички са го забравили.

	* * *

	Намирам торбата с шалове по средата на спалнята, когато се прибирам, с бележка от Тифи, лепната отстрани.
	Господин Прайър плете шалове за двеста паунда? Дори не му отнема дълго! Еее. Замислям се за всеки път, когато съм му отказвал предложението за нов шал, шапка, ръкавица или калъф за чайник. Можех бъда милиардер досега.
	На вратата на спалнята:
C>
	Здрасти, Тифи.
	БЛАГОДАРЯ, че ми каза за шаловете. Да, парите ми трябват. Ще ги продам — можеш ли да препоръчаш къде/как?
	Един джентълмен в работата ги плете. На практика ги раздава на всеки/всички, които ги искат (иначе би ми било неудобно да взема парите…).
@	Леон
C$
C>
	Хей,
	О, непременно — трябва да ги продадеш на сайтовете Етси или Прилавд. Там ще има купища клиенти, които ще се влюбят в тях.
	Ммм. Странен въпрос, но дали е възможно този джентълмен да се интересува да прави кроше срещу заплащане?
@	Тифи х
C$
C>
	Нямам идея какво значи това. Между другото, избери си любим шал — ще пусна останалите в интернет довечера.
@	Леон
C$
	Паднала на пода до вратата на спалнята (доста трудна за намиране):
C>
	Добро утро!
	Значи, че работя по книга, наречена „Как да си пробиеш път с кроше“ (знам — това е едно от най-добрите ми заглавия, трябва да призная), и се нуждаем от някого, който да ни оплете четири шала и осем шапки много, много бързо, така че да можем да ги снимаме, за да включим снимките в книгата. Ще трябва да следва насоките на моята авторка (за цвят, плетка и така нататък). Мога да му платя, но не много. Можеш ли да ми кажеш как да се свържа с него? Много съм отчаяна, а той очевидно е адски талантлив.
	О, боже, ще нося този шал постоянно (не ми пука, че всъщност е пролет). Обожавам го. Благодаря ти!
@	Тифи х
C$
	Пак на обратната страна на вратата на спалнята:
C>
	Е. Не мога да видя причина защо да не стане, макар че трябва да питам старшата. Напиши ми писмо и ще й го дам, а след това на джентълмена плетач, ако тя разреши.
	Ако ще носиш този шал постоянно, може ли да изхвърлиш останалите петстотин, които сега окупират твоята част от гардероба?
	Други новини: първият шал току-що бе продаден за двеста трийсет и пет паунда! Истинска лудост. Дори не е хубав!
@	Леон
C$
	На бара в кухнята, до незапечатан плик:
C>
	Хей,
	„Моята част“ са ключовите думи в това изречение, Леон. „Моята част“ и аз искам да я напълня с шалове.
	Писмото е тук — кажи ми, ако мислиш, че има нужда от промени. В някакъв момент може да се наложи да въведем известен ред в бележките помежду си, между другото. Апартаментът започва да прилича на сцена от „Красив ум“.
@	Тифи х
C$
	Предавам писмото на Тифи на старшата сестра, която ми позволява да предложа възможността на господин Прайър да плете за книгата на Тифи. Или да плете кроше. Изключително неясна ми е разликата. Без съмнение, Тифи ще ми напише дълга бележка в даден момент с подробно обяснение, без да съм го искал. Тя обича дългите обяснения. Защо да използваш един параграф, когато можеш пет? Странна, нелепа, забавна жена.
	Една нощ по-късно и господин Прайър вече е изплел две шапки — те изглеждат като шапки и са вълнени, та предполагам, всичко е наред.
	Единственият недостатък на тази уговорка е, че сега господин Прайър е запленен от Тифи.
	Господин Прайър: Значи, е редактор на книги.
	Аз: Да.
	Господин Прайър: Каква интересна професия.
	Пауза.
	Господин Прайър: И живее с теб?
	Аз: М-м.
	Господин Прайър: Колко интересно.
	Поглеждам го с крайчеца на окото си, докато записвам в картона му. Той примигва невинно с очи като мъниста.
	Господин Прайър: Просто не си представях, че би ти харесало да живееш с друг човек. Толкова много държиш на независимостта си. Не беше ли това причината да не се преместиш да живееш при Кей?
	Трябва да спра да обсъждам личния си живот с пациентите.
	Аз: Различно е. Не е нужно да виждам Тифи. Всъщност само си оставяме бележки.
	Господин Прайър кима замислено.
	Господин Прайър: Изкуството на писането на писма. Нещо дълбоко… _интимно_ е писмото, нали?
	Гледам го подозрително. Не съм сигурен какво намеква.
	Аз: Лепящи бележки на хладилник, господин Прайър, не ръчно доставени писма на парфюмирана хартия.
	Господин Прайър: О, да. Сигурен съм, че имаш право. Разбира се. Лепящи бележки. В това няма грам изкуство, убеден съм.

	* * *

	На следващата нощ дори Холи е чула за Тифи. Удивително как подобни скучни новини пътуват толкова бързо между крила с преобладаващо приковани на легло пациенти.
	Холи: Тя красива ли е?
	Аз: Не знам, Холи. Има ли значение?
	Холи прави пауза. Мисли.
	Холи: Мила ли е?
	Аз, след кратък размисъл: Да, мила е. Малко любопитна и странна, но мила.
	Холи: Какво значи, че ти е „съквартирантка“?
	Аз: „Съквартирант“ значи, че споделя апартамента ми. Живеем там заедно.
	Холи, с ококорени очи: Като гаджета?
	Аз: Не, не. Тя не ми е гадже. Тя е приятелка.
	Холи: Значи, спите в отделни стаи?
	Пейджърът изписква, преди да трябва да отговоря на това, слава богу.


>	Май

>>	Глава 15
>>	Тифи

	Докато свалям лепящите бележки и залепените късчета хартия от вратите на шкафовете, масите, стените и (в един случай) капака на кошчето за боклук, осъзнавам, че се хиля. Това беше странен начин да опозная Леон, написването на всички тези бележки през последните няколко месеца, и някак се случи, без да забележа — в един момент му пишех бърза бележка за остатъците от храна, а в следващия се бе превърнало в естествена всекидневна кореспонденция.
	Макар че, докато проследявам редицата бележки с излияния по гърба на дивана, не мога да не забележа, че в общия случай аз пиша около пет пъти повече думи от него. И че моите бележки са много по-лични и разкриващи от неговите. Малко е странно, когато ги препрочитам всичките наново — личи си например колко са непостоянни мислите ми. В една от бележките си споменавам колко ужасно неловко е, че съм забравила да предам на Джъстин поканата на Рейчъл за рождения й ден миналата година, но сега си спомням — аз го поканих. Накрая жестоко се скарахме по повод дали аз мога да отида. Джъстин винаги е твърдял, че паметта ми е ужасна; много е дразнещо да видя писмено доказателство, че е прав.
	Пет и половина е. Приключих работа рано, защото всички излязоха от офиса за едно прощално парти, на което аз не мога да си позволя да отида, така че взех генерално решение да се прибера у дома в отсъствието на истински генерали, които да го решат вместо мен. Сигурна съм, че това биха искали.
	Мислех, че може да се засека с Леон тази вечер, тъй като се прибрах около пет следобед. Чувството беше малко особено. Всъщност не ми е позволено да се прибирам по-рано и да се сблъсквам с него според официалните правила на договора ни. Когато се съгласих на това, знаех, че двамата няма да бъдем в апартамента едновременно — затова и беше толкова добра идея. Но не осъзнавах, че _буквално_ никога няма да се срещнем. Наистина никога, изобщо, за цели четири месеца.
	Позачудих се дали да не прекарам този един час в кафенето зад ъгъла, но след това реших… започва да става малко странно, да сме приятели, но никога да не сме се виждали. И наистина такова е чувството, сякаш сме приятели — не мисля, че би могло да бъде другояче по начина, по който всеки от нас постоянно окупира пространството на другия. Знам точно колко изпържени обича яйцата си, макар никога да не съм го виждала да ги яде (винаги има купища течен жълтък, оставен в чинията). Бих могла да опиша стила му на обличане доста точно, макар никога да не съм го виждала облечен в някоя от дрехите, които съхнат във всекидневната. И най-странното от всичко — знам как мирише.
	Не намирам никаква причина, поради която да не трябва да се срещаме — това не би променило уговорката за съжителстването ни тук. Ще означава само, че наистина бих могла да разпозная съквартиранта си, ако го срещна на улицата.
	Телефонът започва да звъни, което е странно, защото не знаех, че притежаваме телефон. Първоначално тръгвам към джиесема си, но моят тон на звънене с щастлива, звънтяща мелодийка от списъка с тонове на „Самсунг“, а не старовремското „дзън, дзън“, което понастоящем се чува от някакво невидимо място във всекидневната.
	След известно време успявам да открия стационарен телефон на кухненския плот, под един от шаловете на господин Прайър, както и редица бележки за това дали Леон е използвал цялото масло, или не (определено го беше използвал).
	Стационарен телефон! Ти да видиш! Мислех, че те са просто реликви, за които плащаш, колкото да ти прокарат интернета.
	— Ало? — обаждам се колебливо.
	— О, здрасти — отвръща мъжът в другия край на линията.
	Звучи изненадан (вероятно защото съм повече жена, отколкото е очаквал) и има странен акцент — нещо средно между лондонски и ирландски говор.
	— Тифи е — продължавам. — Съквартирантката на Леон.
	— Ей! Как е! — Изглежда, е доста развеселен от този факт. — И нямаш ли предвид леглоквартирантката?
	— Предпочитаме да използваме „съквартирант“ — обяснявам с потръпване.
	— Добре, ще играя по правилата — съгласява се той и някак сякаш го чувам, че се усмихва широко. — Е, приятно ми е да се запознаем, Тифи. Аз съм Ричи. Братът на Леон.
	— И за мен е удоволствие, Ричи. — Не знаех, че Леон има брат. Но предполагам, че има огромен брой неща, които не знам за него, дори и да знам какво чете в момента преди заспиване („Стъкленият похлупак“, много бавно). — Вероятно за малко си го изпуснал. Аз се прибрах преди половин час и вече беше излязъл.
	— Този човек се преработва — отсича Ричи. — Не осъзнавах, че вече е пет и половина. Кога ви е времето за смяна на местата?
	— Шест, обичайно. Но приключих работа по-рано — допълвам. — Можеш да му звъннеш на мобилния?
	— Хм, виждаш ли, Тифи, не мога — казва Ричи.
	Намръщвам се замислено.
	— Не можеш да му се обадиш на мобилния?
	— За да бъда честен с теб, това е малко дълга история. — Ричи прави пауза. — Кратката версия е, че съм в строго охраняван затвор и единственият телефонен номер, който съм нагласил за позвъняване, е домашният на Леон. Пък и разговор с джиесем струва двойно повече, а аз печеля около четиринайсет паунда на седмица с работата си като чистач на крилото, за която впрочем трябваше да платя на друг човек, та да ми я уреди… така че те не ми стигат за много.
	Чувствам се леко шокирана от сведенията.
	— Мамка му! — възкликвам. — Това е ужасно. Добре ли си?
	Думите просто излизат. Почти със сигурност не са най-подходящото нещо, което да кажа при тези обстоятелства, но ето ни тук — това си мисля и това излиза от устата ми.
	За моя изненада — и може би и за негова — Ричи започва да се смее.
	— Добре съм — отговаря след секунда. — Не се безпокой. Вече станаха седем месеца. Предполагам, че… как му вика Леон? _Се аклиматизирам._ Уча се как да живея, както и просто да се справям с всяка минута.
	Кимвам.
	— Е, поне това е нещо. Как е там? По скалата на, да речем, от „Алкатраз“ до „Хилтън“?
	Той се засмива отново.
	— Определено някъде по скалата е, да. Къде точно, зависи от това как се чувствам в този конкретен ден. Но имам късмет в сравнение с доста хора, нека ти го кажа. Вече си имам собствена килия и може да ми идват на свиждане два пъти месечно.
	От моя гледна точка не изглежда голям късметлия.
	— Не искам да те задържам на телефона, щом ти струва скъпо. Да предам ли нещо на Леон?
	От другия край на линията се чува някак подсилено мълчание, само звуците от шумотевицата на заден план.
	— Няма ли да попиташ защо съм в затвора, Тифи?
	— Не — отвръщам стреснато. — Искаш ли да ми кажеш?
	— Да, малко. Но обичайно хората ме питат.
	Свивам рамене.
	— Не е моя работа да съдя. Ти си брат на Леон и се обади, за да говориш с него. А и така или иначе, стана дума колко е ужасно в затвора и това е вярно, независимо от онова, което си сторил. Всички знаят, че затворът не върши работа. Нали?
	— Да… искам да кажа, наистина ли го знаят?
	— О, разбира се.
	Още мълчание.
	— Вътре съм за въоръжен грабеж. Но съм невинен.
	— Божичко. Съжалявам. Значи, наистина е ужасно.
	— До голяма степен, да — отвръща той. След това чака. И пита: — Вярваш ли ми?
	— Дори не те познавам. Какво значение има?
	— Не знам. Просто… има.
	— Е, имам нужда от малко факти, преди да ти повярвам. Иначе не би имало голямо значение, нали?
	— Тогава това е съобщението ми за Леон. Кажи му, че искам да ти предостави фактите, за да можеш да ми кажеш дали ми вярваш.
	— Задръж. — Пресягам се към едно снопче листчета и химикалка. — „Здрасти, Леон — произнасям на глас, докато пиша. — Това е съобщение от Ричи. Той казва…“
	— Бих искал Тифи да узнае какво се случи с мен. Искам тя да повярва, че не съм го направил. Струва ми се много мила дама и се обзалагам, че освен това е красива, просто можеш да познаеш, човече, има един такъв глас… дълбок и секси, нали разбираш…
	Засмивам се.
	— Това няма да го напиша!
	— Докъде стигна?
	— „Секси“ — признавам и Ричи се засмива.
	— Добре. Вече можеш да подпишеш бележката. Но остави последната част, ако не възразяваш. Ще накара Леон да се усмихне.
	Поклащам глава, но и аз се усмихвам.
	— Добре. Ще я оставя. Беше ми приятно, Ричи.
	— И на мен, Тифи. Грижи се за брат ми вместо мен, става ли?
	Млъквам, изненадана от молбата. Първо, струва ми се, че Ричи е онзи, който има нужда от грижи, и второ, аз определено не съм най-подходящият човек, който да се грижи за някого от семейство Туоми, предвид факта, че никога не съм срещала никого от тях. Но докато си отворя устата, за да отговоря, Ричи е затворил телефона и всичко, което мога да чуя, е сигналът за свободно.


>>	Глава 16
>>	Леон

	Не мога да се сдържа да не се засмея. Това е толкова присъщо за Ричи. Опитва се да очарова съквартирантката ми дори от затворническия двор.
	Кей се обляга на рамото ми и прочита бележката.
	Кей: Ричи си е все същият, както виждам.
	Замръзвам. Тя го усеща и също се напряга, но не си взема думите назад, нито се извинява.
	Аз: Опитва се да гледа ведро. Всички да се смеят. Такъв си е.
	Кей: Е, Тифи на пазара ли е?
	Аз: Тя е човек, не крава, Кей.
	Кей: Толкова си _принципен_, Леон! „На пазара“ е просто израз. Знаеш, че не се опитвам в действителност да продам бедното момиче на Ричи.
	Има още нещо нередно в това изречение, но съм твърде изморен да го открия.
	Аз: Тя е свободна, но е още влюбена в бившия си.
	Кей, сега заинтригувана: Сериозно?
	Не мога проумея защо би я интересувало — когато и да спомена Тифи, тя сменя темата или се ядосва. Това е за пръв път от месеци, в който сме в апартамента ми. Кей не е на работа сутринта, така че дойде на закучеря, преди да си легна. Малко се раздразни от залепените навсякъде бележки поради някаква причина.
	Аз: Бившият изглежда средностатистически. Нищо общо със зидар-понастоящем…
	Кей превърта очи.
	Кей: Ще _спреш_ ли да говориш за тази проклета зидарска книга!
	Нямаше да съди така строго, ако я беше прочела.

	* * *

	Няколко седмици минават и днес е такъв слънчев ден, какъвто обичайно има само в чужбина. Англия не е свикнала с подобна топлина, особено когато връхлети така внезапно. Юни е, едва е станало лято. Отиващи на работа хора бързат покрай ъглите, със сведени глави, сякаш все още вали, а гърбовете на бледосини ризи са изцапани с тъмни петна във формата на V от пот. Момчета тийнейджъри свалят блузите си, докато наоколо не се изпълва с брашнено бели крайници, гърди и стърчащи навсякъде лакти. Едва мога да се движа, без да се изправя пред изгорена от слънцето кожа и/или неприятна телесна топлина, която се излъчва от мъж в костюм.
	Връщам се от посещение на залата с архивите на Имперския военен музей, където последвах последната диря в търсене на Джони Уайт. В раницата имам списък с осем имена и адреси. Адресите бяха събрани чрез безкрайно ровене из документи, свързване с роднини и онлайн преследване, така че не е точно гаранция, но е начало — или по-точно, осем начала. Господин Прайър ми даде много информация, за да направи проучването ми по-мащабно. Накарай го да говори и той ще си спомни много повече, отколкото твърди.
	Всеки мъж в списъка е наречен Джони Уайт. Не съм сигурен откъде да започна. Да си избера любим Джони? Най-близък Джони?
	Изваждам телефона и пиша есемес на Тифи. Осведомих я за издирването на Джони Уайт на господин Прайър миналия месец. Направих го, след като прочетох обстойна нейна бележка за висините и спадовете в книгата за кроше; очевидно бил съм в споделящо настроение. Странно е. Сякаш прекомерното споделяне на Тифи е заразно. Винаги се чувствам леко засрамен, когато стигна в хосписа и си спомня онова, което в крайна сметка съм разкрил в написана вечерта бележка, докато съм си пил кафето, преди да се отправя към вратата.
C>
	Здрасти. Имам осем Джонита (ед.ч. Джони), от които да избирам. Как да избера откъде да започна? Леон
C$
	Отговорът идва след около пет минути. Тя работи по книгата на лудата авторка с крошето постоянно и изглежда, че не й стига концентрацията. Не съм изненадан. Крошето е странно и скучно. Дори се опитах да прочета малко от ръкописа, когато тя го остави на масичката за кафе, за да видя дали не е като книгата на зидаря, но не. Беше просто книга с подробни описания за кроше и крайните резултати, които изглеждат много трудни за постигане.
C>
	Лесно е. Онче, бонче, счупено пиронче, риба с кука, махай се от тука… хх
C$
	И две секунди по-късно:
C>
	Риба ЩУКА. Автоматичен коректор. Не мисля, че ще имаш полза да въвличаш риби с куки. Хх
C$
	Чудата жена. Въпреки това покорно спирам под сенника на една автобусна спирка и вадя списъка с имената, за да почна с „риба щука“. Спирам пръст на Джони Уайт (очевидно). Онзи, който живее близо до Бирмингам.
C>
	Добър избор. Мога да посетя този следващия път, когато отивам да видя Ричи — в района на Бирмингам е. Благодаря. Леон
C$
	Няколко минути мълчание. Вървя през натоварен, потен Лондон, който се къпе в жега, слънчевите ми очила са обърнати към небето. Скапан съм. Трябваше да си легна преди часове. Но прекарвам толкова малко време на истинска дневна светлина и свеж въздух напоследък и чувството на слънце по кожата ми липсва. Разсеяно се чудя дали ще имам недостиг на витамин Д, след което мислите ми се сменят и се чудя колко ли време навън е прекарал Ричи тази седмица. Според правителството трябва да го пускат вън за трийсет минути дневно. Това рядко се случва. Пазачите не достигат; времето, което прекарват затворниците извън килиите, е дори по-ограничено от обичайно.
C>
	Между другото, получи ли бележката ми за Ричи? И за това да ми кажеш какво се е случило с него? Не искам да досаждам, но това беше преди повече от месец и просто исках да знаеш, че ще се радвам да изслушам историята, ако ти искаш да я разкажеш. хх
C$
	Гледам към съобщението й, слънцето избелва екрана на телефона ми, докато думите не стават почти невидими. Закривам го с една ръка и прочитам пак. Странно е как се случи така, тъкмо си мислех за Ричи.
	Не бях сигурен какво да правя след бележката на Ричи с указания да кажа на Тифи. Веднага щом разбрах, че са говорили, открих, че се чудя дали тя мисли, че е невинен, макар да не го познава и да не знае нищо за случая. Нелепо. Дори и да знаеше всичко, не би трябвало да има значение дали му вярва. Дори не я е срещал. Но винаги е така — постоянно дразнение, което усещаш с всички, независимо кои са те. Разговаряте напълно нормално и в следващия момент си мислиш: „Ще повярваш ли, че брат ми е невинен?“.
	Не мога да питам хората обаче. Това е ужасен разговор и ужасен въпрос, който да ти зададат изневиделица, както ще потвърди Кей.
	Отговарям с бележка, когато се прибирам. Не пиша много есемеси на Тифи; чувството е малко странно. Като да пиша имейли на мама. Бележките са просто… начинът, по който говорим.
	На гардероба (последната редица бележки свършва тук):
C>
	Ще помоля Ричи да ти пише, ако нямаш против. Той може да разкаже най-добре.
	И ми хрумна нещо: може ли твоята авторка по кроше да дойде някой път в „Свети Маркс“ (където работя)? Опитваме се да осигурим още развлечения на пациентите. Струва ми се, че плетенето на една кука, макар и скучно, може би ще заинтригува възрастните болни хора. х
C$
C>
	Здрасти, Леон.
	Разбира се. Нека Ричи пише, когато може.
	И, да! Моля те! Пиар отделът винаги търси подобни възможности. Мога ли да добавя обаче, че си уцелил точния момент за това, защото Катрин току-що стана ЗНАМЕНИТОСТ! Погледни този неин туит.
C$
	Разпечатан скрийншот от туитър, сложен под бележката:
C>
	Катрин Роузън@ПлетящатаКатрин
	Един от фантастичните шалове, които можете да си изплетете, от предстоящата ми книга „Как да си пробиеш път с кроше“. Отделете малко време и създайте нещо красиво!
	17 коментара, 8 хил. споделяния, 23 хил. харесвания
C$
	И нова бележка под това:
C>
	Аха. ОСЕМ ХИЛЯДИ СПОДЕЛЯНИЯ! (И то за един от шаловете на господин Прайър — предай му го!)
C$
	Следваща бележка:
C>
	Предполагам, че не знаеш много за туитър, защото лаптопът ти дори не е бил местен през последните няколко месеца, а камо ли да е зареждан, но това са много споделяния, Леон. МНОГО. И всичко стана заради тази страхотна влогърка от ютюб, която се занимава с „направи си сам“ неща, на име Таиш Чай-Лате, която го сподели и каза следното:
C$
	Разпечатан скрийншот от туитър (вече залепен толкова ниско на вратата на гардероба, че трябва да клекна, за да го прочета):
C>
	Таша Чай-Лате@ЧайЛатеНаправиСиСам
	„Крошето“ определено се превръща в новите книжки за оцветяване! Изумена съм от @ПлетящатаКатрин и прекрасните й дизайни. #отделетевреме #пробийпътскроше
	69 коментара, 32 хил. споделяния, 67 хил. харесвания
C$
	И още две бележки отдолу:
C>
	Тя има петнайсет хиляди последователи. Маркетинговият и Пиар отделът на практика се попикават от вълнение. За съжаление, това означава, че ми се наложи да обяснявам какво е ютюб на Катрин, а тя е дори по-зле от теб с технологията (има една от онези стари нокии, които използват наркодилърите), освен това противният Мартин от Пиара вече „туитва на живо“ от всички нейни събития. Но все пак. Вълнуващо е! Прекрасната ми особнячка Катрин може наистина да има шанс да влезе в списъка с бестселъри! Е, очевидно не съвсем, но в някой от нишовите списъци на „Амазон“. Като например, знаеш, номер едно в занаятчийство и оригами или нещо подобно. хх
C$
	… Ще изчакам да се наспя, преди да се опитам да отговоря на това.


>	Юли

>>	Глава 17
>>	Тифи

	Все още е светло, когато се прибирам. Обожавам лятото. Маратонките на Леон ги няма, затова предполагам, че днес е отишъл пеша на работа — толкова му завиждам, че може да го прави. В метрото е дори още по-гнусно от обичайно, когато е горещо.
	Преглеждам апартамента за нови бележки. Напоследък невинаги са лесни за откриване — обичайно са лепящи листчета върху почти всичко, освен ако някой от двама ни не е сварил да разчисти.
	Накрая я забелязвам на кухненския плот: плик за писма, с името и затворническия номер на Ричи от едната страна и нашия адрес от другата. До адреса има кратка бележка с почерка на Леон.
C>
	Писмото от Ричи дойде.
C$
	И след като отварям плика:
C>
	Скъпа Тифи,
	Беше бурна и мрачна нощ…
	Добре де, хубаво, не беше. Беше тъмна и гнусна нощ в нощния клуб „Дафи“ в Клапам. Вече бях фиркан, когато пристигнах — идвахме от купон по случай новия дом на един приятел.
	Онази нощ танцувах с няколко девойки. По-късно ще разбереш защо ти казвам това. Тълпата беше разнообразна, много младежи от университета, много перверзници, които се навъртаха по края на дансинга и цакаха някое момиче да се напие прекалено, за да могат да направят своя ход. Но най в дъното на една от масите имаше няколко мъже, които изглеждаха така, сякаш мястото им не бе там.
	Трудно е за обяснение. Изглеждаха така, сякаш бяха в клуба по причина, различна от тази на всички останали. Не искаха да свалят момичета, не искаха да се напиват, не искаха да танцуват.
	Е, сега вече знам, че искаха да въртят бизнес. Известни са като банда „Кървавите“, както се оказа. Аз разбрах това много по-късно, когато вече бях тук и разказвах на останалите тази история, така че вероятно и ти никога не си ги чувала. Ако си просто човек от средната класа, който си живее живота в Лондон, като ходи на работа и така нататък, вероятно никога няма и да разбереш, че подобни банди съществуват.
	Но те са важни. Мисля, че дори тогава го знаех, като ги гледах. Но също така бях и много пиян.
	Един от мъжете дойде на бара с приятелката си. С бандата имаше само две жени и тази изглеждаше отегчена до смърт, просто й личеше. Улови погледа ми, докато седеше на бара, и изведнъж доби доста по-заинтригуван вид.
	Аз отвърнах на погледа. Ако й е писнало от гаджето й, това си е негов проблем, а не мой. Няма да пропусна възможността да си разменям погледи с красива мацка само защото типът до нея изглежда по-здрав от повечето мъже, които посещават „Дафи“, нека сме наясно.
	Той ме откри по-късно, в тоалетната. Блъсна ме до стената.
	— Стой настрана от нея, чуваш ли?
	Ясно ти е как стават нещата. Крещеше в лицето ми, а една вена пулсираше на челото му.
	— Нямам представа за какво говориш — отвърнах, спокоен като лятно утро.
	Той крещя още доста. И продължи да ме бута. Аз отстоявах позиция, но не го бутнах в отговор, нито го ударих. Каза, че ме е видял да танцувам с момичето, което не беше вярно. Знам, че тя не бе от момичетата, с които танцувах по-рано вечерта, щях да си я спомням.
	Въпреки това успя да ми вдигне кръвното и когато тя отново се появи по-късно, точно преди клубът да затвори, вероятно бях по-склонен да си приказвам с нея, отколкото бих бил иначе, само и само за да го ядосам.
	Флиртувахме. Почерпих я питие. Кървавите, някъде там отзад, обсъждаха бизнес дела и изглежда, не забелязваха. Целунах я. Тя отвърна на целувката. Спомням си, че бях толкова пиян, че ми се завиваше свят, когато затворех очи, така че я гледах, докато я целувах.
	И това беше всичко. Тя някак просто изчезна в дъното на клуба — всичко ми е като в мъгла, бях здраво фиркан. Не бих могъл да ти кажа нито кога точно си тръгна тя, нито аз, нито каквото и да било.
	От този момент нататък не мога да потвърдя всичко. Ако можех, очевидно нямаше да ти пиша това писмо от тук, а щях да се разполагам на прословутия ти пуф с чаша от кафето с мляко на Леон и това вероятно щеше да бъде просто една забавна случка, която да разказвам в кръчмата.
	Но както и да е. Ето какво си мисля, че е станало.
	Те са последвали мен и приятелите ми, когато сме си тръгнали. Другите се качиха на нощните автобуси, но аз не живеех далече, затова продължих пеша. Влязох в денонощния магазин за алкохол и цигари на Клапам Роуд и си купих цигари и шест кенчета бира. Дори не ги исках… и определено не ми бяха нужни. Беше почти четири сутринта и вероятно не съм вървял по права линия. Но все пак влязох, платих в брой и си тръгнах към къщи. Изобщо не ги видях, но не може да са били далече, когато излязох от магазина, защото според камерата „съм се върнал“ две минути по-късно с вдигната качулка и маска на лицето.
	Когато гледаш записа, мъжът наистина малко прилича на мен. Но както посочих в съда — който и да е той, в онзи момент се справя по-добре с ходенето от мен. Аз със сигурност бях прекалено пиян, за да успея едновременно да избегна щандовете с намалени стоки и да извадя ножа от дънките си.
	Нямах представа, че това изобщо се е случило, докато два дни по-късно не дойдоха в работата да ме арестуват.
	Накарали са момичето, което работи там, да отвори сейфа. Вътре е имало четири хиляди и петстотин паунда. Били са умни или може би просто са били опитни — не са говорили повече от необходимото, така че, когато девойката е давала показания, не е имало почти нищо, което да си спомни. С изключение на ножа, насочен към лицето й, разбира се.
	Камерата ме беше снимала. Имах предишно криминално досие. Прибраха ме.
	След като ми повдигнаха обвинение, не ми позволиха да изляза под гаранция. Адвокатът ми се зае с мен, защото беше заинтересован и бе сигурен в единствения свидетел, момичето на касата, но накрая те стигнаха и до нея. Очаквахме тя да застане на скамейката и да каже, че човекът, който е влязъл втори, изобщо не е приличал на мен. Че ме е виждала в магазина и преди и че съм се държал напълно нормално и не съм се опитвал да крада нищо.
	Но тя посочи право към мен в съда. Каза, че със сигурност съм бил аз. Беше истински кошмар, дори не мога да ти опиша. Виждах как се развива, гледах как физиономиите на съдебните заседатели се променят, но не можех да сторя нищо. Опитах се да се изправя и да кажа нещо, но съдията просто ми кресна: Не ти е позволено да говориш, преди да ти дойде редът. Обаче моят ред така и не изглеждаше да идва. До момента, в който започнаха да ме разпитват, всички вече бяха убедени във вината ми.
	Сал ми задаваше скапани малоумни въпроси, а аз нямах възможността да кажа нищо смислено, бях адски объркан, просто не мислех, че ще се стигне до това. Прокурорът се позова на съмнителното ми минало отпреди няколко години — бях участвал в няколко сбивания при излизания нощем, когато бях на деветнайсет и се намирах в най-лошия си период (това е друга история и се кълна, че не е толкова зле, колкото звучи). Изкараха ме побойник. Дори изкопаха един тип, с който някога работехме заедно в едно кафене и който искрено ме мразеше — бяхме се скарали заради едно момиче, което той е харесвал в колежа, а пък аз накрая съм завел на бала или някаква подобна глупост. Беше някак изумително да гледам как извъртат фактите. Мога да разбера защо съдебните заседатели повярваха, че съм виновен. Тези адвокати дяволски добре се справиха със задачата да го изкарат истина.
	Осъдиха ме на осем години за въоръжен грабеж.
	Така че ето ме тук. Дори не мога да ти опиша. Всеки път, когато го пиша или го разказвам на някой друг, още повече не мога да повярвам на случилото се, ако това има някакъв смисъл. Само ставам все по-ядосан.
	Случаят не беше сложен. Всички мислехме, че Сал ще се справи с обжалването. (Сал е адвокатът, между другото.) Но той все още не е стигнал до шибаното обжалване. Бях осъден миналия ноември, а обжалване дори не се очертава. Знай, че Леон се опитва да оправи нещата и обичам този тип за усилието, но истината е, че на никого, освен на него, не му дреме за това да ме измъкне от тук. Е, и на мама, предполагам.
	Ще бъда честен с теб, Тифи, в момента се треса от нерви. Идва ми да крещя. Тези моменти са най-лошите — няма къде да отидеш. Лицевите опори могат да ти бъдат приятели, но понякога имаш нужда да тичаш, а когато разполагаш с три крачки между леглото и тоалетната си, няма много място за това.
	Както и да е. Получи се страшно дълго писмо и знам, че ми отне доста време да го напиша — ти може би вече дори си забравила за разговора, който проведохме. Не е нужно да ми отговаряш, но ако искаш, Леон вероятно ще може да изпрати отговора ти със следващото си писмо — ако ми пишеш, моля те, изпрати марки и пликове.
	Надявам се, че ми вярваш, дори повече от обичайното. Може би е, защото ти си важна за брат ми, а брат ми е нещо като единствения човек, който е наистина важен за мен.
	Твой,
@	Ричи хх
C$
	На следващата сутрин препрочитам писмото в леглото, увита отвсякъде като в гнездо. Усещам хлад в корема си, а кожата ми е почти настръхнала. Идва ми да заплача за този човек. Не знам защо ми въздейства толкова силно, но каквато и да е причината, това писмо ме събуди в пет и половина в събота сутринта. Толкова много не мога да понеса тази история. Толкова е _несправедлива_.
	Пресягам се за телефона си, преди наистина да съм се замислила за онова, което правя.
	— Гърти, нали си разбираш от работата?
	— Запозната съм с нея, да. Основно като причината да се будя в шест часа почти всяка сутрин, с изключение на събота.
	Поглеждам часовника. Шест часът е.
	— Извинявай. Но… с какво право точно се занимаваше?
	— Наказателно право, Тифи. Занимавам се с наказателно право.
	— Аха, да. Какво _означава_ това обаче?
	— Ще ти се доверя и ще предположа, че въпросът е спешен — отговаря Гърти. Ясно се чува как скърца със зъби. — Занимаваме се с престъпления срещу хората и тяхната собственост.
	— Като въоръжен грабеж?
	— Да. Това е добър пример, браво на теб.
	— Мразиш ме, нали? В момента съм начело на омразния ти списък.
	— Днес е единственият ден, в който мога да си поспя, и ти го провали, така че, да, задмина Доналд Тръмп и онзи шофьор от „Юбер“, който ми се пада понякога и който през цялото време си тананика.
	Мамка му. Нещата не вървят на добре.
	— Нали се сещаш за онези специални случаи, с които се занимаваш безплатно или за по-малко пари, или нещо подобно?
	Гърти прави пауза.
	— Накъде биеш, Тифи?
	— Само ме изслушай. Ако ти дам едно писмо от мъж, осъден за въоръжен грабеж, ще може ли само да го погледнеш? Не е нужно да правиш нищо. Не е нужно да поемаш случая или каквото и да е, очевидно, знам, че имаш купища по-важни случаи. Но може ли само да го прочетеш и може би да напишеш списък с въпроси?
	— Откъде получи това писмо?
	— Дълга история е, а и няма значение. Просто знай, че ако не беше важно, нямаше да те моля.
	Следва дълго, сънено мълчание от другия край на линията.
	— Разбира се, че ще го прочета. Ела на обяд и донеси писмото.
	— Обичам те.
	— Мразя те.
	— Знам. Обаче ще ти донеса лате от „Молс“. Доналд Тръмп никога не би ти донесъл лате от „Молс“.
	— Хубаво. Ще взема решение за позицията ти в омразния списък, след като пробвам колко е горещо кафето. Не ми се обаждай повече преди десет.
	Тя затваря.

	* * *

	Апартаментът на Гърти и Мо е напълно гъртифициран. Човек почти не може да познае, че Мо живее тук. Стаята в предишното му жилище представляваше купища прани и непрани дрехи (никаква система) и разни документи, които вероятно бяха поверителни, но тук всеки предмет си има предназначение. Апартаментът е миниатюрен, но сега изобщо не го забелязвам толкова, колкото първия път, когато го видях — някак си Гърти е отвлякла вниманието от ниските тавани и го е привлякла към огромните прозорци, които изпълват трапезарията с мека лятна светлина. И е толкова _чисто_. Вече имам ново уважение към Гърти и това, което може да постигне с чиста сила на волята или вероятно с тормоз.
	Подавам й кафето. Тя отпива глътка, след което кимва одобрително. Аз свивам юмрук в знак на победа, задето официално се превръщам в по-малко ненавистно същество от човека, който иска да построи стена между Мексико и Съединените щати.
	— Писмото — казва тя и протяга свободната си ръка.
	Гърти не е човек, който си пада по празните приказки. Изравям го от чантата си и й го подавам, а тя моментално се запътва нанякъде, за да чете, като взема очилата си от страничната масичка до входната врата, където, не е за вярване, изглежда, никога не забравя да ги остави.
	Аз се суетя. Започвам да пристъпвам от крак на крак. Разбърквам реда на книгите в купчината на края на масата им за хранене просто заради тръпката.
	— Махай се — нарежда тя, без дори да повишава тон. — Разсейваш ме. Мо е в кафенето на ъгъла, където правят посредствено кафе. Той ще те забавлява.
	— Добре. Хубаво. Значи… нали го четеш обаче? Какво мислиш?
	Не ми отговаря. Превъртам очи, след което веднага офейквам, в случай че е забелязала.
	Дори не съм стигнала до кафенето, когато телефонът ми иззвънява. Гърти е.
	— Направо можеш да се връщаш — заявява тя.
	— О?
	— Дори с експресна услуга ще отнеме четиридесет и осем часа преписът на делото да стигне до мен. Не мога да ти кажа нищо полезно, преди да съм го прочела.
	Усмихвам се.
	— Изискала си преписа на делото?
	— Хората често имат много убедителни истории за невинността си, Тифи, и бих препоръчала да не вярваш на обобщенията на съдебните им дела. Те са очевидно изключително пристрастни и също така обичайно не са добре запознати със сложността на закона.
	Все още се усмихвам.
	— Обаче си поискала преписа на делото.
	— Недей да окуражаваш никого — отвръща Гърти и сега тонът й е мрачен. — Сериозна съм, Тифи. Просто ще го прочета. Не казвай нищо на този човек, моля те. Би било жестоко да му дадем неоснователни надежди.
	— Знам — казвам, усмивката ми се стопява. — Няма. И благодаря.
	— Моля. Кафето беше отлично. А сега се връщай. Щом се налага да съм будна толкова рано в събота, поне бих искала да бъда забавлявана.


>>	Глава 18
>>	Леон

	На път съм да се срещна с Джони Уайт Първи. Много е рано — четиричасово пътуване до там, после три различни автобуса, за да стигна от дома на Джони Уайт. Първи до затвор „Граундсуърт“, където имам посещение в три часа при Ричи. Краката ми са изтръпнали от седалките с ограничено пространство за мърдане на крака; гърбът ми е потен от вагони без климатик. Докато навивам ръкавите на ризата си още повече, откривам стара бележка от Тифи, завряна в маншета. Нещо от миналия месец за това какво прави странният мъж от апартамент пет в седем сутринта. Хмм. Неловко. Трябва да проверявам дрехите си за бележки, преди да изляза от апартамента.
	Грийтън, домът на Джони Уайт, е учудващо красив малък град, прострял се по матовозелените полета на централните графства. Вървя от автобусната спирка до адреса на Дж. У. Писах му имейли няколко пъти, но не съм сигурен какво да очаквам на живо.
	Когато пристигам, един много голям и заплашителен Джони Уайт ми излайва да влизам; осъзнавам, че веднага се подчинявам, и го следвам през оскъдно обзаведена всекидневна. Единствената отличителна черта е пиано в ъгъла. Не е покрито и изглежда добре поддържано.
	Аз: Свирите ли?
	Дж. У. Първи: Бях концертен пианист навремето. Сега вече не свиря толкова, но държа старото момиче тук. Без нея не го чувствам като дом.
	Очарован съм. Идеално е. Концертен пианист! Най-готината професия на света! И без снимки никъде на жена или деца — отлично.
	Дж. У. Първи ми предлага силен чай в масивна, захабена чаша. Напомня ми за чая при мама. Следва странен момент на тъга по дома — трябва по-често да ходя и да я посещавам.
	Дж. У. Първи и аз се настаняваме на дивана и фотьойла, поставени един срещу друг. Осъзнавам изведнъж, че това е трудна тема за подхващане. Имали ли сте любовна авантюра с мъж по време на Втората световна война? Вероятно това не е нещо, което този човек иска да обсъжда с непознат от Лондон.
	Дж. У. Първи: Е, какво точно ви интересуваше?
	Аз: Чудех се. М-м.
	Прочиствам гърло.
	Аз: Служили сте в армията по време на Втората световна война, нали?
	Дж. У. Първи: Две години, с кратка почивка, за да могат да изровят един куршум от корема ми.
	Осъзнавам, че се взирам в корема му. Дж. У. Първи ми хвърля изненадващо енергична усмивка.
	Дж. У. Първи: Мислите си, че сигурно им е било трудничко да го открият, нали?
	Аз: Не! Мислех си, че има много жизненоважни органи в областта на корема.
	Дж. У. Първи, кикотейки се: Немските копеленца не ги уцелиха, за мой късмет. Както и да е, повече се тревожех за ръцете си, отколкото за корема. Можеш да свириш на пиано без далак, но не можеш да свириш на пиано, ако измръзването е отхапало пръстите ти.
	Взирам се в Дж. У. Първи с ужас и страхопочитание. Той пак се изкикотва.
	Дж. У. Първи: О, не ви трябва да слушате моите стари военни перипетии. Не казахте ли, че разучавате семейната си история?
	Аз: Не моята. На приятел. Робърт Прайър. Служил е в същия полк като вас, макар да не съм сигурен, че е било по съвсем същото време. Случайно да го помните?
	Дж. У. Първи мисли усилено. Сбърчва нос. Накланя глава.
	Дж. У. Първи: Не. Нищо не ми говори. Съжалявам.
	Е, струваше си да опитам. Един отметнат обаче, имам още седем от списъка.
	Аз: Благодаря, господин Уайт. Няма да ви задържам повече. Само един въпрос. Някога били ли сте женен?
	Дж. У. Първи, по-рязък от всякога: Не. Моята Сали умря по време на въздушно нападение през четиридесет и първа и тя беше единствената за мен. Никога не открих друга като моята Сали.
	Почти се просълзявам на това. Ричи би ми се изсмял — винаги ме нарича безнадежден романтик. Или по-груби неща със същия смисъл.

	* * *

	Кей, на друг край на линията: Сериозно, Леон, мисля, че ако зависеше от теб, всичките ти приятели щяха да бъдат над осемдесетгодишни.
	Аз: Той беше интересен човек, това е. Приятно ми беше да говорим. И концертен пианист! Най-готината професия на света, нали?
	Развеселено мълчание от Кей.
	Аз: Имам още седем обаче.
	Кей: Седем какво?
	Аз: Седем Джони Уайтовци.
	Кей: О, да.
	Тя прави пауза.
	Кей: Всичките си уикенди ли мислиш да прекарваш, влачейки се из Англия, в опити да откриеш гаджето на един стар човек, Леон?
	Този път аз правя пауза. Това бях планирал да правя горе-долу, да. Кога иначе да открия Джони на господин Прайър? Не мога да го правя през работната седмица.
	Аз, неуверено: Не…
	Кей: Добре. Защото и сега те виждам достатъчно рядко с всичките ти посещения и смени. Забелязваш това, нали?
	Аз: Да. Съжалявам. Аз…
	Кей: Да, да, знам, грижа те е за работата ти, Ричи има нужда от теб. Наясно съм с всичко това. Не се опитвам да те тормозя, Леон. Просто имам чувството, че… това би трябвало повече да те тревожи. Толкова, колкото и мен. Това, че не се виждаме.
	Аз: Тревожи ме! Но аз те видях тази сутрин?
	Кей: За около половин час, за една много припряна закуска.
	Залива ме прилив на раздразнение. Отказах се от половин час от тричасовия си сън, за да мога да закуся с Кей. Дълбок дъх. Поглеждам къде се намирам през прозореца.
	Аз: Трябва да тръгвам. Спираме пред затвора.
	Кей: Хубаво. Нека се чуем по-късно. Ще ми пишеш ли на кой влак се качваш?
	Това не ми харесва — чуване, есемеси за влакове, винаги да си наясно с това къде е другият човек. Но… неразумно е от моя страна. Не мога да възразя. Кей вече ме мисли за връзкофоб. Това е неин любим термин в момента.
	Аз: Ще пиша.
	Но накрая не пиша. Имам намерение, но не го правя. Това е най-лошата разправия, която сме имали от много отдавна.


>>	Глава 19
>>	Тифи

	— Това е идеалното място за теб, Катрин — превъзнася се Мартин, като разпръсва снимките на масата.
	Аз се усмихвам окуражаващо. Макар първоначално да смятах цялото това огромно начинание за нелепо, сега започвам да се навивам. Бяха направени двайсет различни видеа в ютюб от различни интернет знаменитости, показващи неща, за които твърдяха, че са изплели сами по инструкциите на Катрин. След една напрегната непланирана среща с медийната директорка, в която завеждащият Пиар отдела свърши доста убедителна работа с преструването, че знае за какво става дума в тази книга, и още повече че за нея има заделен бюджет, целият офис на издателството сега жужи от вълнение. Всички, изглежда, са забравили, че миналата седмица пет пари не даваха за крошето; вчера чух директорката по продажбите да обявява, че тя „винаги е подозирала, че тази книга ще пожъне истински успех“.
	Катрин е изумена от всичко това, особено от частта с Таша Чай-Лате. Първоначално реагира, както правят буквално всички, когато видят някакъв случаен човек да изкарва купища пари от ютюб. („И аз мога така!“ — обяви. Казах й да започне като инвестира в смартфон. С малки стъпчици.) А сега е просто ядосана, че Мартин превзе акаунта й в туитър. („Не можем да й се доверим с това! Трябва да _поддържаме контрол_“ — крещеше той на Руби тази сутрин.)
	— Е, какво тогава представлява една подобаваща премиера на книга? — пита Катрин. — Искам да кажа, обичайно просто се мотая наоколо, пия вино и си приказвам с всяка възрастна дама, която благоволи да дойде. Но как се прави, когато ще има толкова много хора?
	Тя посочва с ръка към снимката на гигантската зала „Айлингтън“.
	— Виж сега, Катрин — обажда се Мартин, — радвам се, че попита. Двамата с Тифи ще те вземем със себе си на една от другите ни големи премиери след две седмици. Просто за да видиш как се организират подобни събития.
	— Ще има ли безплатно пиене? — пита Катрин с оживление.
	— О, разбира се, купища безплатно пиене — отвръща Мартин, който по-рано ми обясни, че изобщо няма да има нищо подобно.
	Поглеждам си часовника, когато Мартин се връща на темата за огромното събитие, което се опитва да пробута на Катрин. Тя много се тревожи, че хората в задния край на залата няма да могат да виждат. Аз от своя страна много се тревожа дали ще стигнем до хосписа на Леон навреме.
	Посещението ни е уговорено за тази вечер. Леон ще бъде там, което значи, че довечера, след пет и половина месеца съвместен живот, двамата с него най-сетне ще се запознаем.
	Странно притеснена съм. Три пъти си смених дрехите тази сутрин, което е необичайно — обикновено не мога да си представя да изглеждам по друг начин в ден, в който вече съм избрала тоалета си. Сега съм сигурна, че съм уцелила всичко. Притъпила съм лимоненожълтата разкроена пола с дънково яке, клин и кубинките ми с лилии, но все още съм облечена с нещо, което шестнайсетгодишно момиче би облякло на бала си. В тюла просто има нещо фундаментално впечатляващо.
	— Не мислиш ли, че вече трябва да тръгваме? — намесвам се, като прекъсвам Мартин насред тъпотиите му.
	Искам да стигнем до хосписа навреме, за да намеря Леон и да му благодаря, преди да започнем. Бих предпочела той да не влита като Джъстин насред урока, точно когато Катрин забива карфици по мен.
	Мартин ме изпепелява с очи, извърнал глава, така че Катрин да не види колко свиреп поглед ми хвърля. Тя, разбира се, въпреки това го забелязва, грейва при гледката и започва да се кикоти в чашата си с кафе. Беше ми ядосана, когато пристигнах, защото (очевидно) бях пренебрегнала наставленията й отново да нося „неутрални дрехи“. Извинението ми, че бежовото ми изсмуква живителните сили, не мина.
	— Всички трябва да правим жертви за изкуството си, Тифи! — възкликна тя, размахала пръст.
	Аз изтъкнах факта, че това всъщност не е _моето_ изкуство, а нейното, но тя доби такъв наранен вид, че капитулирах и казах, че ще направя компромис, като махна бухналата фуста.
	Радвам се да видя, че общата ни неприязън към Мартин отново ни е обединила.

	* * *

	Не съм сигурна защо си въобразявам, че знам как ще изглежда един хоспис — никога преди не съм стъпвала на подобно място. Този отговаря на няколко от представите ми: подове с линолеум в коридорите, медицинско оборудване с жички и тръбички, творби на изкуството с ниско качество в разнебитени рамки по стените. Но има по-приятелска атмосфера, отколкото очаквах. Сякаш всички се познават: доктори подхвърлят язвителни коментари, когато пътищата им се пресекат в коридора, пациенти задъхано се кикотят на съседите си по крило и в един момент дори чух една сестра да спори доста разгорещено с възрастен мъж от Йоркшир за това кой вид оризов пудинг ще подхожда най-добре на вечерното меню.
	Рецепционистката ни отвежда през зашеметяваща плетеница от коридори до нещо като всекидневна. Има захабена пластмасова маса на мястото, на което ще преподаваме, както и купища неудобни на вид места за сядане, и телевизор като онзи в къщата на майка ми и баща ми — квадратен и огромен, сякаш трупат всички допълнителни канали за пазаруване в задната му част.
	Оставяме торбите с вълна и куки за кроше. Някои от по-подвижните пациенти пристигат в помещението. Очевидно мълвата за нашето представление на тема плетене на една кука се е разпространила, вероятно чрез сестрите и лекарите, които сякаш търчат в съвсем случайни посоки през цялото време като топчета във флипер. Остават петнайсет минути, преди да започнем — предостатъчно време, за да издиря Леон и да го поздравя.
	— Извинете — обръщам се към сестра, чийто път във флипера за кратко е преминал през всекидневната, — Леон тук ли е вече?
	— Леон? — пита тя, като ме поглежда разсеяно. — Да. Тук е. Трябва ли ви?
	— О, не, не се притеснявайте — обяснявам. — Не е, нали знаете, по медицински въпрос. Само исках да го поздравя и да му благодаря, че организира това събитие.
	Размахвам ръка по посока на Мартин и Катрин, които разплитат вълна с различни степени на ентусиазъм.
	Сестрата се оживява и ме поглежда истински.
	— Ти Тифи ли си?
	— Ъъ. Да?
	— О! Здравей. Еха, здрасти. Ако искаш да го видиш, ще го намериш в Дорзалното отделение, мисля — просто следвай знаците.
	— Много благодаря — казвам й, докато жената пак хуква нанякъде.
	Дорзално отделение. Добре. Поглеждам знака, закачен на стената: наляво очевидно. След това надясно. След това ляво, ляво, дясно, дясно, дясно — дявол да го вземе. Тази сграда е безкрайна.
	— Извинете — започвам, като докопвам един човек в лекарска престилка, — на прав път ли съм за Дорзалното отделение?
	— Разбира се — отвръща той, без да забави крачка.
	Хмм. Не съм сигурна, че обърна особено внимание на въпроса. Предполагам, че ако работиш тук, доста ти писва от посетители, които питат за посоката. Поглеждам следващия знак: Дорзалното отделение вече дори не се споменава.
	Мъжът в престилката се появява до мен, изглежда, пак се е върнал по коридора. Аз подскачам.
	— Извинете, вие не сте Тифи, нали? — пита ме.
	— Да? Здравейте?
	— Сериозно! Да ме вземат мътните. — Той ме оглежда обстойно от горе до долу, след което осъзнава какво прави и смутено се усмихва. — Божичко, съжалявам, просто никой от нас не го вярваше особено. Леон ще бъде в Келповото отделение. Завийте наляво по коридора.
	— Какво не сте вярвали? — виквам след него, но човекът вече се е изпарил и е оставил една двойна врата да се полюшва зад гърба му.
	Това е… странно.
	Когато се обръщам, забелязвам мъж медицинска сестра със светлокафява кожа и тъмна коса, чиято морскосиня престилка изглежда овехтяла дори от тук — забелязала съм колко износени изглеждат униформите на Леон, когато ги оставя да съхнат на сушилнята. За секунда погледите ни се срещат, но след това човекът извръща глава, проверява пейджъра на колана си и хуква по срещуположния коридор. Висок е. Дали може да е бил Леон? Бяхме твърде далече един от друг, за да съм напълно сигурна. Тръгвам по-бързо, за да го настигна, леко се задъхвам, след което започвам да се чувствам като преследвачка и пак забавям крачка. Мамка му. Мисля, че пропуснах пътя, по който трябваше да завия към Келповото отделение.
	Обмислям ситуацията по средата на коридора. Без тюлената фуста, полата ми се е спихнала и залепва за плата на клина ми; горещо ми е, нервна съм и нека бъдем честни, напълно съм се изгубила.
	На знака пише, че следващият ляв завой води към Стаята за отдих, а тя е мястото, от което тръгнах. Въздъхвам и си поглеждам часовника. Остават само пет минути до началото на представянето ни — по-добре да се връщам. Ще издиря Леон след това, да се надяваме, без повече леко откачени срещи със странни непознати, които знаят името ми.
	Събрала се е значителна тълпа, когато влизам обратно в помещението; Катрин ме забелязва с облекчение и веднага подхваща лекцията си. Покорно следвам инструкциите й и докато тя ентусиазирано възхвалява качествата на затворената бримка, аз оглеждам стаята. Пациентите са смесица от възрастни дами и господа, около две трети от които се намират в инвалидни колички, и няколко жени на средна възраст, които изглеждат доста болнави, но и са най-заинтригувани от думите на Катрин. Има и три деца. Едното е малко момиченце, чиято коса тъкмо започва отново да расте след химиотерапия, предполагам. Очите й са огромни и ги забелязвам, защото тя не гледа Катрин като всички останали, тя гледа към мен и се усмихва.
	Махвам й лекичко. Катрин плясва ръката ми.
	— Днес си ужасен манекен! — срязва ме и аз отново се връщам към онзи момент на круизния кораб през февруари, последния път, в който Катрин ме наместваше в различни неудобни пози в името на крошето.
	За секунда успявам да си спомня точното изражение на Джъстин, когато погледите ни се срещнаха — не по начина, по който изглежда в паметта ми, избледняло и променено от времето, а точно каквото беше тогава. Побиват ме тръпки.
	Катрин ме поглежда с любопитство и аз идвам на себе си с известно усилие, като успявам да се усмихна успокоително. Когато вдигам поглед, виждам един висок, тъмнокос мъж в престилка да преминава през двойна врата към едно от другите отделения и сърцето ми подскача. Но това не е Леон. Почти се радвам. Някак сега не е точният момент да го срещна — нервна и разконцентрирана съм.
	— Вдигай ръцете, Тифи! — врясва Катрин в ухото ми и аз тръсвам глава и пак се заемам да изпълнявам нарежданията й.


>>	Глава 20
>>	Леон

	Писмото е намачкано в джоба на панталона ми. Тифи ме помоли да го прочета, преди да го пратя на Ричи.
	Но не съм още. Болезнено е. Изведнъж се чувствам сигурен, че тя няма да разбере. Ще каже, че той е пресметлив престъпник, точно както каза съдията. Ще каже, че оправданията му са измислени, че предвид неговия характер и миналото му е станал точно такъв, какъвто е трябвало да очакваме.
	Нервен съм, а раменете ми напрегнати. Едва я зърнах и въпреки това не мога да се отърва от чувството, че онази червенокоса жена в другия край на коридора към Дорзално отделение може би беше тя. Ако е била, надявам се, не си е помислила, че съм избягал. Очевидно аз в действителност избягах. Но все пак. Бих предпочел тя да не го знае.
	Просто… не искам да я срещна, преди да съм прочел писмото.
	Е. Очевидно трябва да прочета писмото. Междувременно мога да се скрия в Келпово отделение, за да избегна непланирани срещи насред коридора.
	Минавам през рецепцията по път и Джун ме посреща.
	Джун: _Приятелката_ ти пристигна!
	Казал съм само на няколко души, че това събитие за кроше е организирано от съквартирантката ми. Това се оказа невероятно интригуваща клюка. Всички изглеждат обидно изненадани, че имам съквартирант; очевидно изглеждам като човек, който живее сам.
	Аз: Благодаря, Джун.
	Джун: Тя е в стаята за отдих!
	Аз: Благодаря, Джун.
	Джун: Толкова е красива.
	Примигвам. Не съм се замислял особено за външния вид на Тифи, с изключение на това, че съм се чудил дали не носи пет рокли едновременно (би обяснило необятното количество от тях, което виси в нашия гардероб). За кратко се изкушавам да попитам дали има червена коса, но се спирам.
	Джун: Прекрасно момиче. Наистина прекрасно. Толкова се радвам, че си намерил такова прекрасно момиче, с което да живееш.
	Зяпвам Джун подозрително. Тя ми се усмихва сияйно в отговор. Чудя се с кого ли е говорила — Холи? Това момиченце е станало обсебено от Тифи.
	Свършвам това-онова в Келпово отделение. Правя нечувана почивка за кафе. Не мога да отлагам това повече. Няма дори сериозно болни пациенти, с които да се занимавам — нямам нищо друго за правене, освен прочитането на това писмо.
	Разгъвам листа. Извръщам поглед със свито сърце. Това е нелепо. Какво значение има изобщо?
	Хубаво. Поглеждам писмото. Изправям се пред писмото, както възрастен, изправен пред мнението на друг възрастен, който го е помолил да прочете нещо и чието мнение дори няма значение.
	Само че има значение. Трябва да бъда честен със себе си: харесва ми да се прибирам у дома при бележките на Тифи и ще бъда тъжен, ако я изгубя, защото е жестока с Ричи. Не че ще бъде. Но… мислил съм си го и преди. Никога не знаеш как ще реагира някой, докато не го видиш.
C>
	Скъпи Ричи,
	Много ти благодаря за писмото. Накара ме да се разплача, което те поставя в същата категория като „Аз преди теб“, бившето ми гадже и лука. Така че това си е впечатляващо. (Опитвам се да кажа, че не рева за щяло и нещяло — нужни са сериозен емоционален смут или странни зеленчукови ензими, за да пусна сълза.)
	Не мога да повярвам колко е скапано това. Искам да кажа, човек е наясно, че подобни неща се случват, но предполагам, че е трудно да бъдеш съпричастен, преди да си чул цялата история от нечия собствена уста/химикалка. Не си ми казал нищо за това какво е било чувството да се намираш в онази съдебна зала, как се чувстваш в затвора… така че мога да си представя, че частите, които си пропуснал, ще ме накарат да плача още повече.
	Но няма смисъл просто да ти казвам колко е скапано това (ти вече си го знаеш) и колко съжалявам (вероятно го чуваш от много хора). Мислех си го, преди да напиша това писмо, и се чувствах доста безполезна. Не мога просто да ти пиша и да кажа „съжалявам, това е адски скапано за теб“, мислех си. Така че звъннах на най-добрата си приятелка Гърти.
	Гърти е изключително създание по възможно най-незабележимия начин. Зла е с почти всички, напълно обсебена в работата си и ако я излъжеш, напълно ще те изхвърли от живота си. Но е дълбоко принципен човек по свой собствен начин, много е добра с приятелите си и цени честността повече от всичко друго.
	Също така по случайност е адвокат. И ако адски успешната й кариера е нещо, по което да се съди, страхотно добър адвокат.
	Ще бъда честна: тя прегледа писмото като услуга към мен. Но прочете и преписа на делото заради собствения си интерес и — мисля — също така и заради теб. Не е казала, че поема случая ти (ще видиш това и сам от нейната бележка, която е включена), но има няколко въпроса, на които би искала да отговориш. Можеш спокойно да игнорираш всичко това — вероятно си имаш страхотен адвокат, който вече е прегледал тези неща. Искам да кажа, може би да включа Гърти бе нещо, което направих повече заради себе си, отколкото заради теб, защото исках да чувствам, че правя нещо. Така че не се притеснявай да ме пратиш по дяволите.
	Но ако все пак искаш да й отговориш, изпрати нещо в следващото си писмо до Леон и ние ще имаме грижата да й го предадем. И може би… не споменавай това на адвоката си. Не знам какво им е отношението, ако говориш с други адвокати — да не гледат на това като на прелюбодеяние?
	В писмото има и купища марки (още една жертва на импулса „искам да помогна“, с който се боря в момента).
	Твоя,
@	Тифи
C$
C>
	Скъпи господин Туоми,
	Името ми е Гъртруд Константин. Подозирам, че Тифани вече е включила някакво грандиозно представяне за мен в писмото си, така че ще пропусна любезностите.
	Моля, нека бъда ясна: това не е предложение да ви представлявам. Това е неформално писмо, а не правна консултация. Ако ви предлагам съвет, то е като приятел на Тифани.
	От преписа на делото изглежда, че приятелите, с които сте посетили „Дафи“, нощния клуб в Клапам, не са били призовани като свидетели нито от защитата, нито от обвинението. Моля, потвърдете.
	„Кървавите“ не са споменати нито от вас, нито от някой друг човек в преписа. Предполагам от писмото ви, че сте се запознали с името на тази банда едва в затвора. Бихте ли могли да потвърдите коя информация ви накара да смятате, че групата, която сте видели в нощния клуб, и мъжът, който ви е нападнал в тоалетните, са били членове на тази банда?
	Разказахте ли за нападението в тоалетната на клуба?
	Охранителите на нощния клуб са потвърдили, че бандата (както ще ги наричаме оттук нататък) е напуснала заведението скоро след вас. Не са били разпитвани повече. От мястото, на което са стояли, дали биха могли да видят дали вие и бандата сте тръгнали в една и съща или близка посока?
	Изглежда, че съдебните заседатели са взели решението си само въз основа на един откъс от видео наблюдение, заснет в самото заведение. Записът от камерите на Клапам Роуд, паркинга на „Алди“ и съседната обществена пералня беше ли изискан от вашия адвокат?
	Искрено ваша,
@	Гъртруд Константин
C$


>>	Глава 21
>>	Тифи

	Когато стигаме до частта, в която понасяме куки за кроше и вълна към публиката, аз се отправям към момиченцето, което ме гледаше по-рано. Тя се усмихва широко, докато приближавам, цялата големи предни зъбки и дързост.
	— Здравей — казва ми. — Ти ли си Тифи?
	Поглеждам я, след което клякам до нивото на инвалидната й количка, защото усещането да се извисявам отгоре й е странно.
	— Да! Хората не спират да ми задават този въпрос днес. Как позна?
	— _Наистина_ си хубава! — отвръща ми радостно. — Мила ли си, освен това?
	— О, всъщност съм ужасна — обяснявам й. — Защо реши, че съм аз? И — сещам се впоследствие — че съм хубава?
	— Споменаха името ти в началото — изтъква детето. О, вярно, естествено. Макар че това не обяснява всички странни медицински сестри. — Не си ужасна, наистина. Мисля, че си мила. Беше мило от твоя страна да оставиш онази дама да ти премери краката.
	— Така си беше, нали? — съгласявам се. — Всъщност смятам, че това конкретно мило действие бе останало недооценено до този момент, така че ти благодаря. Искаш ли да се научиш да плетеш на една кука?
	— Не — отвръща тя.
	Засмивам се. Поне е честна, за разлика от мъжа зад нея, който храбро се опитва да направи хлабав възел под погледа на Катрин.
	— Какво искаш да правим тогава?
	— Искам да говорим за Леон — отсича момиченцето.
	— Я! Ти познаваш Леон!
	— Аз съм любимата му пациентка.
	Усмихвам се.
	— Обзалагам се. Значи, той ме е споменавал, така ли?
	— Не особено — обяснява детето.
	— О. Ами. Добре…
	— Но аз му казах, че ще проверя дали си хубава.
	— Виж ти! Той ли те помоли да го направиш?
	Тя се замисля.
	— Не. Но мисля, че му се искаше да знае.
	— Не съм убедена…
	Осъзнавам, че не знам името й.
	— Холи — довършва момиченцето вместо мен. — Като коледното растение*.
	[* Holly (англ.) — джел, бодлива зеленика, самодивски чемшир е вечнозелен бодлив храст, много красив и траен, използван за украса по Коледа. — Б.пр.]
	— Е, Холи, двамата с Леон сме просто приятели. Приятелите нямат нужда да знаят дали приятелите им са хубави.
	Изведнъж Мартин се озовава до рамото ми.
	— Можеш ли да позираш с нея? — промърморва в ухото ми.
	Божичко, този човек знае как да ти изкара акъла. Трябва да носи звънче като котките, които ядат птици.
	— Да позирам? С Холи?
	— Момичето с левкемията, да — потвърждава той. — За съобщението във вестниците.
	— Нали знаеш, че те чувам — обявява Холи силно.
	Мартин има точно толкова благоприличие, че да добие засрамен вид.
	— Здравей — казва й някак надуто. — Аз съм Мартин.
	Холи вдига рамене.
	— Добре, _Мартин_. Майка ми не е дала разрешение да ме снимате. Аз не искам да ме снимате. Хората винаги ме съжаляват, защото нямам много коса и изглеждам болна.
	По лицето на Мартин е изписано, че точно такава е била и неговата идея. Залива ме внезапна, но не необичайна нужда да го фрасна или поне да го ритна по пищяла. Вероятно бих могла да се препъна в инвалидната количка на Холи и да направя така, че да изглежда като нещастен случай.
	— Хубаво — измърморва той, докато вече се отправя по посока на Катрин, без съмнение, с надеждата, че тя ще е открила също толкова сладък пациент с по-малко опасения за това как ще бъде разпространяван из целия интернет в полза на по-нататъшното развитие на кариерата на Мартин.
	— _Той_ е ужасен — небрежно подхвърля Холи.
	— Да — потвърждавам, без да се замисля особено. — Така е, нали?
	Поглеждам си часовника; приключваме след десет минути.
	— Искаш ли да отидем да намерим Леон? — пита Холи, добила доста лукаво изражение.
	Поглеждам към Катрин и Мартин. Работата ми като модел приключи и дори не ме бива в крошето, камо ли пък да го преподавам на други хора. Ще им отнеме сума време да съберат всичката тази прежда и би било доста добре да не присъствам в този момент.
	Набързо пиша есемес на Катрин. _Отивам само да намеря съквартиранта си, за да му благодаря за организацията. Ще се върна навреме, за да разчистим. хх_ (Определено няма да се върна.)
	— Насам — казва Холи и след като напълно се провалям да помръдна количката й, се засмива и посочва към спирачката: — _Всички_ знаят, че трябва да свалиш спирачката.
	— Аз пък просто реших, че си много тежка — отвръщам й.
	Момиченцето се кикоти.
	— Леон ще бъде в Кораловото отделение. Не следвай знаците, те водят по дългия път. Завий наляво!
	Правя каквото ми казва.
	— Наистина познаваш това място, а? — обаждам се, след като ме е насочила през десетина коридора и веднъж през един килер.
	— Тук съм от седем месеца — обяснява ми тя. — И съм приятелка на господин Роби Прайър. Той се намира в Кораловото отделение и е бил много важен по време на една от войните.
	— Господин Прайър! Той плете ли?
	— През _цялото_ време — потвърждава Холи.
	Отлично! На път съм да се запозная с моя животоспасяващ плетач и с пишещия ми бележки съквартирант. Чудя се дали Леон ще говори по същия начин, по който пише, с кратки изречения и лаконично.
	— Ей, доктор Пател! — виква Холи изведнъж към една преминаваща лекарка. — Това е Тифи!
	Доктор Пател спира, сваля очилата по носа си и ми се усмихва.
	— Я виж ти — е всичко, което казва, преди да изчезне в най-близката болнична стая.
	— Добре, госпожице Холи — започвам аз, като завъртам количката така, че да се гледаме в очите. — Какво става тук? Защо всички знаят името ми? И защо изглеждат толкова изненадани, че ме виждат?
	Холи добива палаво изражение.
	— Никой не вярва, че си истинска — обяснява. — Казах им, че Леон живее с момиче и й пише бележки, а тя го разсмива, и _никой_ не ми повярва. Всички твърдяха, че Леон не би могъл… — детето сбърчва носле — да _толерира_ съквартирант. Мисля, че това значи, че не би искал такъв, защото е толкова тих. Те обаче не знаят, че той всъщност пази всичките си приказки за наистина добрите хора, като мен и теб.
	— Сериозно?
	Поклащам глава и се усмихвам, след което отново тръгваме по коридора. Забавно е да слушам за Леон от някой друг. До момента единствената ми справка е била Кей, която напоследък много рядко се отбива.
	С инструкциите на Холи най-сетне стигаме до Кораловото отделение. Тя се оглежда наоколо, като се хваща за ръкохватките на инвалидната количка, за да вижда по-добре.
	— Къде е господин Прайър? — виква.
	Един възрастен джентълмен в стол до прозореца се обръща и й се усмихва, лицето му представлява куп дълбоки бръчки.
	— Здравей, Холи.
	— Господин Прайър! Това е Тифи. Хубава е, нали?
	— А, госпожице Мур — казва ми господинът, опитвайки се да стане, протегнал напред ръка. — За мен е удоволствие.
	Аз се запрепъвам към него, като отчаяно искам да седне обратно в стола си. Изглежда, сякаш да се разгъне от настоящата си поза би било неразумно.
	— За мен е чест да се запознаем, господин Прайър. Трябва да ви кажа, че _обожавам_ творбите ви, и не мога да ви благодаря достатъчно, задето изплетохте всички онези шалове и шапки за книгата на Катрин.
	— О, беше ми много приятно. Бих дошъл на демонстрацията ви, но — той се потупва разсеяно по гърдите — се опасявам, че не се чувствах съвсем във форма.
	— О, всичко е наред — отвръщам. — Не е като да се нуждаете от тези уроци. — Правя пауза. — Предполагам, че не сте виждали…
	Господин Прайър се усмихва.
	— Леон?
	— Ами да. Исках само да го открия, за да го поздравя.
	— Ммм — казва господин Прайър. — Ще установите, че Леон е малко труден за улавяне. Всъщност той току-що се измъкна. Мисля, че някой го предупреди, че идвате.
	— О. — Свеждам засрамен поглед към краката си. Нямах намерение да го преследвам като хрътка из болницата. Джъстин винаги е казвал, че не знам кога да престана. — Ако той не иска да ме вижда, тогава сигурно…
	Господин Прайър размахва ръка.
	— Не ме разбрахте, скъпа — обяснява. — Нещата не стоят така. Бих казал, че Леон доста се притеснява от срещата ви.
	— Защо пък ще се притеснява? — питам, сякаш аз самата не се тревожа цял ден.
	— Не бих могъл да го заявя със сигурност — отвръща възрастният мъж, — но Леон не харесва нещата… да се променят. Бих казал, че му е много приятно да живее с вас, госпожице Мур, и се чудя дали не ви отбягва, защото не иска да развали всичко. — Той млъква за малко. — Бих предложил, ако искате да внесете промяна в рутината на Леон, най-добре да го направите много бързо и наведнъж, така че да няма как да избяга.
	— Като изненада — обажда се Холи тържествено.
	— Добре — кимвам. — Хубаво. Както и да е, беше ми много приятно да се запознаем, господин Прайър.
	— Още нещо, госпожице Мур — продължава човекът. — Леон изглеждаше малко емоционален. И държеше писмо. Предполагам, че не знаете нещо по този въпрос, нали?
	— О, божичко, надявам се, че не съм казала нещо, което не е трябвало — възкликвам, като отчаяно се опитвам да си спомня какво съм писала в писмото си до Ричи.
	— Не, не, той не беше разстроен. Просто бе объркан. — Господин Прайър сваля очилата си и ги избърсва в ризата си с треперещи, загрубели пръсти. — Бих казал, ако трябва да предполагам, че беше доста… — очилата се връщат на носа му — изненадан.


>>	Глава 22
>>	Леон

	Прекалено е. Треперя. Това е най-голямата надежда, която съм изпитвал от месеци насам, и съм забравил как да се справям с тази емоция — вътрешностите ми са се разкашкали, а кожата ми е едновременно студена и гореща. Пулсът ми е ускорен от поне час вече. Не мога да го успокоя.
	Трябва да отида и да благодаря на Тифи лично. Тя се опитва да ме намери, а аз продължавам да се крия, което очевидно е детинско и нелепо. Просто много странно се чувствам за това. Сякаш, ако се срещнем, всичко ще бъде различно и няма да има връщане назад. А на мен ми харесва как беше. Как е.
	Аз: Джун, къде е Тифи?
	Джун: Прекрасната ти съквартирантка?
	Аз, търпеливо: Да. Тифи.
	Джун: Леон, почти един през нощта е. Тя си тръгна след представлението.
	Аз: О. Тя… остави ли бележка? Или нещо?
	Джун: Съжалявам, скъпи. Обаче се опитваше да те открие, ако това е някаква утеха.
	Не е. И няма и бележка. Чувствам се като глупак. Пропуснал съм шанса си да кажа благодаря; вероятно и съм я разстроил също. Не харесвам тази мисъл. Но… все още съм екзалтиран от писмото и то ме крепи през остатъка от нощта, като само понякога ме прекъсват мисли за тичане по коридори, за да избегна социално общуване (изключителна антисоциалност дори за мен. Потръпвам при мисълта за това какво ще каже Ричи).
	На края на смяната си тръгвам с леко тичане към автобусната спирка. Обаждам се на Кей веднага щом излизам. Не мога да изчакам да й разкажа за писмото, приятелката адвокат по наказателно право, списъка с въпроси.
	Кей е необичайно тиха.
	Аз: Не е ли невероятно?
	Кей: Тази адвокатка в действителност не е направила нищо, Леон. Не е поела случая, нито дори е казала, че вярва, че Ричи е невинен.
	Почти се препъвам, сякаш някой физически е протегнал ръка да ме спре.
	Аз: Обаче е _нещо_. Не е имало нещо от много време.
	Кей: И си мислех, че никога няма да се срещаш с Тифи. Това беше първото правило, което установихме, когато се съгласих на това съжителство.
	Аз: Какво… никога? Не мога да я срещна _никога_? Тя ми е съквартирантка.
	Кей: Не изкарвай нещата така, сякаш аз съм неразумна.
	Аз: Не осъзнавах, че имаш предвид… Е, това е глупаво. Не съм я срещнал, така или иначе. Обадих се да ти споделя новините за Ричи.
	Още едно дълго мълчание. Намръщвам се, вече вървя по-бавно.
	Кей: Иска ми се да се примириш със ситуацията на Ричи, Леон. Изпива толкова много от енергията ти всичко това, променило те е през последните месеци. Мисля, че най-здравословното нещо, ако трябва да съм честна, би било да приемеш нещата. И съм сигурна, че ще го направиш, но просто… мина известно време. И това наистина те товари. Товари нас.
	Не разбирам. Тя не ме ли чу? Не повтарям същите стари неща, не се осланям на стари надежди — казвам, че има нова надежда. Има нови неща.
	Аз: Какво предлагаш? Просто да се откажем? Но има нови доказателства за намиране сега, като знаем какво да търсим!
	Кей: Ти не си адвокат, Леон. А Сал е и сам си казвал, че е дал най-доброто от себе си, и аз лично смятам, че не е редно тази жена да се меси и да подхранва двама ви с Ричи с надежда, когато случаят е толкова ясен. Всички съдебни заседатели го сметнаха за виновен, Леон.
	Ниско долу в корема ми пропълзява студ. Пулсът ми пак се ускорява и този път все по лоши причини. Ядосвам се. Пак това чувство, затвореният омразен гняв да слушаш как някой, когото толкова силно се опитваш да обичаш, говори най-ужасните неща.
	Аз: Какво става, Кей? Не мога да разбера какво искаш от мен.
	Кей: Искам те обратно.
	Аз: Какво?
	Кей: Искам те _обратно_, Леон. Да присъстваш. В живота си. С мен. Сякаш… си спрял да ме виждаш. Влизаш и излизаш и прекарваш тук свободното си време, но не си с мен наистина. Винаги си с Ричи. Винаги се интересуваш от Ричи повече, отколкото се интересуваш от мен.
	Аз: Естествено, че се интересувам повече от Ричи.
	Пауза като мълчание след изстрел. Плясвам ръка на устата си. Не исках да кажа това; не знам откъде дойде.
	Аз: Нямам предвид по този начин. Нямам това предвид. Просто… Ричи има… повече нужда от грижите ми сега. Няма си никого.
	Кей: Останала ли ти е _грижа_ за някой друг? За теб?
	Тя има предвид „за мен“?
	Кей: Моля те. Помисли си наистина. Помисли си наистина за нас двамата.
	Вече плаче. Чувствам се ужасно, но онова горещо — ледено усещане дълбоко в корема ми още ме изгаря.
	Аз: Продължаваш да мислиш, че той е виновен, нали?
	Кей: По дяволите, Леон. Опитвам се да говоря за нас, не за брат ти.
	Аз: Трябва да знам.
	Кей: Не можеш ли просто да ме чуеш? Казвам, че това е единственият начин да се излекуваш. Можеш да продължаваш да вярваш, че той не го е извършил, щом искаш, но трябва да приемеш, че е в затвора и ще продължава да бъде там за още няколко години. Не бива вечно да се _съпротивляваш_. Това разбива живота ти. Всичко, което правиш, е да работиш, да пишеш на Ричи и да се фиксираш в разни работи, независимо дали това ще бъде гаджето на някакъв възрастен мъж, или последните подробности в обжалването на Ричи. Преди _правеше_ разни неща. Излизаше. Прекарваше време с мен.
	Аз: Никога не съм имал много свободно време, Кей. Колкото имам, винаги е било за теб.
	Кей: Напоследък го посещаваш през седмица.
	Наистина ли ми се сърди за това, че посещавам брат си в затвора?
	Кей: Знам, че не мога да ти се сърдя за това. Знам го. Но просто… Искам да кажа, че имаш толкова малко време и сега имам чувството, че аз получавам още по-малка частичка от него и…
	Аз: Още ли мислиш, че Ричи е виновен?
	Мълчание. Мисля, че вече и аз плача; усещам топла влага по бузите си, докато преминава още един автобус, а аз не мога да се накарам да се кача на него.
	Кей: Защо винаги стигаме дотук? Защо има значение? Брат ти не бива да присъства до такава степен във връзката ни.
	Аз: Ричи е част от мен. Ние сме семейство.
	Кей: А пък ние с теб сме партньори. Това нищо ли не означава?
	Аз: Знаеш, че те обичам.
	Кей: Чудно. Не съм сигурна, че наистина го знам.
	Мълчанието се проточва. Движението профучава. Тътря крака, загледан в избелелия от слънцето тротоар, чувствам се недействителен.
	Аз: Просто го кажи.
	Тя чака. Аз чакам. Още един автобус чака, след което потегля.
	Кей: Мисля, че Ричи го е направил, Леон. Така решиха съдебните заседатели, а те разполагаха с цялата информация. В негов стил е да направи нещо такова.
	Затварям бавно очи. Усещането не е каквото очаквах — странно е, но е почти облекчение. Чувал съм я да го мисли безмълвно от месеци насам, още от Спора. Това е край на безкрайното присвиване под лъжичката, безкрайното чакане на края на разговори, безкрайното знаене, докато се опитваш да не знаеш.
	Кей хлипа. Аз слушам, очите ми още са затворени и сякаш се нося във въздуха.
	Кей: Това беше, нали?
	Изведнъж всичко е очевидно. Това беше. Не мога да го правя повече. Не мога да оставя това да гризе любовта ми към Ричи, не мога да бъда с човек, който не го обича също.
	Аз: Да. Това беше.


>>	Глава 23
>>	Тифи

	В деня след посещението в хосписа се прибрах у дома, за да заваря най-дългата и несвързана бележка, която някога съм имала от Леон, оставена на плота в кухнята до една неизядена чиния спагети.
C>
	Здравей, Тифи.
	При мен е малка лудница, но страшно много ти благодаря за бележката за Ричи. Не мога да ти благодаря достатъчно. Определено се нуждаем от всяка помощ, която можем да получим. Той ще бъде във възторг.
	Съжалявам, че не те намерих в работата. Вината беше изцяло моя — оставих за последния момент да те открия, първо исках да прочета твоето писмо до Ричи, както ме помоли, но ми отне много време да стигна дотам, след което просто оплесках всичко и вече беше много късно, винаги ми отнема дълго да осмисля нещата… съжалявам, просто ще лягам, ако нямаш против, до скоро х
C$
	Известно време стоя и се взирам в бележката. Е, поне не ме е отбягвал цяла вечер, защото не е искал да се запознаем. Но… неизядена вечеря? Всички тези дълги изречения? Какво означава това?
	Слагам едно лепящо листче до бележката му, като го притискам внимателно към плота.
C>
	Здрасти, Леон,
	Добре ли си? Ще приготвя лек обяд, за всеки случай.
@	Тифи хх
C$
	Необичайната словоохотливост на Леон веднага издава, че нещо не е наред. През следващите две седмици бележките му са дори по-лаконични от обикновено. Не искам да си вра носа, но нещо определено го е разстроило. Да не би двамата с Кей да се карат? Тя не е идвала скоро, а той не я е споменавал от седмици. Не знам как да му помогна, като не ми казва нищо, така че просто пека малко повече и не се оплаквам, че Леон не чисти апартамента добре напоследък. Вчера чашата му за кафе не беше от лявата страна на мивката, _нито_ от дясната — все още си стоеше в шкафа, а той сигурно е отишъл на работа без никакъв кофеин.
	В момент на вдъхновение оставям на Леон следващия ръкопис на моя зидар-понастоящем-дизайнер, онзи, който написа „Построен“. Книга втора — „Небостъргачи“ — е може би дори още по-хубава и се надявам, че ще разведри съквартиранта ми.
	Прибирам се и заварвам следната бележка върху папката с ръкописа:
C>
	Този мъж. Ама че човек!
	Благодаря, Тифи. Съжалявам, че в апартамента цари кочина. Ще изчистя скоро, обещавам.
@	Леон х
C$
	Броя тази удивителна за видим признак на подобрение.

	* * *

	Днес е денят на нашата изпитателна премиера на книга, онази, на която ще водим Катрин, за да могат от Пиар отдела да я убедят, че подобно помпозно събитие е точно онова, което винаги с искала.
	— Без чорапогащник — отсича Рейчъл решително. — Август е, за бога!
	Приготвяме се заедно в тоалетните на офиса. От време на време някой влиза, за да пишка, и издава стреснат писък, когато види как помещението се е преобразило в съблекалня. Съдържанието и на двете ни чантички с грим е пръснато около мивките; въздухът е изпълнен с миризмата на парфюм и спрей за коса. Всяка от нас има по три различни облекла, от които да избира, закачени по огледалата, плюс дрехите на гърба си. (Последният ни избор: Рейчъл е облякла копринена рокля тип „прегърни ме“ в цвят лайм, а аз нося чайна рокля, покрита с огромни принтове на „Алиса в Страната на чудесата“ — открих плата в едно благотворително магазинче в Стокуел и подкупих една от най-услужливите си шивачки на свободна практика, за да я превърне в рокля за мен.)
	Започвам да се гърча и си свалям чорапогащника. Рейчъл кимва в знак на одобрение.
	— Така е по-добре. Хубаво е да се вижда повече крак.
	— Ако зависеше от теб, щях да нося бикини.
	Тя ми се усмихва палаво в огледалото, докато си оправя червилото.
	— Ами може да срещнеш някой красив млад скандинавец — подхвърля.
	Тази вечер е посветена изцяло на „Лесовъдство за обикновения мъж“, последната придобивка на нашия редактор по дърводелството. Авторът е норвежки отшелник. Доста голямо събитие е, че е изпълзял от къщичката си на дървото за достатъчно дълго време, за да дойде до Лондон. Двете с Рейчъл се надяваме той да получи тотален нервен срив и да си го изкара на Мартин, който организира това събитие и действително трябваше да приеме отшелническия начин на живот на автора като явен знак, че вероятно не желае да изнася реч в помещение, пълно с фанатици по дърворезбата.
	— Не съм сигурна, че съм готова за красиви млади скандинавци. Не знам. — Усещам, че си мисля за онова, което ми каза Мо за Джъстин преди няколко месеца, когато му се обадих притеснена и го попитах дали смята, че Джъстин някога ще се свърже отново с мен, или не. — Изпитвам затруднения с… готовността за срещи. Макар Джъстин да ме напусна преди _толкова_ време.
	Рейчъл спира да се черви, за да ме огледа загрижено.
	— Добре ли си?
	— Мисля, че да — отвръщам. — Да, мисля, че съм добре.
	— Значи, е заради Джъстин?
	— Не, не, нямам това предвид. Може би в момента просто не се нуждая от такова нещо в живота си.
	Зная, че не е истина, но го изричам, защото Рейчъл ме гледа, сякаш съм вдигнала температура.
	— Напротив — казва ми тя. — Просто не си правила секс от много отдавна. Забравила си колко е невероятно.
	— Не мисля, че съм забравила какво представлява сексът, Рейчъл. Това не е ли като, знаеш, карането на колело?
	— Подобно е — признава тя, — но ти не си била с мъж от Джъстин насам, а тази връзка приключи, кога, миналия ноември? Та това значи, че са минали повече от… — Брои на пръсти. — Девет месеца.
	— _Девет месеца_?
	Еха. Наистина е много дълго време. Цяло бебе можеш да си отгледаш за такъв период. Не че аз го правя очевидно, защото, ако случаят беше такъв, тази чайна рокля нямаше да ми стане.
	Обезпокоена, започвам да си слагам руж твърде ентусиазирано и в крайна сметка заприличвам на човек със слънчево изгаряне. Пфу. Ще трябва да започна отначало.

	* * *

	Мартин от Пиар отдела може и да е трън в задника, но умее да организира купон с дърводелски мотиви. Намираме се в кръчма в Шордич с надвиснали ниско над главите ни голи греди, в центъра на всяка маса има купчинка цепеници, а барът е украсен с борови клонки.
	Оглеждам се наоколо, уж в опит да открия Катрин, но всъщност пробвам да намеря норвежкия автор, който не е виждал човешко същество от шест месеца насам. Проверявам ъглите, където подозирам, че ще се скатава.
	Рейчъл ме завлича на бара, за да разбере, веднъж и завинаги, дали питиетата са безплатни. Очевидно са за първия един час — проклинаме се, задето пристигнахме двайсет минути по-късно, и си поръчваме джин с тоник. Тя се сприятелява с бармана, като започва да приказва за футбол, нещо, което всъщност сработва учудващо често, макар да е най-неоригиналната тема, за която човек може да предположи, че би заинтригувала някого.
	Ние, естествено, пием много бързо, защото това е единствената разумна реакция на едночасовия прозорец за безплатни питиета, така че, когато Катрин пристига, аз я приветствам с особено възторжена прегръдка. Тя изглежда доволна.
	— Малко декадентско ми се вижда — отбелязва. — Книгата на този човек ще покрие ли всичко това?
	Без съмнение, в момента мисли за предишните си хонорари.
	— О, не — обяснява Рейчъл лекомислено и с жест си поисква доливане на чашата от новия си най-добър приятел и събрат, почитател на „Арсенал“ (Рейчъл подкрепя „Уест Хам“). — Не е много вероятно. Но подобни неща трябва да се организират, иначе всички ще започнат да си издават книгите сами.
	— Шшт — изсъсквам й.
	Не искам на Катрин да й хрумнат разни идеи.
	Няколко джина с тоник по-късно, Рейчъл и барманът са повече от приятелски настроени, а други хора изпитват сериозни затруднения да бъдат обслужени. За мое учудване, Катрин е в стихията си. В момента се смее на нещо, което е казал завеждащият Пиар отдела, и аз съм сигурна, че се преструва, защото този човек буквално никога не е забавен.
	Подобни събития са идеални за наблюдаване на хората. Завъртам се на високото си столче, за да огледам по-добре помещението. Наистина има доста красиви скандинавци наоколо. Обмислям възможността да се поразходя, докато някой услужливо не ме запознае с някой от тях, но просто не мога да се насиля да го направя.
	— Като да наблюдаваш мравки, нали? — казва някой до мен. Обръщам се. От лявата ми страна на бара се е облегнал добре облечен мъж с вид на бизнесмен. Усмихва ми се печално. Светлокестенявата му коса е подстригана късо, със същата дължина като наболата му брада, а очите му са симпатично синьо-сивкави, с бръчици по краищата. — Това звучеше доста по-добре в ума ми, отколкото изречено на глас.
	Връщам поглед към тълпата.
	— Знам за какво говориш — отвръщам. — Всички изглеждат толкова… заети. И целенасочени.
	— С изключение на него — обръща ми внимание мъжът, като кимва към някакъв човек в срещуположния ъгъл, който току-що бе изоставен от младата жена, с която говореше.
	— Той е изгубена мравка — съгласявам се. — Как мислиш, дали не е нашият норвежки отшелник?
	— О, не знам — замисля се мъжът и поглежда към човека оценяващо. — Не е достатъчно красив според мен.
	— Защо, да не си виждал снимка на автора? — питам.
	— М-да. Красавец. Зашеметяващ, както биха казали някои хора.
	Присвивам очи към него.
	— Ти си, нали? Ти си авторът.
	Той се усмихва, а бръчиците в крайчетата на очите му се издължават.
	— Виноват.
	— Много добре си облечен за отшелник — продължавам аз, леко обвинително.
	Чувствам се подведена. Той дори няма норвежки акцент, по дяволите.
	— Ако беше прочела това — отвръща мъжът и размахва една от листовките, които са на разположение при вратата, — щеше да знаеш, че преди да избера да живея сам в гористия район Нордмарка, бях инвестиционен банкер в Осло. Последният път, в който носих този костюм, бе в деня на напускането ми.
	— Сериозно? Какво те накара да го сториш?
	Той отваря брошурата и започва да чете:
	— „Изморен от корпоративния свят, Кен получил просветление след уикенд, прекаран в планината с един стар приятел от училище, който сега си изкарвал прехраната с дърводелство. Кен винаги бил обичал да използва ръцете си — и сега погледът, който ми хвърля, определено е свалячески — и когато се върнал в работилницата на приятеля си, изведнъж се почувствал у дома си. Само след секунди станало ясно, че той е невероятно талантлив дърводелец.“
	— Ех, само ако винаги имахме предварително написана биография за пред хората, с които се запознаваме — въздъхвам и повдигам вежда. — Толкова по-лесно е да се изфукаш така.
	— Дай ми твоята тогава — отвръща той и рязко затваря брошурата с усмивка.
	— Моята биография? Хмм. Да видим. „Тифи Мур избяга от незначителното си детство на село и го замени с велико приключение в Лондон при първа възможност. Там тя откри живота, за който винаги бе мечтала: надценено кафе, мизерни квартири и невероятна липса на работни места, невключващи електронни таблици, за току-що завършили студенти.“
	Кен се засмива.
	— Добра си. И ти ли си от Пиар отдела?
	— Редактор съм — обяснявам. — Ако бях част от Пиара, сега щеше да ми се налага да бъда там с мравките.
	— Е, радвам се, че не си — казва той. — Предпочитам да стоя встрани от тълпата, но нямаше как да устоя и да не поздравя красивата жена в рокля по Луис Карол.
	Той ме поглежда. Много страстно. Стомахът ми се преобръща. Но… мога да го направя. Защо не?
	— Искаш ли да излезем на въздух? — осъзнавам, че го питам.
	Той кимва, аз свалям якето си от стола и се запътвам към градината на заведението.
	Навън е идеална лятна вечер. Въздухът все още е изпълнен с топлина, макар слънцето да е залязло преди часове; от кръчмата са закачили крушки между дърветата и те хвърлят жълто сияние в градината. Навън има малко хора, основно пушачи — всички са добили онзи прегърбен вид, който имат пушачите, сякаш целият свят е срещу тях. Двамата с Кен сядаме на пейката край една маса.
	— И така, когато казваш „отшелник“… — започвам аз.
	— Не съм го казал — изтъква той.
	— Прав си. Но какво точно се включва в това?
	— Да живееш сам на някое уединено място. С много малко хора.
	— Много малко?
	— Някой приятел понякога, жената, която доставя покупките. — Кен вдига рамене. — Не е толкова тихо, колкото го изкарват хората.
	— Жената, която доставя покупките, а?
	Този път аз го поглеждам.
	Той се засмива.
	— Признавам, че това е една от лошите страни на самотата.
	— О, моля ти се. Не е нужно да живееш сам в къща на дърво, за да не правиш никакъв секс.
	Прехапвам устни. Не съм съвсем сигурна откъде излезе това — вероятно от последния джин с тоник, — но Кен просто се усмихва, бавна, наистина доста сексапилна усмивка, след което се навежда, за да ме целуне.
	Докато затварям очи и също се навеждам към него, се чувствам зашеметена от възможностите си. Нищо не ме спира да се прибера у дома с този човек и това е момент на „слънце, показало се през облаците“ — сякаш нещо се е вдигнало. Вече мога да правя каквото поискам. Свободна съм.
	И тогава, със задълбочаването на целувката, си спомням нещо с дезориентираща внезапност.
	Джъстин. Аз плача. Току-що сме се скарали и вината е била изцяло моя. Джъстин е станал дистанциран, обърнал ми е гръб в огромното ни бяло легло с целия му модерен четкан памук и безбройни възглавници.
	Чувствам се дълбоко нещастна. По-нещастна, отколкото си спомням да съм била някога преди, и въпреки това усещането изобщо не ми е непознато. Джъстин се завърта към мен и изведнъж, шеметно, ръцете му ме прегръщат и ние се целуваме. Объркана съм, изгубена. Толкова съм благодарна, че вече не ми е сърдит. Знае точно къде да ме докосне. Тъгата не си е отишла, все още е тук, но сега той ме иска и облекчението кара всичко останало да изглежда незначително.
	Обратно тук, в градината в Шордич, Кен отдръпва устни от моите. Усмихва се. Не мисля, че въобще е разбрал колко влажна е станала кожата ми и че сърцето ми бие до пръсване заради напълно погрешни причини.
	Мамка му. _Мамка му._ Какво, по дяволите, беше това?


>	Август

>>	Глава 24
>>	Леон

	Ричи: Как се чувстваш, човече?
	Как се чувствам? Развързан. Сякаш нещо се е разместило някъде в гърдите ми и тялото ми не функционира съвсем правилно вече. Сякаш съм сам.
	Аз: Тъжен.
	Ричи: Не си влюбен в Кей от месеци насам. Казвам ти го. Толкова се радвам, че се измъкна от тази връзка, човече. Тя беше по навик, а не по любов.
	Чудя се защо фактът, че Ричи е прав, не отслабва болката особено. Кей ми липсва почти постоянно. Като досадно главоболие. Влошава се всеки път, когато вдигна телефона, за да й се обадя, а после нямам никого, на когото да се обадя.
	Аз: Както и да е. Има ли новини от адвокатката, приятелка на Тифи?
	Ричи: Още не. Не мога да спра да мисля за това. Знаеш ли, всяко нещо в писмото й ме караше да си казвам: „О, да, мамка му, защо ние не се сетихме първи за това?“.
	Аз: И мен.
	Ричи: Нали предаде отговора ми? И се увери, че тя го е получила?
	Аз: Тифи й го даде.
	Ричи: Сигурен ли си?
	Аз: Сигурен съм.
	Ричи: Добре. Хубаво. Извинявай. Просто съм…
	Аз: Знам. И аз съм така.

	* * *

	През последните два уикенда отсядам по разни апартаменти из Англия в търсене на приятеля на господин Прайър. Действаше отлично за разсейване. Срещнах двама коренно различни Джони Уайтовци — един рязък, ядосан и притеснително консервативен, а другият живее в каравана и пушеше трева през прозореца, докато обсъждахме миналото му след войната. Поне забавлявах Тифи — бележките за Джони Уайтовци винаги са добре посрещнати. Получих тази, след като описах срещата си с Джони Уайт Трети:
C>
	Ако не внимаваш, ще ти осигуря поръчка да напишеш книга за тези мъже. Очевидно за да пасва на останалите от издателския ни списък, тя ще трябва да включва и някакъв „направи си сам“ елемент — можеш ли да научиш по някой различен занаят от всеки Джони или нещо подобно? Нали разбираш, например Джони Уайт Първи спонтанно те научава как да си сковеш етажерка, а после отиваш при Джони Уайт Втори точно когато приготвя захарна глазура и ти просто по случайност вземаш участие… О, боже, това май е най-добрата идея, която ми е хрумвала? Или може би най-лошата? Никак не съм сигурна. хх
C$
	Често си мисля, че сигурно е много изморително да си Тифи. Дори като пише бележки, изглежда, изразходва толкова много енергия. Обаче това е доста ободряващо, когато се прибираш у дома и ги завариш.
	Посещението при Ричи тази седмица беше отменено — нямат достатъчно персонал в затвора. Ще станат пет седмици от последното ми ходене. Това е прекалено дълго за него и както осъзнавам, за мен също. Без Кей и с дори по-редки от обичайното обаждания от Ричи — малко персонал значи повече време затворени, по-малко достъп до телефон — откривам, че дори аз мога да страдам от недостатъчно приказване. Не е като да нямам приятели, на които мога да се обадя. Но те не са… хората, с които мога да говоря.
	Бях запазил стая близо до Бирмингам за посещение при Ричи, но сега съм я отменил и съм принуден да се изправя пред факта, че предстоящия уикенд ще трябва да намеря къде да остана. Очевидно съм бил твърде самодоволен от състоянието на връзката си, когато съм уреждал тази жилищна ситуация. Сега съм бездомен през уикендите.
	Обмислям какви варианти имам. Не се сещам за нищо. На път за работа съм; поглеждам часа на телефона. Това горе-долу е единственото време, по което мога да се обадя на майка си. Слизам от автобуса една спирка по-рано и й се обаждам, докато вървя.
	Мама, с вдигането: Не ми се обаждаш достатъчно често, Лий.
	Затварям очи. Дишам дълбоко.
	Аз: Здрасти, мамо.
	Мама: Ричи ми се обажда по-често от теб. От _затвора_.
	Аз: Съжалявам, мамо.
	Мама: Знаеш ли колко ми е трудно? Момчетата ми никога да не се обаждат?
	Аз: Обаждам се сега, мамо. Имам няколко минути преди работа. Искам да поговорим за нещо.
	Мама, изведнъж нащрек: За обжалването ли? Да не би Сал да ти се е обадил?
	Не съм казал на мама за адвокатката, приятелка на Тифи. Не искам да й давам фалшиви надежди.
	Аз: Не. Става дума за мен.
	Мама, подозрително: За теб?
	Аз: Двамата с Кей скъсахме.
	Мама се разтапя. Изведнъж е цялата съчувствие. Това й трябва: синът й да й се обади и да моли за помощ за нещо, с което тя може да се справи. Майка ми я бива да се справя с романтични страдания. Имала е много лична практика.
	Мама: О, миличък. Защо е сложила край?
	Леко обиден съм.
	Аз: Аз сложих край.
	Мама: О! Така ли? Защо?
	Аз: Аз…
	Уф. Учудващо трудно е, дори с мама.
	Аз: Не можеше да понесе работното ми време. Не ме харесваше какъвто съм. Искаше да бъда по-общителен. И… не вярваше, че Ричи е невинен.
	Мама: Тя какво?
	Чакам. Мълчание. Стомахът ми се свива; чувствам се ужасно да злословя за Кей, дори сега.
	Мама: Тази крава. Винаги ни е гледала отвисоко.
	Аз: Мамо!
	Мама: Е, не съжалявам. Прав й път.
	Това прилича донякъде на лошите приказки по адрес на починал човек. Отчаяно искам да сменим темата.
	Аз: Мога ли да остана у дома този уикенд?
	Мама: Да останеш? Тук? При мен?
	Аз: Да. Преди оставах при Кей всеки уикенд. Беше част от… уговорката за апартамента. С Тифи.
	Мама: Искаш да си дойдеш вкъщи?
	Аз: Да. Само за…
	Прехапвам език. Не е само за този уикенд. А докато открия решение. Но автоматично се опитвам да поставя твърд срок на подобни неща; само така се чувствам способен да избягам. Когато се прибера у дома, мама ще ме получи и няма да ме пусне.
	Мама: Можеш да останеш толкова дълго, колкото ти е нужно и когато и да ти е нужно, чуваш ли?
	Аз: Благодаря.
	Момент мълчание. Мога да чуя колко доволна е; стомахът ми пак се бунтува. Трябва да я посещавам по-често.
	Аз: Може ли да… Ти… Там има ли още някой? Да живее там?
	Мама, неловко: Няма никой друг, скъпи. Сама съм от няколко месеца вече.
	Това е хубаво. Необичайно, но хубаво. Мама винаги е с някой мъж и той винаги сякаш живее при нея, който и да е. Почти винаги някой, когото Ричи презира и когото бих предпочел да не трябва да виждам. Мама има пословично лош вкус. Винаги е била жена, тръгнала по грешния път от неподходящ мъж, стотици пъти.
	Аз: Ще се видим в събота вечерта.
	Мама: Нямам търпение. Ще поръчам китайско, става ли?
	Мълчание. Така правим, когато Ричи се прибира у дома: китайско в събота вечер от „Щастливата патица“ на улицата на мама.
	Мама: Или ще поръчам индийско. Мисля, че е време за промяна, а ти?


>>	Глава 25
>>	Тифи

	— Добре ли си? — пита Кен.
	Направо съм се вцепенила. Сърцето ми препуска лудо.
	— Да. Извинявай, да. Добре съм.
	Опитвам се да се усмихна.
	— Искаш ли да се махаме от тук? — поглежда ме той колебливо. — Имам предвид, партито е почти към края си…
	Искам ли? Исках преди около минута. Сега, дори с все още топлото усещане на тази целувка върху устните си, искам да избягам. Не съм способна да мисля — мозъкът ми просто произвежда този изключително пречещ панически звук, като шумно дълго _ъъъъъъъъъ_, което трополи напред-назад между ушите ми.
	Някой извиква името ми. Познавам гласа, но не мога да навържа точките, докато не се обръщам и не виждам Джъстин.
	Стои на вратата между градината и кръчмата, облечен е с разкопчана на врата риза и носи старата си кожена чанта, провесена на рамо. Изглежда болезнено познат, но някои неща все пак са различни: косата му е по-дълга, отколкото е била някога, докато бяхме заедно, и носи нови тузарски обувки. Имам чувството, че съм го призовала с мислите си — как иначе би могъл да бъде тук?
	Очите му се стрелват към Кен за миг, след това се връщат върху мен. Прекосява тревата помежду ни. Аз седя като залепена на мястото си, раменете ми са напрегнати и съм се свила на пейката с Кен до себе си.
	— Изглеждаш прекрасно.
	Това — изумително — е първото, което казва.
	— Джъстин.
	Това пък е горе-долу всичко, което успявам да произнеса аз. Поглеждам отново към Кен и без съмнение, на лицето ми е изписано колко съм нещастна.
	— Нека позная — безгрижно казва той. — Гадже?
	— Бивше — обяснявам. — Бивше гадже! Никога не бих… Аз…
	Кен ми се усмихва небрежно и сексапилно, след което отправя също толкова добродушна усмивка към Джъстин.
	— Здравей — кимва и му подава ръка. — Кен.
	Джъстин едва го поглежда; стисва ръката му за приблизително половин секунда, преди отново да се обърне към мен.
	— Може ли да поговорим?
	Местя очи между него и Кен. Не мога да повярвам, че изобщо съм си помислила да се прибера вкъщи с Кен. Не мога да го направя.
	— Съжалявам — започвам. — Наистина…
	— Хей, не се безпокой за това — прекъсва ме Кен и се изправя. — Имаш данните ми, ако искаш да се видим, докато съм още в Лондон. — Размахва брошурата, която е все още в ръката му. — Беше ми приятно — обръща се изключително учтиво към Джъстин.
	— Аха — е всичко, което получава в отговор.
	Докато Кен се отдалечава, _ъъъъъъъ_-то затихва и имам чувството, че полека се събуждам, сякаш излизам от някакъв транс. Изправям се с треперещи колене и заставам лице в лице с Джъстин.
	— Какво. По дяволите. Правиш тук?
	Той не реагира на отровата в гласа ми. Вместо това слага ръка на гърба ми и ме повежда към страничната врата на градината. Движа се механично, без да мисля, след което рязко го отърсвам от себе си, щом осъзнавам какво се случва.
	— Ей, леко. — Джъстин ме поглежда, като спираме на вратата. Вечерният въздух е топъл, почти задушаващ. — Добре ли си? Извинявай, ако съм те изненадал.
	— И си ми провалил вечерта.
	Той се усмихва.
	— Хайде де, Тифи. Имаше нужда от спасяване. Никога не би се прибрала у дома с тип като този.
	Отварям уста, за да отговоря, и пак я затварям. Щях да кажа, че той вече не ме познава, но думите някак не излизат.
	— Какво правиш тук? — успявам да изрека вместо това.
	— Просто дойдох за питие. Идвам тук доста често.
	Сериозно, това е просто нелепо. Не мога да повярвам. Круизният кораб може и да беше съвпадение — много странно такова, но все пак възможно, — ама сега?
	— Не смяташ ли, че е малко странно?
	Той изглежда объркан. Накланя глава, сякаш иска да каже: „А?“. Стомахът ми се преобръща, преди обожавах това леко кривване на главата.
	— Случайно се срещаме два пъти за шест месеца? Единият от които _на круизен кораб_.
	Нуждая се от обяснение, което да не е просто „Джъстин се появява винаги когато мислиш нещо лошо за него“ — единственото достоверно в момента за полувцепенения ми мозък. Сама започвам леко да се плаша.
	Той се усмихва снизходително.
	— Тифи. Хайде де. Какво си въобразяваш? Че съм се качил на онзи круизен кораб заради теб? Че тази вечер се появих заради теб? Ако исках да те видя, защо просто да не ти се обадя? Или да се появя в офиса ти?
	О. Аз… Предполагам, че в това има логика. Страните ми пламват; изведнъж се чувствам много засрамена.
	Джъстин стисва рамото ми.
	— Обаче е чудесно да те видя. И, да, наистина е доста откачено съвпадение. Съдба може би? Чудех се защо изведнъж ми се прииска халба бира точно тази вечер.
	Той имитира преувеличено озадачена физиономия и аз неволно се усмихвам. Бях забравила колко е сладък, когато се прави на палячо.
	Не. Без усмивки. Не е сладък. Замислям се за онова, което Гърти и Мо биха казали, и събирам решителност.
	— За какво искаше да говорим?
	— Радвам се, че се засякохме — започва той. — Наистина… имах намерение да ти се обадя. Но ми е толкова трудно да реша откъде да започна.
	— Да цъкнеш на иконката с телефонна слушалка например, след което да намериш името ми в контактите си? — предлагам.
	Гласът ми леко трепери и се надявам, че той не го долавя.
	Джъстин се засмива.
	— Забравих колко си забавна, когато си ядосана. Не, имам предвид, че не исках да ти казвам това по телефона.
	— Какво да ми казваш? Нека позная. Че си скъсал с жената, заради която ме заряза?
	Явно не го очакваше. Усещам приятна тръпка, когато виждам как идеалната му уверена усмивка се разколебава, след което ме залива нещо друго, което повече прилича на тревога. Не искам да го ядосвам. Поемам си дълбоко дъх.
	— _Не желая_ да те виждам, Джъстин. Това не променя нищо. Ти все така ме заряза заради нея, ти все… ти все…
	— Никога не съм ти изневерявал — отвръща той моментално. Започнали сме да вървим, не съм сигурна накъде; Джъстин отново ме спира и слага ръце на раменете ми, като ме завърта към себе си, за да го погледна в лицето. — Никога не бих ти причинил това, Тифи. Знаеш колко съм луд по теб.
	— Беше.
	— Моля?
	— Колко луд _бях_ по теб, имаше предвид.
	Вече ми се ще да се бях възползвала от възможността да му кажа, че причината да не искам да го виждам всъщност няма нищо общо с Патриша. Макар да не съм сигурна с какво _има_ общо. Има общо с… разните останали неща, каквито и да бяха те. Изведнъж всичко ми се вижда много заплетено. Присъствието на Джъстин винаги ми действа така — кара ме да се чувствам объркана, докато не си забравя мислите. Това беше част от романтиката, предполагам, но в момента усещането не е никак приятно.
	— Не ми казвай какво съм имал предвид и какво не съм. — Той извръща поглед за миг. — Виж, сега съм тук. Не може ли просто да отидем за по питие някъде и да поговорим? Хайде. Можем да отидем в онзи бар за шампанско зад ъгъла, където ти сервират питиетата в кутии за боя. Или можем да се качим на върха на „Шард“*, помниш ли, когато веднъж те заведох там като изненада? Какво ще кажеш?
	[* Небостъргач в Лондон, който прилича на остро парче стъкло. В него има търговски център, офиси, зимни градини, ресторанти, луксозни частни апартаменти и хотел. — Б.пр.]
	Зяпам го. Големите му кафяви очи, винаги толкова честни, винаги блестящи с онова лудо въодушевление, което всеки път ме бе запленявало. Идеалната му набола брада. Уверената му усмивка. Много силно се опитвам да не мисля за онзи ужасен спомен, който ме връхлетя, когато целунах Кен, но изглежда, сега е пуснал корени в съзнанието ми и е по-зле от всякога, сега, когато Джъстин е тук. Пълзи под кожата ми.
	— Защо не ми се обади?
	— Казах ти — отвръща той, вече изгубил търпение. — Не знаех как да подхвана този разговор.
	— Тогава защо си тук?
	— Тифи — рязко ме прекъсва Джъстин. — Просто ела да пийнем нещо.
	Потръпвам, после отново си поемам дълбоко дъх.
	— Щом искаш да говорим, обади се предварително и ще се разберем кога да се видим. Не сега.
	— Кога тогава? — пита той намръщено, все още усещам тежестта на ръцете му върху раменете си.
	— Просто… имам нужда от време. — Умът ми е замъглен. — Не искам да говоря с теб сега.
	— Време в смисъл на няколко часа?
	— Време в смисъл на няколко месеца — отговарям, преди да съм се замислила, след което прехапвам устни, защото вече съм дала на връзката ни краен срок.
	— Аз искам да те видя _сега_ — заявява той и изведнъж ръцете, които бяха на раменете ми, са се преместили да галят косата ми.
	Онзи спомен се разиграва в главата ми. Отърсвам Джъстин от себе си.
	— Опитай подхода с отлагане на удоволствието. Това е единственият вид, който ще получиш, и имам чувството, че ще ти се отрази добре.
	И с тези думи се обръщам, преди да се разколебая, и се запрепъвам обратно към бара.


>>	Глава 26
>>	Леон

	Косата на Холи е почти напълно пораснала сега. Прилича на женски Хари Потър — косата й стърчи във всички посоки, независимо колко много се опитва да я приглади майка й.
	Лицето й също се е променило, станало е по-пълно, по-живо. Очите й изглеждат по-малко непропорционални на нея напоследък.
	Тя ми се усмихва.
	Холи: Дошъл си да се сбогуваме ли?
	Аз: Дошъл съм, за да погледна кръвната картина.
	Холи: За последен път?
	Аз: Зависи какво излезе.
	Холи: Сърдит си. Не искаш да си тръгвам.
	Аз: Разбира се, че искам. Искам да си добре.
	Холи: Не е вярно. Не обичаш, когато нещата се променят. Искаш да остана тук.
	Не казвам нищо. Дразнещо е някой толкова малък да ме разбира толкова добре.
	Холи: И ти ще ми липсваш. Ще ми идваш ли на гости у дома?
	Поглеждам към майка й, на чието лице има уморена, но много щастлива усмивка.
	Аз: Ще бъдеш много заета в училище и с всякакви извънучилищни занимания. Няма да искаш посетители.
	Холи: Напротив, ще искам.
	Майката на Холи: Ще се радвам да се отбиеш за вечеря. Наистина, и Холи също. Просто за да ти благодарим.
	Чиста еуфория обгражда майката на Холи като облак парфюм.
	Аз: Е, може би. Благодаря.
	Майката на Холи тръгва да се надига. Аз никога не се справям добре в подобни ситуации. Започвам да се паникьосвам; заотстъпвам към вратата.
	Тя ме прегръща, преди да успея да избягам. Изведнъж се чувствам много нестабилен. Не съм сигурен дали искам да плача заради Холи или Кей, но когато някой ме прегръща, това причинява нещо на слъзните ми жлези.
	Избърсвам очи и се надявам Холи да не е забелязала. Разрошвам рошавата й кестенява коса.
	Аз: Да слушаш.
	Холи се ухилва. Оставам с впечатлението, че има други планове.

	* * *

	Излизам от работа навреме, за да видя последните следи от наистина разкошен изгрев зад небостъргачите на Лондон и отразен в стоманеносивите води на Темза, които стават синьо-розови. Струва ми се, че имам толкова много време сега без Кей. Започвам да се питам дали наистина съм й отделял толкова малко време, колкото твърдеше — ако е истина, откъде са се взели всички тези часове тогава?
	Решавам да спра някъде за чай, след това да вървя до дома — отнема само час и половина, а днес е от сутрините, в които човек иска да е навън. Хора жужат във всички посоки на път за работа, стиснали чаши с кафе. Оставям ги да ме подминават. Вървя по странични улички колкото е възможно; те са малко по-заспали от главните пътища.
	Осъзнавам, че съм на Клапам Роуд, без да съм забелязал как съм стигнал там. Замръзвам, като виждам магазинчето. Но се карам да спра. Струва ми се уважително, като да свалиш шапка, когато минава катафалка.
	Не мога да не забележа, че камерите на магазин „Алди“ наистина сочат във всички посоки, включително и тази. Изпълва ме надежда. Спомням си цялата причина, поради която скъсахме с Кей. Бях твърде тъжен, за да си спомня, че за Ричи има надежда.
	Може би Гърти му е писала вече. Тръгвам сега по-бързо, нетърпелив да се прибера у дома. Той може да се опита да се обади, да очаква, че съм у дома по обичайното време. Чувствам се сигурен, че се е обадил; бесен съм на себе си, че съм го изпуснал.
	Дълбоко поемане на дъх. Суетя се с ключа на вратата, но странно, заключено е само веднъж — Тифи никога не е забравяла преди. Оглеждам бегло стаята, когато влизам, за да се уверя, че не сме били обрани, но телевизорът и лаптопът още са тук, така че направо се запътвам към домашния телефон и проверявам за пропуснати повиквания или гласови съобщения.
	Нищо. Издишам. Потен съм от бързото ходене под сутрешното слънце; хвърлям ключовете на обичайното им място (сега живеят под касичката във форма на кучето Спот) и свалям тениската си, докато се отправям към банята. Махам редицата разноцветни свещи от ръба на ваната, за да мога реално да се изкъпя. След това пускам горещата вода и оставам там, докато отмивам още една седмица.


>>	Глава 27
>>	Тифи

	О, боже.
	Мисля, че никога не съм се чувствала по-зле. По-зле е от махмурлука след купона за двайсет и петия рожден ден на Рейчъл. По-зле е от онзи път в университета, когато изпих две бутилки вино и повърнах пред офиса на факултета. По-зле е от свински грип.
	Все още нося роклята с Алиса в Страната на чудесата. Спах върху завивките, само под одеялото си от Брикстън. Поне имах предвидливостта да си сваля обувките и да ги оставя до вратата.
	О, боже.
	Линията на погледа ми от мястото, на което съм, до обувките се пресича с часовника. Той показва време, което няма как да е вярно. Показва 8:59.
	Трябва да бъда на работа след една минута.
	_Как_ се случи това? Изправям се, стомахът ми се бунтува, а главата ми се върти и докато се препъвам наоколо в търсене на чантата ми — о, слава богу, поне нея не съм загубила и, о, да, аспирин, — си спомням как започна всичко.
	Влязох обратно в бара, след като оставих Джъстин, и издърпах Рейчъл от бармана, за да поплача на рамото й за малко. Тя не беше най-подходящият човек в случая — единствената вече от отбор „Джъстин“. (Не споменах пред нея странния спомен по време на целувката. И сега също не искам да мисля за него.) Първоначално Рейчъл ме посъветва да изляза обратно навън и да чуя какво има за казване, но след това идеята ми за отлагане на удоволствието, която и Катрин одобри, й допадна… о, боже, говорих и с Катрин…
	Гълтам няколко аспирина и се опитвам да не се задавя. Лошо ли ми беше снощи? Имам твърде бегли и неприятни спомени как се намирам твърде близо до тоалетна седалка в тоалетната на онзи бар.
	Написвам бързо извинително съобщение на шефа на Редакторския отдел с чувство на надигаща се паника. Никога не закъснявам толкова за работа и всички ще знаят, че е, защото съм махмурлия. А ако не знаят, убедена съм, че Мартин ще бъде щастлив да ги просветли.
	Не мога да отида на работа така, осъзнавам в първия си момент с ясен ум тази сутрин. Трябва да се изкъпя и преоблека. Свалям ципа на роклята и я изритвам настрана, като вече се пресягам за кърпата си на гърба на вратата.
	Не чувам течащата вода. В ушите ми звучи постоянно жужене, което вече наподобява пуснат душ, а аз съм изпаднала в такава паника, че сигурно не бих забелязала и ако плюшеният ми слон беше оживял във фотьойла и бе започнал да ми обяснява, че ми е нужен детокс.
	Осъзнавам, че Леон е под душа, едва когато го виждам там. Завесата ни за душа е _предимно_ непрозрачна, но човек определено може да види нещичко. Очертания, имам предвид.
	Той прави най-естественото нещо: паникьосва се и дръпва завесата, за да види кой е там. Гледаме се един друг. Душът продължава да тече.
	Леон се осъзнава по-бързо от мен и дръпва завесата обратно.
	— Ъъгххх — изрича.
	Звучи по-скоро като звук от гаргара, отколкото като дума.
	Аз съм облечена в изключително оскъдното си дантелено бельо за излизане. Дори не съм увила кърпата около себе си — преметната е на ръката ми. Някак това е много по-лошо, отколкото ако нямах нищо, с което да се покрия — бях толкова близо до възможността да не се изложа на показ и едновременно толкова далече.
	— О, боже — изписквам. — Толкова… толкова съжалявам.
	Той спира душа. Вероятно не може да ме чуе през шума.
	Обръща ми гръб; фактът, че забелязвам това, ме кара да осъзная, че наистина е крайно време да спра да зяпам очертанията му зад завесата. И аз му обръщам гръб.
	— Ъъгххх — казва Леон отново.
	— Знам — отвръщам. — О, боже. Това не е… начинът, по който си представях, че ще се срещнем.
	Потръпвам. Прозвучах доста ентусиазирано.
	— Ти… — започва той.
	— Нищо не съм видяла — лъжа аз бързо в отговор.
	— Добре. Хубаво. И аз така — допълва той.
	— Трябва… _Толкова_ съм закъсняла за работа.
	— О, душът ли ти трябва?
	— Ами аз…
	— Готов съм — прекъсва ме Леон.
	Двамата все още сме обърнати с гръб един към друг. Свалям кърпата от ръката си и сега — около пет минути прекалено по-късно — я увивам около себе си.
	— Ами, ако си сигурен — колебая се.
	— Ъъ. Трябва да си взема кърпата — обяснява той.
	— О, разбира се — откликвам, като я вземам от закачалката и се обръщам.
	— _Със затворени очи_ — изкрещява Леон.
	Замръзвам и затварям очи.
	— Затворени са! Затворени са!
	Усещам го как взема кърпата от ръката ми.
	— Добре. Сега можеш пак да ги отвориш.
	Той излиза изпод душа. Искам да кажа, сега вече е в приличен вид, но все още не носи особено много дрехи. Виждам целите му гърди например. Както и голяма част от корема.
	Няколко сантиметра по-висок е от мен. Мокра, гъстата му къдрава коса все още не стои равна; пригладена е назад зад ушите му и от нея капе вода по раменете му. Лицето му е с фина костна структура, а очите му са с дълбок кафяв цвят, няколко тона по-тъмен от този на кожата му; има бръчици от смях, а ушите му леко стърчат, сякаш са добили този навик, задето вечно са държали косата му прибрана.
	Той се завърта, за да мине странично покрай мен. Прави всичко възможно, но тук наистина няма място за двама ни и докато се промушва край мен, топлата кожа на гърба му се докосва до гърдите ми. Поемам си въздух, вече напълно забравила за махмурлука. Въпреки дантеления сутиен и кърпата помежду ни, кожата ми е настръхнала и нещо горещо е започнало да се бунтува в долната част на корема ми, където обичайно се намират най-добрите чувства.
	Леон поглежда към мен през рамо — напрегнат, полунервен, полулюбопитен поглед, от който ми става само още по-топло. Не мога да се спра. Докато се обръща към вратата, свеждам поглед надолу.
	Той да не би… Това прилича на…
	Не може да е било. Сигурно кърпата се е нагънала.
	Леон затваря вратата след себе си и аз се облягам на ваната. Реалността на последните две минути е толкова болезнено неловка, че откривам, че повтарям „о, боже“ на глас, и притискам очи с ръцете си. Това не помага с махмурлука ми, който се завръща с пълна сила сега, след като голият мъж излезе от банята.
	Божичко. Червя се от срам, объркана съм, кожата ми е настръхнала и съм останала без дъх — не, _възбудена съм_. Това не го очаквах. Тази ситуация определено беше прекалено неловка, за да бъде това дори възможно! Аз съм голяма жена! Не мога ли да се справя с гледката на един гол мъж? Вероятно е така, защото не съм правила секс от толкова отдавна. Нещо биологично, както миризмата на бекон те кара да слюнкоотделяш или както гушкането на чуждите бебета те кара да пожелаеш да сложиш край на кариерата си и моментално да започнеш да се размножаваш.
	Внезапно паникьосана, аз се завъртам, за да се погледна в огледалото, като избърсвам влагата от повърхността му, за да разкрия бледото си измъчено лице. Червилото ми се е пропило в сухата кожа на устните ми, а сенките и очната ми линия са оформили черни кръгове около очите ми. Приличам на тригодишно, което се е опитало да използва грима на майка си.
	Простенвам. Това е катастрофа. Нямаше как да мине по-зле. Изглеждам _ужасно_, а той всъщност изглеждаше направо удивително добре. Замислям се за деня, в който го потърсих във фейсбук — не си спомням да е бил привлекателен. Как не съм го забелязала? О, боже, какво значение има изобщо? Това е Леон. Съквартирантът ми Леон. Леон-с-приятелката, Леон.
	А така, а сега вече _трябва_ да се изкъпя и да тръгвам за работа. Ще се оправям с хормоните си и невероятно неловкото си съжителство утре.
	О, боже. _Толкова_ съм закъсняла.


>>	Глава 28
>>	Леон

	Ъъгххх.
	Ъъгххх.
	Лежа по гръб на леглото, обездвижен от ужасен срам. Не мога да мисля с думи. Ъъгххх е единственият звук, адекватен да опише подобаващо ужаса.
	Кей не каза ли, че Тифи е непривлекателна? Просто така мислех! Или… или… дори не съм мислил за това всъщност. Но, господи. Тя е като… Ъъгххх.
	Не може оскъдно облечена дама да изскочи на мъж под душа. Не може да прави така. Не е честно.
	Не мога да свържа тази жена в банята с червеното бельо с жена, на която пиша бележки и след която чистя. Просто никога не съм…
	Домашният телефон иззвънява. Замръзвам. Телефонът в кухнята. Вероятност пак да се сблъскам с Тифи: висока.
	Размръзвам се и се отърсвам. Очевидно трябва да вдигна телефона — ще бъде Ричи. Изскачам от спалнята, хванал кърпата около кръста си, и намирам телефона под купчина шапки от господин Прайър на кухненски шкаф; вдигам, докато се стрелвам обратно в спалнята.
	Аз: Хей.
	Ричи: Добре ли си?
	Издавам стенещ звук.
	Ричи, притеснен: Какво има? Какво е станало?
	Аз: Не, не, нищо лошо. Просто… запознах се с Тифи.
	Ричи, ободрен: О! Готина ли е?
	Повтарям стенещия звук.
	Ричи: Такава е! Знаех си.
	Аз: Не трябваше да бъде. Предполагах, че Кей се е уверила, че не е!
	Ричи: Прилича ли поне по нещичко на Кей?
	Аз: Ъ?
	Ричи: Кей не би сметнала никоя за готина, освен ако не прилича на нея самата.
	Потръпвам, но донякъде разбирам какво има предвид. Не мога да си избия образа на Тифи от главата. Рошава червена коса, стърчаща навсякъде, сякаш току-що е станала от леглото. Светлокафяви лунички по бледата кожа, покрили ръцете и гърдите й. Червен дантелен сутиен. Невероятно идеални гърди.
	Ъъгххх.
	Ричи: Къде е тя сега?
	Аз: Под душа.
	Ричи: А ти къде си?
	Аз: Крия се в спалнята.
	Пауза.
	Ричи: Осъзнаваш, че след душа първо там ще дойде, нали?
	Аз: Мамка му!
	Ставам в седнало положение. Лутам се наоколо и търся дрехи. Намирам само нейни. Виждам роклята й, хвърлена разкопчана на пода.
	Аз: Почакай. Трябва да се облека.
	Ричи: Моля, какво?
	Оставям слушалката на леглото и слагам боксерки и долнище на анцуг. Ужасно наясно съм, че задникът ми сочи към вратата, докато го правя, но това е по-добрият вариант, отколкото ако съм обърнат обратно. Намирам стар потник наблизо и го обличам, след това издишам.
	Аз: Добре. Така. Мисля, че най-безопасно е да… отида в кухнята? Тя няма да мине оттам от банята към спалнята. След това мога да се скрия в банята, докато не излезе.
	Ричи: Какво се е случило, по дяволите? Защо си без никакви дрехи? Да не си спал с нея, човече?
	Аз: _Не!_
	Ричи: Добре. Беше логичен въпрос.
	Минавам през всекидневната към кухнята. Скривам се възможно най-дълбоко зад хладилника, за да не може да бъда видян по пътя между банята и спалнята.
	Аз: Натъкнахме се един на друг под душа.
	Ричи се изсмива гръмогласно, което ме кара неволно да се усмихна леко.
	Ричи: И тя беше гола?
	Стенание.
	Аз: Почти. Обаче аз бях.
	Смехът на Ричи се усилва още повече.
	Ричи: Ех, човече, това ми оправи деня. Значи, тя е била по какво, хавлия?
	Аз: По бельо.
	Този път и Ричи стене.
	Ричи: Хубаво?
	Аз: Няма да говоря за това!
	Ричи: Имаш право. Може ли да те чуе?
	Пауза. Слушам. Ъъгххх.
	Аз, съскам: Душът е спрял!
	Ричи: Не искаш ли да си там, когато излезе само по кърпа? Защо просто не се върнеш в спалнята? Няма да изглежда, сякаш си го направил нарочно. Имам предвид, че ти почти го направи, без да искаш. Отивай да се видите пак, никога няма да…
	Аз: Няма да стоя и да _чакам в засада_ горката жена, Ричи! Вече се изложих на показ пред нея, нали така? Вероятно е травматизирана.
	Ричи: Изглеждаше ли травматизирана?
	Връщам се към спомена. Изглеждаше… Ъъгххх. Толкова много кожа. И големи сини очи, лунички по носа, онова кратко поемане на дъх, когато минах край нея към вратата, твърде близко, за да е удобно.
	Ричи: Ще трябва да поговориш с нея.
	Звук от отключване на вратата на банята.
	Аз: По дяволите!
	Скривам се още по-дълбоко зад хладилника, после, когато не следва друг шум, надзъртам.
	Не гледа към мен. Кърпата е увита плътно под ръцете й, а дългата й коса сега е по-тъмна и от нея капе вода по гърба й. Изчезва в спалнята.
	И дишам.
	Аз: В спалнята е. Отивам в банята.
	Ричи: Защо просто не излезеш от апартамента, щом се притесняваш толкова, човече?
	Аз: Тогава не мога да говоря с теб! Не мога да се справя сам с това, Ричи!
	Чувам го как се ухилва.
	Ричи: Има нещо, което не ми казваш, нали? Не, нека позная… да не си се развълнувал малко…?
	Издавам най-звучното си, най-засрамено стенание до момента. Ричи реве от смях.
	Аз: Тя изскочи от нищото! Не бях подготвен! Не съм правил секс от седмици!
	Ричи, смее се истерично: О, Лий! Мислиш ли, че е забелязала?
	Аз: Не. Определено не. Не.
	Ричи: Значи, може би.
	Аз: Не. Не може да е. Твърде неловко е, за да мисля за това.
	Заключвам вратата на банята след себе си и свалям капака на тоалетната, за да седна. Гледам в краката си, сърцето ми блъска.
	Ричи: Трябва да вървя.
	Аз: Не! Не ме оставяй! Какво да правя сега?
	Ричи: Какво искаш да правиш сега?
	Аз: Да избягам!
	Ричи: Хайде, Лий! Успокой се.
	Аз: Това е ужасно. Ние _живеем заедно_. Не мога да се разхождам с ерекция пред съквартирантката си! Това е… това е… неприлично! Вероятно престъпление!
	Ричи: Ако е, тогава аз определено съм на мястото си тук. Хайде, човече. Не откачай. Както казваш сам, двамата с Кей сте скъсали от няколко седмици, а не спите заедно от доста по-дълго време…
	Аз: Откъде знаеш?
	Ричи: Хайде де. Очевидно беше.
	Аз: Ти не си ни виждал заедно от месеци!
	Ричи: Въпросът е, че не е станало кой знае какво. Видял си гола мацка и си започнал да мислиш с… чакай малко, приятел, дай ми…
	Той въздъхва.
	Ричи: Трябва да тръгвам. Но се успокой. Тя не е видяла нищо, това не значи нищо, просто се успокой.
	Затваря телефона.


>>	Глава 29
>>	Тифи

	Рейчъл направо вибрира от вълнение.
	— Шегуваш се! Шегуваш се! — повтаря тя и подскача на мястото си. — Не мога да повярвам, че е бил възбуден!
	Изстенвам и разтривам слепоочията си, което съм виждала да правят понякога уморени хора по телевизията, така че се надявам да ме накара да се почувствам малко по-добре. Не сработва. Как така Рейчъл е толкова жизнена? Бях сигурна, че е пила почти колкото мен.
	— Не е смешно — обяснявам. — И казах, че _може_ да е бил. Не казах, че определено е бил.
	— О, моля ти се — отвръща тя. — Не си толкова излязла от играта, че да си забравила как изглежда това. Трима мъже в една нощ! Ти буквално изживяваш мечтата.
	Не й обръщам внимание. За щастие, шефът на Редакторския отдел намери закъснението ми за забавно, но все още имам купища работа за вършене днес, а това, че пристигнах с час по-късно, не помогна на списъка ми със задачи.
	— Стига си се преструвала, че четеш тези коректури — продължава Рейчъл. — Трябва ни план за действие!
	— За какво?
	— Ами за това какво следва сега? Ще се обадиш ли на Кен отшелника? Ще излезеш на по питие с Джъстин? Или ще скочиш под душа с Леон?
	— Ще се върна обратно на бюрото си — отсичам, като грабвам купчината коректури. — Това не беше продуктивно заседание.
	Тя пее „Мъжеядка“ след мен, докато се отдалечавам.

	* * *

	Рейчъл обаче е права за плана на действие. Трябва да измисля какво, по дяволите, ще правя с тази ситуация с Леон. Ако не поговорим скоро, има сериозна опасност тази сутрин да провали всичко — без повече бележки, без повече оставена храна, просто тихо, болезнено неудобство. Унижението е като плесен: игнорирай го и скоро цялото място ще стане миризливо и зелено.
	Трябва да… трябва да му пиша.
	Не. Трябва да му се обадя, решавам. Трябва да бъде драстично. Поглеждам часовника. Е, в момента сигурно спи — два следобед е, — така че имам едни прекрасни четири часа или там някъде, в които не мога да направя нищо по въпроса. Предполагам, че вероятно е редно да използвам това време, за да прегледам коректурата на книгата на Катрин, особено сега, когато има реална заплаха доста хора наистина да я купят заради данданията в социалните медии по повод крошето.
	Вместо това след дългите нощ и сутрин, в които много усилено се опитвах да не го правя, аз се замислям за Джъстин.
	И тогава, защото не ме бива да мисля сама, се обаждам на Мо, за да поговорим за Джъстин. Той звучи малко глухо, като вдига слушалката, сякаш току-що се е събудил.
	— Къде си? — питам го.
	— У дома. Защо?
	— Звучиш странно. Днес не е ли почивният ден на Гърти?
	— Да, и тя е тук.
	— О. — Странно е да мисля за тях двамата как си прекарват времето заедно без мен. Просто… не работи като комбинация. Още от първи курс в университета бяхме Гърти и аз, неразделни; взехме Мо под общото си крило в края на първата година, когато го видяхме много ентусиазирано да си танцува сам на _Drop it Like it’s Hot_, и решихме, че всеки с подобни умения трябва да бъде включен във всичките ни вечерни излизания. След това правехме всичко като тройка и ако понякога се случеше да сме само двама, това винаги бяхме аз и Гърти или аз и Мо. — Пусни ме на високоговорител? — казвам, като се опитвам да не звуча кисело.
	— Задръж. Готово.
	— Нека позная — обажда се Гърти, — влюбила си се в брата на Леон.
	Правя пауза.
	— Обичайно отгатваш доста добре, но тук си много далече от истината.
	— По дяволите. В Леон, тогава?
	— Не може ли просто да се обадя, за да поприказваме?
	— Това не е приказване — отсича Гърти. — Не се обаждаш в два следобед за сладки приказки. Използваш уатсап за това.
	— Точно по тази причина — обяснявам й — се обаждам на Мо.
	— Е? Каква е драмата? — пита Гърти.
	— Джъстин — обявявам аз, твърде изморена, за да споря с нея.
	— Оо! Старо, но златно.
	Извъртам очи.
	— Можеш ли да оставиш и Мо да се включва с нещо мило, поне _от време на време_?
	— Какво е станало, Тифи? — пита Мо.
	Разказвам им за вечерта си. Или поне съкратена версия за нея — не споменавам ужасната случка с целувката. Това просто е прекалено много драма, за да се побере в едно телефонно обаждане, особено когато се опитваш да проверяваш номера на страници, докато говориш.
	Също така, освен всичко друго, има го и момента с цялото „аз отчаяно не желая да мисля за това“.
	— Звучи като доста типично поведение за Джъстин, Тифи — продължава Мо.
	— _Браво_ на теб, задето си казала „не“ — намесва се Гърти с изненадващ плам. — Адски подозрително е, че беше на круизния кораб, а сега и това? Иска ми се да можеше да видиш как…
	Следва приглушен звук и Гърти спира да говори. Оставам с усещането, че Мо може и да я е ръчнал да мълчи.
	— Не казах точно „не“ — изтъквам аз, загледана в краката си. — Казах „след няколко месеца“.
	— Пак е в пъти по-добре от това да зарежеш всичко и отново да хукнеш с него — потвърждава Гърти.
	Следва дълго мълчание. Гърлото ме стяга. Трябва да говоря за онази целувка, знам, че трябва, но някак просто не успявам да стигна дотам.
	— Гърти — решавам се най-сетне. — Имаш ли нещо против, ако поговоря само с Мо? За мъничко?
	Следва още едно приглушено мълчание.
	— Хубаво, разбира се — отвръща тя.
	Личи й, че се опитва да не звучи засегната.
	— Само аз съм вече — обажда се Мо.
	Преглъщам. Не искам да говоря за това тук — отправям се към вратите на офиса, надолу по стълбите и излизам от сградата. Всички навън се движат малко по-бавно от обичайното, сякаш жегата е успокоила Лондон.
	— Веднъж ми каза, че моята… че ние с Джъстин… че тази връзка ми се е отразила зле.
	Мо не отговаря нищо, само чака.
	— Каза ми, че рано или късно, ще го осъзная. И каза да ти се обадя, когато това се случи.
	Още мълчание, но това е мълчание в стил „Мо“, което го прави някак невероятно успокоително. Като аудио прегръдка. Мо не се нуждае от думи, уменията му ги надминават.
	— Нещо странно се случи снощи. Бях… двамата с онзи Кен се целунахме и после ние… ами аз, спомних си…
	Защо не мога да го изрека?
	— Спомних си как спах с Джъстин след една караница. Бях толкова нещастна.
	Очите ми се насълзяват, подсмърчам, като усилено се старая да не заплача.
	— Как се почувства? — пита Мо. — Когато те сполетя тази мисъл, искам да кажа.
	— Изплашена — признавам. — Не си спомням връзката ни да е била такава. Но сега си мисля, че може би някак съм я… разхубавила? Забравила съм тези моменти? Не знам това възможно ли е изобщо?
	— Мозъкът ти може да направи невероятни неща, за да се предпази от болка — обяснява ми той. — И още дълго ще се бори да пази тайни от теб. Често ли ти се случва да си спомняш нещата по различен начин, откакто скъса с Джъстин?
	— Не особено.
	Но става _понякога_. Например онази бележка, която написах, задето не съм поканила Джъстин на партито на Рейчъл, макар да знам, че го направих. Звучи налудничаво, но мисля, че Джъстин може просто да ме е накарал да вярвам, че не съм го поканила, защото по този начин той може да ми се сърди, задето аз съм отишла? И напоследък не спирам да намирам разни неща — дрехи, обувки, бижута, — за които помня, че Джъстин бе казал, че съм продала или раздала. Обичайно го отдавам на лошата си памет, но вече от месец изпитвам натрапчиво чувство за нередност, за което неотстъпчивото, дразнещо приятелско побутване на Мо не помага всеки път, когато говорим за Джъстин. Много ме бива да не мисля за разни неща, така че просто… решително не съм мислила за това.
	Мо говори за манипулиране и подтикване. Аз се гърча от неудобство и накрая една сълза се плъзва от долните ми мигли по бузата. Официално плача.
	— Трябва да вървя — обаждам се, докато си бърша носа.
	— Просто помисли за онова, което ти казах, става ли, Тифи? И помни колко добре си отстояла позицията си пред него миналата вечер. Вече имаш сериозен напредък. Признай го пред себе си.
	Влизам обратно в сградата и изведнъж усещам колко съм изцедена. През последния ден ми се струпа твърде много. Нагоре, надолу, нагоре и надолу… уф. И махмурлукът е смазващ.
	По времето, когато най-сетне приключвам с проверката на коректурата на книгата на Катрин, съм набутала гнусните мисли за Джъстин обратно в обичайната им кутия и се чувствам много по-спокойна. Също така съм изяла три пакета с царевични пръчици, които Рейчъл предложи като най-добрия лек за махмурлук и които май наистина са променили състоянието ми от същинско зомби до полусъзнателност. Така че, след като хвърлям „Проправи си път с кроше“ на бюрото на Рейчъл, се връщам обратно на своето и правя онова, което ми се щеше да направя цяла нощ: връщам се обратно на фейсбук страницата на Леон.
	Ето го. Усмихва се пред обектива, ръката му е преметната през нечии рамене на събитие, което прилича на коледно парти — зад тях блещукат нежни лампички и се вижда цяло помещение с хора. Разглеждам профилните му снимки и си спомням, че и преди съм ги гледала. Изобщо не мислех, че изглежда привлекателен — и е вярно, че е твърде издължен и дългокос, за да спада към обичайния ми тип. Но очевидно е един от онези хора, които изведнъж харесваш, когато ги видиш на живо.
	Може би всичко е дошло от първоначалния шок и голотата. Може би втория път всичко ще бъде хубаво и платонично, ще мога да забравя за това и да се обадя на Кен, сексапилния норвежки отшелник. Макар че не съм в състояние да го направя, не и след начина, по който Джъстин ме унижи пред него. Уф, не, не мисли за Джъстин…
	— Кой е това? — обажда се Мартин зад рамото ми.
	Аз подскачам и разливам кафе по всичките си много спешни бележки на лепящи листчета.
	— Защо винаги се промъкваш така зад мен? — подскачам, затварям страницата и започвам да попивам кафето с кърпичка.
	— Просто си нервна. Е, кой беше?
	— Приятелят ми Леон.
	— _Приятел_?
	Превъртам очи.
	— Откога си започнал дори бегло да се интересуваш от личния ми живот, Мартин?
	Той ми хвърля странно самодоволен поглед, сякаш знае нещо, което аз не знам, или може би просто има някакви проблеми с червата.
	— Какво ти трябва? — питам през стиснати зъби.
	— О, нищо, Тифи. Нека не те прекъсвам.
	И си тръгва.
	Отпускам се обратно в стола и си поемам дълбоко въздух. Рейчъл подава глава над компютъра си и безгласно изрича: „Още не мога да повярвам! Възбуден!“, към мен, след което вдига одобрително и двата си палеца. Потъвам още по-дълбоко в стола си със завръщащ се махмурлук и решавам, че абсолютно, определено, никога повече няма да пия.


>>	Глава 30
>>	Леон

	Мама поне предлага разсейване от болезнено неловките спомени за тази сутрин.
	Тя полага невероятни усилия. И изглежда, казва истината за това, че е сама — няма издайнически знаци за мъж в къщата (двамата с Ричи се научихме да ги разпознаваме много добре в детството ни) и не е променила прическата или дрехите си от последния път, когато я видях, което значи, че не се опитва да угоди на някой друг.
	Говоря с нея за Кей. Чувството е учудващо приятно. Тя кима на правилните места и потупва ръката ми, като се просълзява от време на време, след това прави картофки с хапки във фурната и всичко това ме кара да се чувствам отново на десет. Не е неприятно обаче. Хубаво е да се грижат за теб.
	Най-странната част е да се върна обратно в спалнята, която двамата с Ричи деляхме, когато се преместихме в Лондон, едва навлезли в юношеството. Връщал съм се тук само веднъж от делото насам. Дойдох да остана седмица след него; не мислех, че мама ще се справи сама. Не бях нужен дълго обаче — тя се запозна с Майк, който нямаше търпение къщата да остане само за двама им, затова се преместих пак в апартамента.
	Стаята е същата. Прилича на черупка, която е отделена от своето морско създание. Пълна с дупки там, където трябва да има неща: дупчици по стената от сини кабарчета за плакати, свалени много отдавна, книги, наклонени по диагонал, без достатъчна опора, която да ги държи прави. Вещи на Ричи все още в кашони, откакто бившите му съквартиранти ги оставиха.
	Отнема ми огромно усилие на волята да не ровя из тях. Би било ненужно разстройващо и той не би искал да го правя.
	Лягам обратно на леглото и откривам, че умът ми се рее обратно към образа на Тифи — първо по червено бельо, след това в спалнята, увита с кърпа. Вторият образ ми се струва дори по-неприемлив, тъй като тя не знаеше, че я наблюдавам. Въртя се, неудобно ми е. Грешно е да ме привлича толкова. Това вероятно е реакция към раздялата с Кей.
	Телефонът звъни. Паника се надига. Поглеждам екрана: Тифи.
	Не искам да отговарям. Телефонът звъни ли, звъни — сякаш продължава вечно.
	Тя затваря, без да се възползва от гласовата поща. Чувствам се странно виновен. Ричи ми каза, че трябва да говоря с нея. Но предпочитам варианта на пълно мълчание оттук нататък или, най-много, по някоя рядка бележка на чайника или гърба на врата.
	Лягам обратно. Обмислям това. Чудя се дали е вярно.
	Телефонът вибрира. Съобщение.
C>
	Хей. Та така. Хм. Имам чувството, че трябва да поговорим за тази сутрин? Тифи х
C$
	Споменът ме връхлита отново и откривам, че пак стена. Непременно трябва да отговоря. Оставям телефона. Зяпам тавана.
	Телефонът пак вибрира.
C>
	Определено трябваше да започна с извинение. Аз съм тази, която не биваше да е там според правилата ни за споделяне на апартамента. А пък после дори отидох и те заговорих под душа. Така че, да, много, много съжалявам! хх
C$
	Странно, но се чувствам много по-добре след това съобщение. Не звучи като да е била травматизирана и също така звучи като познатата Тифи, така че е по-лесно да си представя, че съобщението идва от Тифи, която имах в главата си, преди да срещна истинската. Тя не беше точно… без значение, но в „безопасното място“ в ума ми. Човек, с когото да говоря, без напрежение или усложнение. Лесен и неизискващ. Сега Тифи определено не е в безопасната зона на ума ми.
	Събирам смелост да започна отговор.
C>
	Не се извинявай. Неминуемо щяхме да се срещнем, рано или късно! Не се тревожи — вече е забравено.
C$
	Изтривам последна част. Очевидно това не е истина.
C>
	Не се извинявай. Неминуемо щяхме да се срещнем, рано или късно! Не се тревожи — с радост забравям случката, ако и ти направиш същото. Леон х
C$
	Изпращам, после съжалявам за целувката. Обичайно слагам ли целувка? Не помня. Преглеждам нагоре през последните няколко съобщения и откривам, че съм напълно непостоянен, което вероятно е най-добре. Настанявам се обратно на леглото и чакам.
	И чакам.
	Какво прави тя? Обикновено отговаря бързо. Поглеждам часа — единайсет вечерта. Може ли да е заспала? Изглежда, беше излизала снощи. Най-сетне обаче:
C>
	Да го забравим! Обещавам, че повече няма да се случи (нахлуването ИЛИ успиването, имам предвид). Надявам се, че Кей не е откачила напълно, задето съм нарушила правилата в апартамента…? И нали знаеш, задето заговорих гаджето й под душа… хх
C$
	Дълбоко поемане на дъх.
C>
	Двамата с Кей скъсахме преди две седмици. X
C$
	Отговор почти моментален.
C>
	О, мамка му, толкова съжалявам. Мислех, че нещо може да не е наред — беше толкова сдържан в бележките си (дори повече от обичайното, имам предвид!). Как се чувстваш?
C$
	Замислям се. Как се чувствам? Лежа в леглото в апартамента на мама, фантазирам си за голата ми съквартирантка, всички мисли за бившето ми гадже са за кратко, но искрено забравени. Вероятно не е съвсем здравословно, но… по-добре от вчера? Пробвам с:
C>
	Ще се оправя.
C$
	След това има дълга пауза. Чудя се дали не трябваше да напиша малко повече. Не че това някога е спирало Тифи преди.
C>
	Е, това може да те разведри: днес, докато още бях махмурлия, налетях право на принтера в работата.
C$
	Изсумтявам. Секунда по-късно се появява снимка на принтер. Гигантски е. Вероятно четири Тифита ще се поберат в него.
C>
	Не го ли… забеляза?
C$
C>
	Мисля, че просто загубих способността да спирам да вървя в нужния момент. Обаче току-що бях говорила по телефона с разкошния ми зидар-понастоящем-дизайнер, така че…
C$
C>
	А. Сигурно още си била с омекнали колене.
C$
C>
	Вероятно! Днес беше от тези дни хх
C$
	Гледам това, докато екранът на телефона не загасва. „Тези дни“. Какви дни? Дни с омекнали колене? Но защо — защото тя…
	Не, не, не може да е заради мен. Това е нелепо. Освен… _какво_ тогава имаше предвид?
	Надявам се, че всеки път, когато общувам с Тифи оттук нататък, няма да бъде като сега. Напълно изтощително е.


>>	Глава 31
>>	Тифи

	Баща ми обича да казва, че „животът никога не е прост“. Това е един от любимите му афоризми.
	В действителност мисля, че греши. Животът често е прост, но човек не забелязва, докато не стане невероятно сложен, както например никога не се чувстваме благодарни, докато не се разболеем, или никога не оценяваме чекмеджето с чорапогащници, докато някой не се скъса и се окаже, че нямаме резервен.
	Катрин съвсем скоро участва като гост-влогър на страницата на Таша Чай-Лате с упътване как да си оплетеш на една кука собствени бикини. Интернет полудя. Не успявам да следя всички инфлуенсъри, които са я споделили — и защото Катрин мрази Мартин, всеки път, когато откачи или има нужда от помощ за нещо, се обажда на мен. Аз, която си нямам идея от пиар, после трябва да отида при Мартин и да предам думите му на Катрин. Ако това беше развод и аз им бях дете, социалните служби щяха да бъдат повикани.
	Гърти ми се обажда, докато си тръгвам от работа.
	— Чак сега ли си тръгваш? Вече поиска ли повишение? — пита тя.
	Поглеждам си часовника — седем и половина е. Как така съм прекарала на работа почти дванайсет часа и въпреки това съм свършила толкова малко неща?
	— Нямам време — отвръщам. — И те не дават повишения. Вероятно ще ме уволнят, ако попитам.
	— Нелепо.
	— Все едно. Какво става?
	— О, просто си помислих, че сигурно искаш да знаеш, че преместих обжалването на Ричи с три месеца по-рано — казва ми Гърти безгрижно.
	Спирам на място. Някой зад гърба ми се удря в мен и псува (да спреш рязко в Централен Лондон, е ужасно престъпление и моментално дава правото на хората около теб да те ритнат).
	— Поела си случая му?
	— Предишният му адвокат беше отвратителен — обяснява Гърти. — Наистина. На косъм съм да го докладвам на Съвета за адвокатските стандарти. Ще трябва да намерим на Ричи и нов обществен защитник, особено след като напълно прескочих настоящия и здраво го ядосах, но…
	— _Поела си случая му_?
	— Продължавай, Тифи.
	— Благодаря ти. Толкова много. Божичко, аз… — Не мога да спра да се усмихвам. — Ричи казал ли е на Леон?
	— Ричи вероятно все още не знае — отговаря тя. — Писах му едва вчера.
	— Може ли аз да се обадя на Леон?
	— Това би ми спестило работа — заявява Гърти, — затова заповядай.
	Телефонът ми започва да вибрира веднага след като затварям. Съобщение от Леон; сърцето ми подскача леко в нещо подобно на спазъм. Не ми е писал съобщения или бележки от есемесите ни през уикенда.
C>
	Предупреждавам: огромен букет цветя в антрето от бившия. Не съм сигурен да развалям ли изненадата (добра или лоша изненада?), но ако бях аз, щях да искам да съм подготвен х
C$
	Отново се заковавам на място; този път бизнесмен със скутер минава през крака ми.
	Не съм чувала нищо от Джъстин от четвъртък. Не се е обаждал, не е писал, нищо. Тъкмо почти се бях убедила, че е приел думите ми на сериозно и няма да ме търси повече, но трябваше да се досетя, че би било съвсем нетипично за него. Това обаче е съвсем в негов стил.
	_Не искам_ голям букет цветя от Джъстин. Просто искам да изчезне — толкова ми е трудно да се оправям, когато продължава да се появява къде ли не. Докато вървя към сградата ни, стисвам устни и се подготвям.
	Букетът наистина е огромен. Бях забравила колко е богат и колко обича да харчи парите си за нелепи неща. За вечерята за рождения ми ден миналата година ми купи ужасно скъпа дизайнерска вечерна рокля, цялата сребриста коприна и пайети; докато я носех, се чувствах като човек в костюм на някой друг.
	Сред цветята е пъхнато картонче, на което пише: _За Тифи — ще поговорим през октомври. С обич, Джъстин_. Вдигам букета и проверявам дали отдолу няма истинска бележка, но не. Една нормална бележка би била нещо твърде просто — огромният скъп жест е много повече в стила на Джъстин.
	Това наистина ме ядоса поради някаква причина. Може би защото никога не съм казвала на Джъстин къде живея. Или може би защото толкова скандално пренебрегва онова, за което го помолих в четвъртък, и защото той е превърнал моето „трябват ми няколко месеца“ в „ще говорим след два месеца“.
	Натъпквам цветята в саксията за украса, в която обичайно държа резервната си вълна. Чаках Джъстин да направи това — да се появи с обясненията си и скъпите си жестове и отново да ме помете. Но онова съобщение във фейсбук, годежът… Наистина прекали и сега съм с много по-различна нагласа от последния път, в който се опита да ме спечели обратно.
	Отпускам се на дивана и гледам цветята. Мисля за онова, което каза Мо, и как, макар да не искам, си спомням разни неща. Начинът, по който Джъстин ми се караше, задето забравям това-онова, колко объркана се чувствах. Полувълнението, полутревогата всеки ден, когато се прибираше у дома. Реалността на това как стомахът ми се обърна, когато той сложи ръка на рамото ми в кръчмата в четвъртък и ми нареди да отида да пийна с него.
	Онзи спомен.
	Господи, не искам да се връщам към всичко това. Сега съм по-щастлива — харесва ми да живея тук, скрита на безопасно място в този апартамент, който направих свой. След две седмици уговорката ми за наем тук изтича — Леон не го е споменавал, затова и аз си мълча, защото не искам да се изнасям. Имам пари като никога, дори и повечето от тях да покриват кредита ми. Имам съквартирант, с когото мога да говоря — на кого му пука, ако не е очи в очи? И имам дом, който усещам така, сякаш е точно на петдесет процента _мой_.
	Вземам телефона си и отговарям на Леон.
C>
	Лоша изненада. Благодаря за предупреждението. Вече имаме много цветя в апартамента хх
C$
	Той отговаря почти веднага, което е необичайно.
C>
	Радвам се да го чуя х
C$
	И минута по-късно:
C>
	За цветята в апартамента, не за изненадата очевидно х
C$
	Усмихвам се.
C>
	Имам добри новини за теб хх
C$
C>
	Идеален момент — почивка за кафе. Давай, х
C$
	Не схваща — мисли си, че е нещо малко, като да съм приготвила торта шарлота или нещо подобно. Правя пауза, пръстите ми се колебаят над буквите. Това е най-доброто нещо, което да ме разведри… а и кое е по-важно — събиранията и разделите в моята стара връзка или реалността на делото на Ричи в момента?
C>
	Може ли да ти се обадя? В смисъл, ако се обадя, можеш ли да вдигнеш? Хх
C$
	Отговорът този път идва по-бавно.
C>
	Разбира се. х
C$
	Залива ме много рязка и силна вълна от нерви и спомен за Леон, гол, от него капе вода, косата му е пригладена назад. Натискам зелената слушалка, защото вече няма друг вариант, освен да го направя, или да измисля много странно и сложно извинение.
	— Хей — казва той, гласът му е леко приглушен, сякаш е някъде, където трябва да пази тишина.
	— Здравей — отвръщам. И двамата чакаме. Аз мисля за него как е гол, след което много силно се опитвам да не го правя. — Как върви смяната?
	— Спокойно. Оттам и почивката за кафе.
	Акцентът му е почти същият като на Ричи и напълно различен от този на всеки друг. Сякаш Южен Лондон е имал флирт с Ирландия. Отпускам се обратно на дивана, вдигам колене и ги прегръщам плътно.
	— Е, ами… — започва той.
	— Извинявай — прекъсвам го почти веднага.
	Пак чакаме, след което осъзнавам, че издавам един глупашки притеснен смях, за който съм сигурна, че преди не е излизал от устата ми. Ама че идеален момент да изкараш чисто нов смях за неловки ситуации.
	— Ти давай първа — казва той.
	— Нека просто… Не се обадих, за да говорим за онзи ден — започвам, — така че нека просто се престорим, че цялата случка под душа е един странен споделен сън за продължителността на този разговор, за да мога да ти кажа добрите си новини, без и двамата да се чувстваме ужасно неловко.
	Мисля, че го чувам да се усмихва.
	— Съгласен.
	— Гърти е поела случая на Ричи.
	Всичко, което чувам, е рязко поемане на въздух и след това мълчание. Чакам, докато не минава болезнено дълго време, но имам чувството, че Леон е от типа хора, които имат нужда от време, за да възприемат нещата по същия начин, по който ги възприема Мо, така че устоявам на нуждата да кажа нещо друго, преди той да е готов.
	— Гърти е поела случая на Ричи — повтаря Леон по един изумен начин.
	— Да. Поела го е. И това дори не е добрата новина!
	Осъзнавам, че леко подскачам по възглавничките на дивана.
	— Каква е… добрата новина? — пита той; звучи, сякаш е на път да припадне.
	— Преместила е делото му за обжалване с три месеца по-рано. Очаквахте го през януари догодина, нали? Така че сега говорим за, кога…
	— Октомври. Октомври. Това е…
	— Скоро! Наистина скоро!
	— Това е след _два месеца_! Не сме готови! — виква Леон и изведнъж звучи паникьосан. — Ами ако… тя…
	— Леон. Дишай.
	Още мълчание. Мога да чуя далечния звук на Леон, който дълбоко и бавно си поема дъх. Бузите започват да ме болят от потискането на огромна усмивка.
	— Тя е невероятен адвокат — казвам му. — И не би поела случая, ако не мислеше, че Ричи има шанс. Наистина.
	— Не ми причинявай това, ако тя… ще се откаже или…
	Гласът му излиза измъчен и стомахът ми се свива от съчувствие.
	— Не твърдя, че Гърти със сигурност ще го измъкне от там, но мисля, че има причина отново да се надяваш. Не бих го казала, ако не го мислех.
	Той издишва бавно и дълго, наполовина смеейки се.
	— Ричи знае ли?
	— Все още не, не мисля. Писала му е вчера. За колко време пристигат писмата там?
	— Зависи. Често ги задържат в затвора, преди да стигнат до него. Това значи, че ще мога сам да му кажа, когато се обади.
	— Гърти скоро ще иска да говори и с теб за делото — допълвам.
	— Адвокат, който иска да говори за делото на Ричи — повтаря Леон. — Адвокат. Който. Иска. Да…
	— Да — прекъсвам го и се разсмивам.
	— Тифи — казва той, изведнъж напълно сериозен. — Не мога да ти благодаря достатъчно.
	— Недей, _шшт_ — започвам.
	— Наистина. Това е… Не мога да ти опиша колко много означава това за… за Ричи. И за мен.
	— Аз просто предадох писмото на Ричи.
	— Това е повече, отколкото който и да е друг е правил за брат ми по своя инициатива.
	Започвам да се притеснявам.
	— Ами предай на Ричи, че ми дължи едно писмо.
	— Ще пише. Трябва да вървя. Но… благодаря ти. Тифи. Толкова се радвам, че беше ти, а не наркодилърът или мъжът с таралежа.
	— Моля?
	— Не се тревожи — отвръща той бързо. — До после.


>>	Глава 32
>>	Леон

	Нова редица бележки (Тифи винаги използва няколко. Никога не й стига мястото):
C>
	Леон, може ли да попитам… Какъв им е случаят на съседите? Виждала съм само странния мъж от апартамент пет (мислиш ли, че знае за дупката в анцуга, между другото? Живее сам, може никой да не му е казал!). Мисля, че в апартамент едно са онези две възрастни дами, които висят на автобусната спирка на ъгъла и си четат кървави криминални романи по истински случаи. Ами апартаменти четири и две? хх
C$
C>
	Апартамент четири е на мил мъж на средна възраст със злополучен навик към цепките. Винаги съм предполагал, че апартамент две принадлежи на лисиците. х
C$
	Написано на гърба на работен ръкопис върху масичката за кафе:
C>
	А, да! Лисиците. Е, надявам се, че плащат наем. Забеляза ли, че лисица Фатима има три малки кутрета?
C$
	Отдолу:
C>
	Лисица Фатима?
	И като говорим за наем. Имам напомняне в телефона, което твърди, че са станали шест месеца, откакто си се нанесла. Технически край на периода за наем, мисля? Искаш ли да останеш?
C$
	И под него, добавено тази вечер, след сън:
C>
	В смисъл, надявам се да искаш да останеш. Вече не ми трябват толкова пари с продажбите на шалове и нов, невероятно чудесен безплатен адвокат. Но не съм сигурен как ще изглежда апартаментът без теб в него. Не бих могъл да оцелея без пуф, като начало, х
C$
	Под това Тифи е надраскала група лисици на диван със заглавие „Апартамент 2“. Всяка лисица е внимателно надписана.
C>
	Лисица Фатима! Тя е лисицата майка. Главната женска лисица, ако ти харесва повече.
	Лисица Флорентина. Дръзкият заместник-командир. Обичайното й местообитание е миризливото ъгълче до кофите за боклук.
	Лисица Флис. Капризна, млада и безразсъдна. Човек може да я открие да се опитва да нахлуе в сградата през някой прозорец.
	Лисица Фабио. Местната кучешка лисица. (Всъщност така се наричат мъжките лисици, но аз действително си представям, че той е донякъде и куче.)
	Новите бебета, на които още не съм дала имена. Искаш ли да ги кръстиш?
C$
	И отдолу:
C>
	Да, моля, пуфът и аз с радост бихме останали още известно време. Да речем, още шест месеца? хх
C$
C>
	Още шест месеца. Чудесно. Дадено, х
C$
	Нова бележка, до празен поднос от обяд:
C>
	Прощавай, КАКВО? Ногъл, Стенли и Арчибалд?
	Дори не започват с Ф!
C$
	Същата бележка, сега оставена до голям поднос овчарски пай:
C>
	Какво да кажа. На лисица Фабио му хареса Ногъл. Другите две бяха идея на Фатима.
	Също така, съжалявам, но без да искам, забелязах съдържанието на кошчето, когато го изхвърлях днес. Добре ли си? х
C$
	Овчарският пай е изчезнал до троха. Нова бележка:
C>
	Да, не се тревожи, всъщност съм доста добре. Прочистване от вещи, свързани с бившия, което трябваше да се случи отдавна и също така освободи много повече място под леглото за складиране на шалове. (В случай че се чудиш, вече не съм в отбор „Бивш“.) хх
C$
C>
	О, така ли? Трябва да призная, че и бездруго съм станал по-малко почитател на „Бивш“. Е, повече място за шалове определено е добре дошло. Вчера оплетох крак в един — лежеше на пода на спалнята и чакаше да докопа непредпазливите. х
C$
C>
	Упс, извинявай, извинявай, знам, че трябва да спра да оставям дрехи по пода на спалнята! Също така извинявай, ако това е твърде лично, но да не би да си си купил СЪВСЕМ нови боксерки? Изведнъж всички стари със забавни анимационни герои вече не се намират по сушилните, а апартаментът се превръща в олтар за отдаване на почит към господин Клайн, когато си переш дрехите.
	И докато сме на темата за бившите… Чувал ли си се с Кей? хх
C$
	Нова двойна бележка. Много рядко и на мен ми свършва мястото. Освен това мислих доста дълго какво да напиша в тази.
C>
	Видях я миналия уикенд на сватбата на един стар приятел. Беше странно. Приятно. Говорихме като приятели и чувството бе хубаво. Ричи излезе прав: връзката ни беше свършила много преди да свърши.
	Ами. Да, направих основно прочистване на дрехите. Осъзнах, че не съм си купувал нови дрехи от прибл. пет години. Също изведнъж осъзнах, че жена живее в този апартамент и вижда прането ми.
	Изглежда, и ти си пазарувала. Харесва ми роклята в синьо и бяло, закачена на вратата. Прилича на нещо, което някой от „Великолепната петорка“* би облякъл, преди да тръгне на приключения, х
	[* Поредица детски детективски романи на английската писателка Инид Блайтън. — Б.пр.]
C$
C>
	Благодаря. Имам чувството, че времето е идеално за приключенска рокля. Лято е, необвързана съм, лисиците се веселят по асфалта, гълъбите пеят по улуците… Животът. Е. Хубав, хх
C$


>>	Глава 33
>>	Тифи

	Седя на балкона и плача като малко дете, което си е изпуснало сладоледа. Силен, придружен със здраво заекване и отворена уста рев.
	Внезапните спомени вече ме връхлитат в съвсем случайни моменти, просто изскачат от нищото и направо ме съсипват. Този току-що беше изключително гаден: претоплях си някаква супа и след това БАМ, ето го и него — вечерта през февруари, в която Джъстин се появи, преди съобщението във фейсбук, и доведе Патриша. Гледаше ме с искрено отвращение и едва ми продума. После, след като Патриша излезе в коридора, ме целуна за довиждане по устните, с ръка на врата ми. Сякаш бях негова. За секунда, докато си спомнях това, почувствах с истински ужас, че все още съм.
	Та. Въпреки че, технически погледнато, съм много по-щастлива, тези спомени продължават да връхлитат и да ми развалят спокойствието. Очевидно е, че имам проблеми, с които трябва да се справя, и диверсионните ми тактики вече не вършат работа. Трябва да помисля за това.
	Времето за мислене означава, че ми трябват Мо и Гърти. Двамата пристигат заедно, около час след като им изпращам съобщение. Докато Гърти налива бяло вино в чашите, осъзнавам, че съм нервна. Не искам да говоря. Но след това, когато започвам, направо не мога да се спра и всичко излиза като една голяма разбъркана каша: спомените, старите случки от самото начало, всичко до цветята, които ми изпрати миналата седмица.
	След известно време замлъквам, изтощена. Изпивам остатъка от виното в чашата.
	— Нека не увъртаме — заявява Гърти, която буквално никога през живота си не е увъртала за нищичко. — Имаш откачен бивш приятел и той знае къде живееш.
	Пулсът ми започва да се ускорява; чувствам се, сякаш нещо е затворено в гърдите ми.
	Мо стрелва Гърти с онзи вид поглед, който обичайно само на Гърти й е позволено да използва спрямо хората.
	— Аз ще говоря — казва й, — а ти можеш да отговаряш за виното. Ясно?
	Гърти изглежда така, сякаш някой току-що я е зашлевил през лицето. Но след това, учудващо, тя извръща глава на другата страна и от мястото си мога да видя, че се усмихва.
	Странно.
	— Иска ми се да не бях казвала, че ще изляза на по питие с него през октомври — започвам, обърната към Мо и изслушващата му физиономия. — Защо _казах_ това?
	— Аз не съм убеден, че си го казала, а ти? Мисля, че той е избрал да приеме думите ти по този начин — обяснява Мо. — И не е нужно да се срещаш с него. Не му дължиш нищо.
	— Вие двамата спомняте ли си всичко това? — питам изведнъж. — Не си го въобразявам, нали?
	Мо замлъква за момент, но Гърти не чака и секунда.
	— Разбира се, че си спомняме. Аз помня всяка проклета минута. Той се държеше отвратително с теб. Казваше ти къде да бъдеш и как да стигнеш до там, а след това отиваше лично да те заведе, защото нямало да можеш да се оправиш сама. Изкарваше, че всяка разправия е по твоя вина, и не се отказваше, докато ти не се извинеше. Зарязваше те и после пак се събираше с теб без предупреждение. Казваше ти, че си с наднормено тегло и особнячка и че никой друг не би те пожелал, макар очевидно да си същинска богиня и той трябваше да се чувства късметлия, че е с теб. Беше ужасно. _Мразехме_ го. И ако ти не ми бе забранила да говоря за него, щях да ти повтарям това всеки проклет ден.
	— О! — изричам тихичко.
	— Така ли се чувстваше и ти? — пита Мо с тона на майстор с ограничени инструменти, който се опитва да поправи щети, нанесени от избухнала бомба.
	— Аз… спомням си, че бях наистина щастлива с него — отвръщам. — Както и разбирате, наистина нещастна.
	— Той не беше ужасен с теб през _цялото_ време — започва Гърти.
	— Нямаше да успее да те задържи, ако бе такъв — продължава Мо. — Джъстин го знаеше. Умен човек е, Тифи. Знаеше как да…
	— … те работи — завършва Гърти.
	Мо потръпва при избора й на думи.
	— Но аз мисля, че някога бяхме щастливи заедно.
	Не знам защо това ми се струва важно. Не ми допада мисълта всички да ме виждат в тази връзка и да си мислят, че съм била идиот, задето стоя с някой, който се отнася с мен по този начин.
	— Разбира се — потвърждава Мо и кима. — Особено в началото.
	— Да — повтарям аз. — В началото.
	Известно време пием виното си в мълчание. Чувствам се много особено. Сякаш трябва да плача и ми се иска да плача, но усещам очите си странно свити, което прави сълзите невъзможни.
	— Е. Благодаря. Нали разбирате, задето сте опитали. И съжалявам, че… ви накарах да спрете да говорите за него — довършвам, загледана в краката си.
	— Всичко е наред. Това поне значеше, че ще продължиш да излизаш с нас — обяснява Мо. — Трябваше сама да стигнеш до тези заключения, Тифи. Колкото и изкушаващо да беше да връхлетим и да те измъкнем от него, ти просто щеше да се върнеш обратно.
	Събирам смелост, за да погледна към Гърти. Тя задържа очи върху моите; изражението й е свирепо. Не мога да си представя колко трудно й е било да удържи на думата си и да не споменава Джъстин.
	Чудя се как, за бога, Мо е успял да я убеди да ме остави да се справя сама с това. Бил е прав обаче — просто щях да ги отблъсна, ако ми бяха казали да напусна Джъстин. От тази мисъл леко ми се гади.
	— Справяш се чудесно, Тиф — казва Мо и ми долива вино. — Просто се дръж за това, което в момента осъзнаваш. Може да бъде трудно да го помниш през цялото време, но е важно. Така че се постарай.

	* * *

	Някак нещата, изречени от Мо, сякаш стават истина.
	Толкова е трудно да го помня. Една седмица без внезапни спомени или случайни появявания на Джъстин и се поддавам. Разклащам се. Почти рухвам и решавам, че съм си измислила цялата история.
	Слава богу, Мо е на разположение, за да говорим. Обсъждаме случки, когато си ги спомням — караници с крясъци, недоловими заяждания и дори още по-недоловими начини, по които независимостта ми се е рушала. Не мога да повярвам колко недобра е била връзката ми с Джъстин, но дори по-лошо, не мога да повярвам, че не съм _забелязала_. Мисля, че ще ми отнеме известно време да осъзная този факт.
	Слава на бога за приятелите и съквартирантите. Леон няма представа, че това се случва, разбира се, но явно е разбрал, че имам нужда да се разсейвам по някакъв начин — готви по-често и ако известно време не сме говорили, той започва нова серия бележки. Преди аз правех това — имам чувството, че започването на разговори не е нещо, на което Леон е голям почитател по принцип.
	Откривам тази на хладилника, когато се прибирам от работа заедно с Рейчъл, която е дошла, за да й сготвя вечеря (твърди, че й дължа неопределен брой ястия, задето съм съсипала живота й, като съм пуснала в експлоатация книгата „Пробий си път с кроше“):
C>
	Издирването на Джони Уайт не върви добре. Напих се като прасе под масата с Джони Уайт Четвърти в много съмнителна кръчма до Ипсуич. Едва не преживях наново нашия паметен сблъсък в банята: успах се и закъснях много х
C$
	Рейчъл повдига вежди, докато чете бележката през рамото ми.
	— Паметен, а?
	— О, я млъквай. Знаеш какво има предвид.
	— Да, наистина — отвръща тя. — Има предвид: „Не спирам да си мисля за теб по бельо. Ти мислиш ли си за мен гол?“.
	Замервам я с една глава лук.
	— Бъди полезна с нещо и нарежи това — отсичам, но не мога да не се усмихна.


>	Септември

>>	Глава 34
>>	Леон

	Вече е септември. Лятото започва да захладнява. Никога не съм мислил, че е възможно времето да минава бързо, когато Ричи е в затвора, но той казва същото — дните му текат нормално, вместо да се влачат и бавят, и да го карат да усеща всяка минута.
	Всичко е заради Гърти. Срещал съм я само два-три пъти, но през няколко дни говорим по телефона; често и защитникът се включва в обаждането. Почти не съм говорил с предишния. Този сякаш непрестанно прави нещо. Удивително.
	Гърти е рязка отвъд точката на грубостта, но я харесвам — сякаш не притежава капацитета да те мотае с глупости (противно на Сал?). Често е в апартамента и се е присъединила към Тифи в писането на бележки. Слава богу, че е много лесно човек да ги различи. Тези две листчета са оставени едно до друго на бара:
C>
	Хей! Съжалявам да чуя за двудневния махмурлук — знам как се чувстваш и препоръчвам царевични пръчици. Обаче… НЯМА начин косата ти да е още по-къдрава в дни с махмурлук! Това просто не може да бъде вярно, защото махмурлукът няма добри страни. А въз основа на ограничените ми познания за външния ти вид се обзалагам, че колкото по-къдрава е косата ти, толкова по-готино изглеждаш, хх
C$
C>
	Леон, кажи на Ричи да ми се обади. Не ми е осигурил отговорите на списъка от десет страници със запитвания, които му изпратих миналата седмица. Моля те, напомни му, че аз съм изключително нетърпелив човек, на когото обичайно плащат добре, за да преглежда разни неща. Г
C$
	Когато се връщах от последното посещение на Ричи, се отбих да се видя с един Джони Уайт. Той живее в дом за възрастни хора северно от Лондон и само след няколко секунди вече бях убеден, че не е нашият човек. Жена и седем деца бяха голям знак (макар очевидно не решаващ), но после, след много труден разговор, открих, че е служил в армията само три седмици, преди да го изпратят у дома с гангренясал крак.
	Това завърши с дълъг разговор за гангрена. Чувствах се точно като на работа, само значително по-неловко.
	Следващата седмица господин Прайър не е добре. Осъзнавам, че съм учудващо натъжен. Господин Прайър е много възрастен човек — това е съвсем очаквано. Моята работа е да го накарам да се почувства удобно. Такава е от първия ден, в който го срещнах. Но винаги съм смятал, че ще открия любовта на живота му, преди да трябва да ни напусне, а никой от петимата Джони Уайтовци не е свършил работа досега. Остават още трима, но все пак.
	Бях наивен. Доста сигурен съм, че Кей каза така навремето.


	На бойлера:
C>
	Е, ако си стигнал дотук, вероятно си разбрал, че бойлерът е повреден. Но не се тревожи, Леон, имам чудесна новина за теб! Вече се обадих на водопроводчик и той ще дойде утре вечер, за да го поправи. Дотогава ще се наложи да се къпеш с ЛЕДЕНОСТУДЕНА ВОДА, но всъщност ако си дошъл да гледаш бойлера, вече може и да си свършил това, в който случай най-лошото е вече зад гърба ти. Предлагам да се свиеш в пуфа с чаша ябълков чай с подправки (да, купих нов плодов чай. Не, вече нямаме предостатъчно в шкафа) и прекрасното ни одеяло от Брикстън. Така направих аз и беше чудесно хх
C$
	Не съм сигурен какво изпитвам към идеята, че това е „нашето“ одеяло от Брикстън, като предполагам, че тя има предвид разноцветното парцаливо нещо, което винаги се налага да изхвърлям от леглото. Определено е едно от най-лошите неща в апартамента.
	Нагласям се върху пуфа с последната разновидност плодов чай и мисля за Тифи — тук, на това място, няколко часа преди мен. Мокра коса, голи рамене. Увита само в кърпа и това одеяло.
	Одеялото не е чак _толкова_ лошо. То е… с характер. Чудато. Може би започвам да свиквам с него.


>>	Глава 35
>>	Тифи

	Това е първият ми сеанс с Някой Различен От Мо.
	Самият Мо го предложи. Каза, че реално посещение при терапевт ще ми се отрази добре, както и да говоря с човек, който не ме познава. И тогава Рейчъл ми каза, че невероятно, но работните ни облаги включват до петнайсет терапевтични сеанса, за които плащат от „Бътърфингърс“. Нямам представа защо са склонни да предложат това, а не желаят да плащат нищо над минималната работна заплата — може би им е писнало от служители, които напускат заради стрес.
	Та ето ме тук. Много е странно. Някой Различен От Мо се казва Луси и носи огромен пуловер за крикет вместо рокля, което очевидно моментално ме кара да я харесам и да я попитам откъде си купува дрехите. Поговорихме малко за винтидж магазини в Южен Лондон, после Луси ми донесе вода и ето ни сега, в офиса й, седнали една срещу друга в две еднакви кресла. Изключително нервна съм, макар да нямам никаква представа защо.
	— Е, Тифи, какво те накара да пожелаеш да дойдеш при мен днес? — пита тя.
	Отварям уста, след което пак я затварям. Господи, има толкова много за обясняване. Откъде изобщо да започна?
	— Просто започни с това — обажда се Луси. Има уменията за четене на мисли на Мо очевидно. Сигурно ги обучават, когато ги акредитират. — Нещото, което те накара да поискаш да вдигнеш телефона и да си запишеш час.
	— Искам да поправя онова, каквото и да е то, което ми причини бившето ми гадже — изстрелвам, след това млъквам стреснато.
	Как успях да кажа това на напълно непозната пет минути след като се запознах с нея? Ама че неловко.
	Но Луси дори не мигва.
	— Разбира се — отвръща. — Би ли искала да ми поразкажеш още малко?

	* * *

	— Изцерена ли си? — пита ме Рейчъл и пльосва чаша с кафе на бюрото ми.
	Ах, кафе, еликсирът на преработените. Напоследък то е изместило чая от челното място на любимите ми напитки — знак за това колко малко спя. Изпращам на Рейчъл въздушна целувка, докато се отправя към монитора си. Както обикновено, продължаваме разговора си по месинджър.
C>
	Тифани [09:07]: Беше много странно. Буквално й разказах най-срамните моменти за себе си в първите десет минути след запознанството ни.
	Рейчъл [09:08]: Разказа ли й за онзи път, когато си повърна в косата в нощния автобус?
	Тифани [09:10]: Ами всъщност не повдигнахме темата.
	Рейчъл [09:11]: А за онзи път, когато счупи пениса на оня тип в университета?
	Тифани [09:12]: И това не беше повдигнато.
	Рейчъл [09:12]: И той така каза.
	Тифани [09:13]: Тази шега наистина ли работи?
	Рейчъл [09:15]: Е, както и да е, сега съм спокойна, че аз знам повече от срамните ти тайни, отколкото тази нова натрапница в чувствата ти. Добре. Продължавай.
	Тифани [09:18]: Тя всъщност не говореше особено много. Дори по-малко от Мо. Мислех, че ще ми каже какво не ми е наред. Но вместо това някак разбрах някои неща сама… което никога нямаше да направя, ако тя не седеше там. Толкова е странно.
	Рейчъл [09:18]: Какви неща?
	Тифани [09:19]: Например… че Джъстин беше жесток понякога. И контролиращ. И други лоши неща.
	Рейчъл [09:22]: Мога ли само да кажа, че официално си променям мнението за него. Гърти е права. Той е една голяма отрепка.
	Тифани [09:23]: Осъзнаваш ли, че току-що написа „Гърти е права“?
	Рейчъл [09:23]: Забранявам ти да й го кажеш.
	Тифани [09:23]: Вече изпратих скрийншота.
	Рейчъл [09:24]: Кучка. Добре, значи, ще отидеш пак?
	Тифани [09:24]: Три посещения тази седмица.
	Рейчъл [09:24]: Брей.
	Тифани [09:25]: Опасявам се, че понеже първият спомен ме връхлетя, когато онзи тип Кен ме целуна…
	Рейчъл [09:26]: Да?
	Тифани [09:26]: Ами ако вече това ще се случва? Ами ако Джъстин ме е, да речем, препрограмирал и НИКОГА ПОВЕЧЕ НЯМА ДА МОГА ДА ЦЕЛУНА МЪЖ!?
	Рейчъл [09:29]: Леле, това е страшно ужасяващо, мамка му.
	Тифани [09:30]: Благодаря, Рейчъл.
	Рейчъл [09:31]: Трябва да поговориш с някого за това.
	Тифани [09:33] (гневен емотикон): Благодаря ти, Рейчъл.
	Рейчъл [09:34]: О, хайде стига. Знам, че това те разсмя. В смисъл че току-що буквално те видях да се смееш и след това се опита да го изиграеш, все едно кашляш, когато осъзна, че шефът на Редакторския отдел тъкмо минава покрай теб.
	Тифани [09:36]: Сработи ли, как мислиш?
C$
	— Тифи? Имаш ли минутка? — виква шефът на отдела.
	Мамка му. „Имаш ли минутка?“ винаги е лошо. Ако беше спешно, но не проблемно, просто щеше да извика въпроса през стаята или да ми изпрати имейл с една от онези пасивно — агресивни червени удивителни. А „имаш ли минутка“ означава, че е нещо поверително и че почти със сигурност е по-лошо от това просто да се кикотя на бюрото си, защото си пиша за целуване с Рейчъл.
	Какво е направила Катрин? Да не е качила снимка на вагината си в туитър, както заплашва да стори буквално всеки път, когато я помоля да се съгласи на още някое интервю, за което настоява Мартин?
	Или е някоя от много многото книги, които напълно съм пренебрегнала покрай лудостта с „Проправи си път с кроше“? Вече дори не мога да си спомня заглавията им. Променях дати на издаване, сякаш играя на Бананаграми*, и определено не съм обсъждала промените с шефа на отдела. Това ще бъде, нали? Пренебрегвала съм нечия книга толкова дълго, че всъщност е влязла в печатницата без никакви думи по страниците?
	[* Детска игра с подреждане на плочки с букви в думи във вертикални и хоризонтални редове. — Б.пр.]
	— Разбира се — отвръщам, докато се отблъсквам от бюрото по, както се надявам, пъргав и професионален начин.
	Вървя след него и влизам в офиса му. Той затваря вратата след мен.
	— Тифи — започва, като се подпира на края на бюрото си. — Знам, че последните няколко месеца бяха натоварени за теб.
	Преглъщам.
	— О, всичко е наред — казвам. — Благодаря обаче!
	В този момент той ме поглежда леко особено, което е напълно разбираемо.
	— Справи се фантастично с книгата на Катрин — продължава. — Това беше истинско звездно публикуване. Ти забеляза тази тенденция… не, ти я оформи. Действително превъзходна работа.
	Примигвам, изумена. Нито съм забелязала тази тенденция, нито съм я оформяла — подготвям за публикуване книги за кроше още откакто започнах работа в „Бътърфингърс“.
	— Благодаря! — повтарям, като се чувствам леко виновна.
	— Толкова сме впечатлени от работата ти напоследък, Тифи, че бихме искали да те повишим в редактор — обявява той.
	Отнема ми цели няколко секунди, докато осъзная какво е казал, и когато това най-сетне става, издавам един доста особен задавен звук.
	— Добре ли си? — пита шефът ми намръщено.
	Прочиствам си гърлото.
	— Чудесно! Благодаря! — изписквам. — Искам да кажа, просто не очаквах…
	… някога да бъда повишена. Буквално никога. Изцяло бях изоставила всяка надежда.
	— Напълно заслужено е — продължава той и се усмихва доброжелателно.
	Успявам да се усмихна в отговор. Изобщо не знам какво да правя. Това, което искам да направя, е да попитам колко повече пари ще получавам, но няма достоен начин човек да зададе подобен въпрос.
	— Много ви благодаря! — възкликвам вместо това, след което се чувствам жалка, защото, нека бъдем честни, трябваше да ме повишат преди две години, а е недостойно да раболепнича. Изправям се в цял ръст и му се усмихвам по-решително. — По-добре да се връщам на работа — заключавам.
	Началниците винаги обичат да чуват подобни неща.
	— Разбира се — кимва шефът. — От отдел „Човешки ресурси“ ще изпратят подробностите за повишението на заплатата и така нататък.
	Харесва ми звученето на това „и така нататък“.
C>
	Поздравления за повишението! По-добре късно, отколкото никога? Направих ти „Строганов“ с гъби, за да отпразнуваш. х
C$
	Усмихвам се. Бележката е залепена на хладилника, който вече е покрит с един слой листчета. Любимото ми в момента е една драсканица на Леон, изобразяваща мъжа от пети апартамент върху огромна купчина банани. (Все още не знаем защо държи толкова много сандъци от банани на паркомястото си.)
	Облягам чело на хладилника за миг, след това прокарвам пръсти по слоевете късчета хартия и лепящи листчета. Пълни са с безброй неща. Шеги, тайни, истории, бавното развитие на двама души, чийто живот се е променял паралелно — или, не знам, в синхрон. Различни моменти, същото място.
	Пресягам се за химикалка.
C>
	Благодаря ти. Доста танцувах из апартамента, за да отпразнувам, да знаеш. От рода на доста непохватни опити за лунната походка. Някак не мога да си представя това като нещо, в което ти някога би участвал…
	Може ли да попитам какво ще правиш този уикенд? Предполагам, че пак ще отседнеш при майка си? Просто се чудех дали може би не би искал да излезем на по питие или нещо подобно, за да отпразнуваме заедно, хх
C$
	Очакването на отговора ме кара да искам за първи път двамата с Леон да си комуникирахме през уатсап като нормални хора. Бих убила за двойна синя отметка в момента. После, след като се прибирам у дома, намирам следната бележка, внимателно залепена под моята:
C>
	Пристрастен съм към придвижването от време на време между кухнята и трапезарията с лунна походка.
	Не мога да дойда за по питие, за съжаление, защото издирвам Джони Уайтовци. Сегашният е в Бирмингам.
C$
	След това, отдолу, с друг цвят химикалка:
C>
	Може би е нелепа идея, но ако искаш да се разходиш до крайбрежието, и ти би могла да дойдеш?
C$
	Стоя в кухнята срещу хладилника и направо сияя.
C>
	Ще дойда с удоволствие! Обожавам крайбрежието! Оправдава носенето на шапка, като за начало, или чадър, две прекрасни неща, които НЯМАМ възможността да правя достатъчно. Къде искаш да се срещнем? хх
C$
	Отговорът отнема два дни. Чудя се дали Леон не е загубил смелост, но тогава, накрая, виждам изписано набързо със синьо мастило:
C>
	Гара „Виктория“ в десет и половина в събота. Имаме среща! x
C$


>>	Глава 36
>>	Леон

	_Имаме среща? Имаме среща?!_
	Какво ми стана? Трябваше да напиша „ще се видим там“. Вместо това използвах „имаме среща“. Каквато не е. Вероятно. Освен това не съм човек, който казва подобни неща дори когато е среща.
	Разтривам очи и се суетя на място. Под таблото за заминаващи на гара „Виктория“ в Лондон съм, заедно с още стотина души, но докато всички те гледат таблата, аз държа под око изхода от метрото. Чудя се дали Тифи ще ме познае, когато съм облечен. По този въпрос: ужасно горещ ден е за септември. Не трябваше да обличам дънки.
	Проверявам дали картата с указания от гара Брайтън е качена на телефона ми. Проверявам часовника. Проверявам перона. Суетя се още малко.
	Когато тя най-после се появява, няма никаква опасност да я пропусна. Носи канарено жълто сако и тесен панталон; оранжево-червената й коса е разстлана по раменете й и подскача, докато върви. Също така е по-висока от повечето други хора покрай нея и носи жълти сандали с токче, които добавят още няколко сантиметра в нейна полза пред останалата част от населението.
	Изглежда, сякаш е в пълно неведение за това колко погледи улавя, докато върви, което прави целия ефект още по-привлекателен.
	Усмихвам се и махам, когато ме забелязва. Продължавам да стоя неловко с усмивка, докато се приближава, и тогава, в този изключително късен момент, ме връхлита въпросът дали трябва да се прегърнем за поздрав. Можех да прекарам последните десет минути от чакане в чудене за това. А аз го оставих, докато Тифи е точно пред мен, очи в очи, страните й са зачервени от задушната жега, която виси във въздуха на гарата.
	Тя се отдръпва назад; твърде късно е за прегръдка.
	Тифи: Хей.
	Аз: Здравей.
	И след това, двамата едновременно:
	Тифи: Съжалявам, че закъснях…
	Аз: Не съм виждал тези жълти обувки преди…
	Тифи: Извинявай, ти давай пръв.
	Аз: Не се притеснявай, изобщо не си закъсняла.
	Слава богу, че заговорихме заедно. Защо бих привличал внимание към факта, че съм запознат с повечето й обувки? Звучи изключително зловещо.
	Вървим по перона един до друг. Не спирам да я поглеждам; не мога да превъзмогна колко е висока поради някаква причина. Не си я представях висока.
	Тифи поглежда настрани към мен, улавя погледа ми и се усмихва.
	Тифи: Не е ли това, което очакваше?
	Аз: Моля?
	Тифи: Аз. Такава ли съм, каквато очакваше?
	Аз: О, аз…
	Тифи повдига вежда.
	Тифи: В смисъл, преди да се срещнем миналия месец.
	Аз: Ами не съм очаквал да си толкова…
	Тифи: Едра?
	Аз: Щях да кажа гола. Но също така висока, да.
	Тифи се засмива.
	Тифи: Аз не бях толкова гола, колкото беше ти.
	Аз, потръпвайки: Не ми напомняй. Толкова съжалявам за…
	Ъъгххх. Как да завърша това изречение? Може и да си въобразявам, но страните й сега изглеждат малко по-розови.
	Тифи: Сериозно, вината беше моя. Ти просто невинно се къпеше.
	Аз: Не е твоя. Всеки се успива.
	Тифи: Особено когато е изпил почти цяла бутилка джин.
	Вече сме във влака, така че разговорът спира, докато вървим по пътеката. Тя ни избира място с маса; на секундата решавам, че е по-малко неловко да седим един срещу друг, отколкото един до друг, но докато се плъзгам на мястото, осъзнавам грешката си. Този начин е много зрително-контактен.
	Тя сваля сакото си; отдолу носи блуза, покрита с огромни зелени цветя. Ръцете й са голи, а блузата се спуска в ниско V на гърдите й. Тийнейджърът в мен се опитва да завладее контрола върху погледа ми и се улавям точно навреме.
	Аз: Е… цяла бутилка джин?
	Тифи: О, да. Бях на една премиера на книга, след което Джъстин се появи и… както и да е, в резултат участваше много джин.
	Намръщвам се.
	Аз: Бившият? Това е… странно?
	Тифи разтърсва коса и добива леко нервен вид.
	Тифи: Първоначално и аз си го помислих и се зачудих дали не ме е издирил, или нещо такова, но ако искаше да ме види, можеше просто да дойде в работата ми… или очевидно в апартамента ми, съдейки по купищата цветя. Явно просто съм параноичка.
	Аз: Той ли така каза? Че си параноичка?
	Тифи, след пауза: Не, никога не е казвал точно това.
	Аз, след като схванах: Чакай. Не си ли му казала къде живееш?
	Тифи: Не, не съм сигурна как ме е открил. Вероятно фейсбук или нещо такова.
	Тя превърта очи, сякаш случилото се е леко неудобство, но аз още се мръщя. Това не звучи логично. Имам гадното подозрение, че познавам подобни мъже от живота на майка ми. Мъже, които ти казват, че си луд, задето подозираш поведението им, които знаят къде живееш, без да го очакваш.
	Аз: Дълго ли бяхте заедно?
	Тифи: Две години. Всичко обаче беше страшно емоционално. Много раздели, викане, плач и така нататък.
	Изглежда леко изненадана от себе си, отваря уста, сякаш за да поправи казаното, след това решава да не го прави.
	Тифи: Да. Две години общо.
	Аз: А приятелите ти не го харесват?
	Тифи: Всъщност никога не са го харесвали. Дори и в началото. Гърти каза, че е усетила „нещо лошо“ още като го видяла отдалече.
	Харесвам Гърти все повече и повече.
	Тифи: Както и да е, той се появи и се опита да ме заведе някъде да пийнем и съответно да обясни всичко.
	Аз: Ти каза „не“?
	Тя кимва.
	Тифи: Казах, че трябва да изчака известно време, преди да ме покани на питие. Поне два месеца.
	Заглежда се през прозореца, очите й се присвиват, докато наблюдава как Лондон се плъзга покрай нас.
	Тифи, тихо: Просто имах чувството, че не мога да кажа „не“. Джъстин има такъв ефект. Кара те да искаш това, което иска той. Много е… не знам. Веднага завладява вниманието, разбираш ли? Много е убедителен.
	Опитвам се да игнорирам предупредителните сирени в ума си. Изобщо не ми харесва тази ситуация. Не съм добил такова усещане за положението от бележките… но може би самата Тифи не е имала такова усещане доскоро. Може да отнеме време на един човек да забележи и осмисли емоционален тормоз.
	Тифи: Както и да е! Извинявай. Божичко. Неловко е.
	Усмихва се.
	Тифи: Това е много сериозен разговор за водене с човек, с когото току-що си се запознал.
	Аз: Ние не сме се запознали току-що.
	Тифи: Вярно е. Имаше го и онзи паметен сблъсък в банята.
	Още едно повдигане на вежда.
	Аз: Имах предвид чувството, че се познаваме от години.
	Тифи се усмихва на това.
	Тифи: Така е, нали? Предполагам, затова е толкова лесно да говорим.
	Да. Вярно е. Лесно е да разговаряме, което е дори по-изненадващо за мен, отколкото за нея, вероятно защото на този свят има около трима души, с които ми е лесно да говоря.


>>	Глава 37
>>	Тифи

	Не разбирам какво ме подтикна да бърборя за Джъстин по този начин. Не съм споменавала нищо за терапевтичните сеанси или за спомените в бележките си до Леон — тези лепящи листчета ме карат да се чувствам добре и ме сгряват, няма да ги съсипвам с разни тъпотии за Джъстин, — но изведнъж сега, когато съм лице в лице с Леон, ми се струва естествено да разговарям с него за нещата, които изпълват мислите ми. Той просто има едно от онези неосъждащи лица, които те карат да искаш, ами… да споделяш.
	Потъваме в мълчание, докато влакът ускорява през откритата местност. Имам усещането, че Леон харесва мълчанието; чувството не е толкова неловко, колкото очаквах да бъде, а по-скоро сякаш това е нормалното му състояние. Странно е, защото, когато говори, наистина участва в разговора, макар и по един тих, напрегнат начин.
	Сега гледа през прозореца, присвил очи заради слънчевата светлина, така че се възползвам от възможността да го погледна. Малко е развлечен, облечен е с износена сива тениска и колие от кожена връв около врата с вид на нещо, което много рядко сваля. Чудя се какво ли означава за него. Леон ми прави впечатление на човек, който би носил аксесоари единствено поради сантиментални причини.
	Той вижда, че го гледам, и среща погледа ми. Стомахът ми се преобръща. Изведнъж усещам мълчанието по различен начин.
	— Как е господин Прайър? — изстрелвам.
	Леон изглежда стреснат.
	— Господин Прайър?
	— Да. Моят животоспасяващ плетач. За последно говорих с него в хосписа. — Усмихвам се предпазливо. — Когато ти беше зает да ме избягваш.
	— А. — Той разтрива врата си, забил поглед надолу, след което ми отвръща с крива усмивка. Толкова е кратка, че едва не я пропускам. — Не беше от най-добрите ми моменти.
	— Ммм. — Правя престорено строга физиономия. — Плаша ли те, това ли е причината?
	— Малко.
	— Малко! Защо?
	Той преглъща, адамовата му ябълка подскача, и приглажда коса назад от лицето си. Мисля, че се суети от нерви. Страхотно сладурско е.
	— Ти си много… — махва с ръка.
	— Шумна? Безочлива? Огромна?
	Леон трепва.
	— Не — отвръща твърдо. — Не, не е това.
	Чакам.
	— Виж — започва, — някога очаквала ли си да прочетеш книга с такова нетърпение, че всъщност да не можеш да я започнеш?
	— О, разбира се. През цялото време. Ако имах и грам самовъздържание, никога нямаше да мога да прочета последната книга за Хари Потър. Очакването беше болезнено. Нали знаеш, ами ако не е толкова хубава, колкото предишните? Ами ако не е онова, на което съм се надявала?
	— Е, именно. — Той махва с ръка към мен. — Мисля, че беше нещо… такова.
	— Но с мен?
	— Да. С теб.
	Поглеждам към ръцете си в скута ми и много усилено се опитвам да не се усмихна.
	— А за господин Прайър… — Леон вече говори на прозореца. — Съжалявам. Не мога да обсъждам пациенти.
	— О, разбира се. Ами надявам се да открием неговия Джони Уайт. Господин Прайър е _чудесен_. Заслужава щастлив край.
	Докато продължаваме да приказваме, като преминаваме от един на друг удобен разговор, хвърлям още няколко дискретни погледа към Леон през масата. В един момент очите ни се срещат в стъклото на прозореца и двамата бързо извръщаме поглед, сякаш сме видели нещо, което не бива.
	Тъкмо изпитвам чувството, че всякакво неудобство се е изпарило, когато пристигаме в Брайтън, но тогава той се изправя, за да вземе сака си от багажното над главата му, и изведнъж стои прав, а тениската му се е вдигнала нагоре, за да разкрие тъмната лента на боксерките му „Келвин Клайн“ над дънките, и аз отново не знам къде да се дяна. Опитвам се да изглеждам много заинтригувана от масата.
	Когато пристигаме, в Брайтън грее слабо септемврийско слънце; все още не е съвсем есен. От площадката пред гарата мога да видя прострели се пред нас улици с бели градски къщи, изпъстрени с онези кръчми и кафенета, за които всички в Лондон биха надплащали, за да ги имат на ъгъла на улицата си.
	Леон е уредил срещата с господин Уайт на кея. Когато стигаме крайморската част на града, аз издавам неволен развълнуван писък. Кеят се проточва в сиво-синьото море, сякаш това е картина на някой от онези стари морски курорти, в които са се разхождали хората от викторианската епоха с онези нелепи бански с дължина до коленете. Идеално е. Бъркам в чантата си, изваждам голямата си широкопола шапка за слънце от петдесетте години и я слагам на главата си.
	Леон ме наблюдава развеселено.
	— Ама че шапка — казва.
	— Ама че ден — парирам аз, като разпервам ръце настрани. — Никоя друга шапка не би била достойна.
	Той се усмихва.
	— Към кея?
	Шапката ми се полюлява заедно с кимването ми.
	— Към кея!


>>	Глава 38
>>	Леон

	Забелязваме Джони Уайт без никаква трудност. Много възрастен мъж, седнал в края на кея. Буквално, точно в края, седнал е на парапета, а краката му висят — изненадан съм, че никой не го е накарал да се премести. Изглежда доста опасно.
	Тифи, от друга страна, не е притеснена. Тя подскача, а шапката й се подмята.
	Тифи: Виж! Мой собствен Джони Уайт! Обзалагам се, че е истинският. Просто съм сигурна.
	Аз: Невъзможно. Не може да спечелиш от първи път.
	Но трябва да призная, човекът от Брайтън изглежда по-подходящ от пушача на трева от централните графства.
	Тифи е там, преди още да съм имал време да си събера мислите или да преценя най-безопасния начин да го приближим; тя се покатерва на перилата при него.
	Тифи към Дж. У. Шести: Здравейте, вие ли сте господин Уайт?
	Старецът се обръща. Грейва в усмивка.
	Дж. У. Шести: Наистина съм. Ти ли си Леон?
	Аз: Аз съм Леон. Приятно ми е да се запознаем, господине.
	Усмивката на Дж. У. Шести се разширява.
	Дж. У. Шести: Удоволствието е изцяло мое! Ще дойдеш ли тук? Това е любимото ми място.
	Аз: А… безопасно ли е?
	Тифи вече е провесила крака.
	Аз: Хората не се ли тревожат? Да не скочите или да не паднете?
	Дж. У. Шести: О, всички тук ме познават.
	Той махва весело по посока на мъжа, който работи на количка със захарен памук, и в отговор получава също толкова весело вдигнат среден пръст. Дж. У. Шести се изкикотва.
	Дж. У. Шести: Е, какъв е този семеен проект? Да не би да си отдавна изгубеният ми внук, млади момко?
	Аз: Малко вероятно. Макар и не невъзможно.
	Тифи ме поглежда любопитно. Не ми се струва подходящ момент да я запознавам с всички дупки в родословното си дърво. Размърдвам се, прекалено топло е; жегата е по-силна тук, където слънцето се отразява във водата, и усещам как по челото ми е избила пот.
	Тифи: Тук сме заради един приятел. Един… господин Прайър?
	Една чайка изкрещява зад нас и Джони Уайт Шести се стряска леко.
	Дж. У. Шести: Боя се, че ще трябва да ми дадете още малко информация.
	Аз: Робърт Прайър. Мисля, че сте служили в един полк по време на…
	Усмивката на Дж. У. Шести се изпарява. Вдига ръка, за да ме прекъсне.
	Дж. У. Шести: Ако не възразявате, бих предпочел да спрете дотук. Това не е… любимата ми тема на разговор.
	Тифи, внимателно: Хей, господин Уайт, можем ли да отидем някъде да се охладим? Нямам правилната кожа за подобно слънце.
	Тя протяга ръце, за да му покаже. Усмивката му бавно се връща.
	Дж. У. Шести: Английска роза! И толкова красива.
	Обръща се към мен: Късметлия си да откриеш подобна жена. Вече не ги правят такива.
	Аз: О, тя не е…
	Тифи: Аз не съм…
	Аз: Ние всъщност сме само…
	Тифи: Съквартиранти.
	Дж. У. Шести: О!
	Мести поглед от единия към другия. Не изглежда убеден.
	Дж. У. Шести: Както и да е. Най-добрият начин да се охладиш наоколо е да поплуваш.
	Той махва с ръка към плажа.
	Аз: Не си нося бански.
	Но в същия момент Тифи казва:
	Тифи: Ще го направя, ако и вие го направите, господин Уайт!
	Зяпвам я. Тифи е пълна с изненади. Доста дезориентиращо е. Не съм сигурен, че тази идея ми допада.
	Дж. У. Шести, от друга страна, изглежда очарован от предложението й. Тя вече му помага да се върне обратно през перилата. Аз бързам да й помогна, тъй като това е един много възрастен човек, много близо до внезапно падане.
	Докато вървим по кея покрай атракции и игри, имам достатъчно време да измисля оправдание.
	Аз: Някой от нас по-добре да остане да пази вещите.
	Дж. У. Шести: Не се тревожи за това. Ще ги оставим на Радли.
	Радли се оказва един мъж с разноцветен тюрбан, който ръководи детски старомоден куклен театър. Тифи ме стрелва с доволен поглед, докато се представяме и оставяме чантите си. „Не е ли прекрасно?“, изрича безгласно. Не мога да не се усмихна. Този Джони Уайт бързо се превръща в мой любимец, трябва да призная.
	Следвам Тифи и Джони, докато си проправят път край плажуващи и шезлонги към брега. Спирам за момент да изритам обувките си, камъчетата са хладни под краката ми. Косата на Тифи е огненочервена. Джони Уайт се бори да свали блузата си, докато върви.
	А сега… ъъгххх. Тифи прави същото.


>>	Глава 39
>>	Тифи

	Не съм се чувствала така от твърде отдавна. Всъщност ако ме бяхте попитали преди няколко месеца, щях да ви кажа, че мога да се чувствам така само с Джъстин. Тази тръпка да правиш нещо толкова спонтанно — пълната _осъзнатост_ на това да се отклониш от плана и да спреш всички частички в мозъка, които ти казват, че това не е разумна идея… Господи, как ми липсваше. Смея се, препъвам се, косата е в лицето ми, измъквам се от дънките си и залягам, когато господин Уайт мята шортите си по посока на импровизираната ни купчина дрехи.
	Леон е зад нас; хвърлям поглед и виждам, че той също се усмихва, което ми е достатъчно. Господин Уайт вече е само по гащета.
	— Готов? — виквам му.
	Тук подухва; косата се вее покрай страните ми, а вятърът гъделичка голата кожа на корема ми.
	Господин Уайт няма нужда да му се повтаря. Вече влиза в морето — може да се движи _много_ бързо за човек, който сигурно е на поне деветдесет. Поглеждам обратно към Леон, който все още е облечен и ме гледа по един неразгадаемо замаян начин.
	— Хайде! — изкрещявам, като тичам заднешком към водата.
	Чувствам се вятърничаво, почти пияна.
	— Това е нелепо! — виква той в отговор.
	Разпервам ръце встрани.
	— Какво те спира?
	Може би само си въобразявам, а и той е доста далече, за да съм сигурна, но ми се струва, че погледът му не прекарва цялото си време върху лицето ми. Потискам една усмивка.
	— Хайде! — крещи Джони Уайт от морето, където вече плува бруст. — Прекрасно е!
	— Нямам бански! — отвръща Леон, докато се колебае в плиткото.
	— Каква е разликата? — крясвам аз и посочвам към бельото си, което — изчистено и черно, този път без дантела — е доста неразличимо от банските костюми на другите хора наоколо. Вече съм влязла до бедрата и прехапвам устни заради студената вода.
	— Може би никаква, ако си жена, но е малко по-различно, ако…
	Леон предполагаемо довършва това изречение, но аз не чувам останалото. Изведнъж съм под водата и всичко, за което мога да мисля, е ужасната болка в глезена ми.
	Изпищявам и поглъщам морска вода, която е толкова солена, че изгаря гърлото ми; махам с ръце и за секунда здравият ми крак докосва земята, но след това другият също се опитва да намери опора и болката отново ме кара да падна. Извивам се и се въртя; всичко е само проблясъци на вода и небе. Сигурно съм си изкълчила глезена, отбелязва някаква далечна частичка на мозъка ми. „Не се паникьосвай“, пробва да ми каже тя, но вече е твърде късно, кашлям вода, а очите и гърлото ми парят, не мога да се обърна, не мога да намеря почва под краката си, глезенът ми гори от болка всеки път, когато го помръдна, докато се старая да плувам…
	Някой се опитва да ме хване. Мога да усетя силни ръце, които се мъчат здраво да хванат тялото ми; нещо се удря в глезена ми и понечвам да извикам, но гърлото ми сякаш е затворено. Това е Леон, който ме изважда от водата, придърпва ме близо; пресягам се към него и той се препъва, като едва не пада с мен, но продължава да рита, докато не започва да плува, ръцете му са здраво увити около кръста ми и ме влачи по-близо до брега, докато не открива земя под краката си.
	Така ми се вие свят, че всичко се плъзга напред-назад. Не мога да дишам. Сграбчвам подгизналата му тениска, докато се давя и кашлям, и той ме полага върху камъчетата на плажа. Ужасно съм изморена — от онзи вид умора, като след цяла нощ будуване, когато си болен и едва държиш очите си отворени.
	— Тифи — казва Леон.
	Не мога да спра да кашлям. В гърлото ми има толкова вода — повръщам я на големи струи по мокрия чакъл, зрението ми все още е мъгляво, а главата ми така тежи, че едва я държа вдигната. Далечен, почти забравен, глезенът ми пулсира.
	Задъхвам се. Не е възможно в мен да е останала още вода. Леон е пригладил косата ми назад от лицето и нежно притиска пръсти към кожата на врата ми, сякаш проверява за нещо, а сега ме увива в сакото ми и разтрива ръцете ми с плата; кожата ме боли от това и се опитвам да се изтърколя от него, но той ме държи здраво.
	— Добре си — заявява. Над мен, лицето му се носи напред-назад. — Мисля, че си си изкълчила глезена, Тифи, и си погълнала доста вода, но ще се оправиш. Опитай се да дишаш по-бавно, ако можеш.
	Старая се. Зад него се появява притесненото лице на Джони Уайт Шести. Той се бори да си облече блузата, вече си е обул панталона.
	— Има ли топло място наблизо, където можем да я заведем? — пита го Леон.
	— Хотел „Заешка хралупа“, ей там е — обяснява господин Уайт. Повръщам отново и отпускам чело на камъчетата. — Познавам управителката. Ще ни даде стая, няма проблем.
	— Чудесно. — Леон звучи напълно спокойно. — Ще те вдигна, Тифи. Може ли?
	Бавно, с пулсираща глава, кимвам. Леон ме вдига и ме носи в двете си ръце. Дишането ми се успокоява и оставям главата си да се отпусне върху гърдите му. Плажът се замъглява покрай мен; лицата на хората са обърнати към нас, шокирани розови и кафяви петна сред разноцветния фон на кърпи и чадъри. Затварям очи — като ги държа отворени, ми става по-зле.
	Леон изругава под нос.
	— Къде са стълбите?
	— Насам — обажда се Джони Уайт, някъде вляво.
	Чувам писъка на спирачки и шума на движението, докато прекосяваме улицата. Леон диша учестено, гръдният му кош се надига и спуска до бузата ми. За разлика от него, моето дишане се подобрява — онази свитост в гърлото и странната тежест в дробовете ми вече леко са се отдръпнали.
	— Бабс! Бабс! — крещи Джони Уайт Шести.
	Вътре сме и внезапната топлина ме кара да осъзная колко силно треперя.
	— Благодаря — казва Леон. Около мен е настанала суматоха. За момент се чувствам засрамена и се опитвам да се отскубна от ръцете му, за да вървя сама, но след това главата ми увисва и пак се хващам за тениската му, докато той се препъва. — Спокойно — обръща се към мен.
	Извиквам от болка. Ударил е глезена ми в парапета. Леон изругава и ме придърпва по-близо, така че главата ми пак да се отпусне на гърдите му.
	— Извинявай, извинявай — повтаря, докато се качва с мъка по стълбите.
	Мога да видя бледорозови стени, покрити с картини в натруфени рамки, целите позлата и заврънкулки, след това врата, а после Леон ме полага в някакво приказно меко легло. Непознати лица се появяват и изчезват пред погледа ми. Има жена, облечена в екип на спасител; замаяно се чудя дали е била тук през цялото време.
	Леон издърпва възглавниците зад мен, като поддържа тежестта ми с една ръка.
	— Можеш ли да седиш изправена? — пита ме тихо.
	— Аз…
	Опитвам се да говоря и започвам да кашлям, като се завъртам на една страна.
	— Внимателно. — Той отмята подгизналата ми коса зад раменете ми. — Тук има ли допълнителни одеяла?
	Някой ме покрива с дебели боцкащи одеяла. Леон все още ме подръпва и се опитва да ме накара да седна.
	— Ще ми е по-спокойно, ако си изправена — обяснява ми. Лицето му е близо до моето; мога да видя набола брада по бузите му. Гледа ме право в очите. Неговите са в меко тъмнокафяво, което ме кара да мисля за шоколад „Линд“. — Можеш ли да направиш това за мен?
	Надигам се още по възглавниците и се хващам безрезултатно за одеялата с ледени пръсти.
	— Какво ще кажеш за един чай, да те загрее? — пита ме, като вече се оглежда за човек, който да донесе напитката.
	Един от непознатите се измъква през вратата. Вече няма и следа от Джони Уайт — надявам се, че е отишъл да си вземе топли дрехи, — но тук все още продължава да има около милион души. Изкашлям се отново и извръщам лице от всички тези зяпнали ме физиономии.
	— Да я оставим малко на мира. Може ли всички да излязат, моля? Да, не се тревожете — говори Леон, станал, за да изтика хората от стаята. — Просто ме оставете да я прегледам на спокойствие.
	Много хора поръчват какво да направим, ако имаме нужда от нещо. Изнизват се един по един.
	— Толкова съжалявам — казвам, когато вратата се затваря след последния човек.
	Закашлям се; все още ми е трудно да говоря.
	— Не искам да слушам глупости — отсича Леон. — Как се чувстваш сега?
	— Студено ми е и малко ме боли.
	— Не видях как падна. Помниш ли дали си удари главата на камък или нещо подобно?
	Той изритва обувките си и сяда с кръстосани крака в края на леглото. Забелязвам най-сетне, че и той самият е вир-вода и също трепери.
	— Мамка му, подгизнал си!
	— Само ме увери, че не ти изтича мозъкът отнякъде. След това ще се преоблека, става ли?
	Усмихвам се леко.
	— Извинявай. Не, не мисля, че съм си ударила главата. Само си изкълчих глезена.
	— Това е добре. А можеш ли да ми кажеш къде сме?
	— В Брайтън. — Оглеждам се. — Ей, освен това в единственото друго място, на което някога съм била, където има почти толкова много тапети с цветя, колкото и в къщата на майка ми.
	Цялото изречение ме кара да се закашлям, но си струва, за да видя как сериозната физиономия на Леон се отпуска леко и кривата му усмивка се завръща.
	— Ще приема това за верен отговор. Можеш ли да ми кажеш цялото си име?
	— Тифани Роуз Мур.
	— Не ти знаех презимето. Роуз. Отива ти.
	— Не трябва ли да ми задаваш въпроси, на които знаеш отговорите?
	— Мисля, че те харесвах повече, докато беше удавена и унесена. — Леон се навежда напред с вдигната ръка и докосва бузата ми с длан. Много е емоционално и малко неочаквано. Примигвам, докато ме гледа в очите и проверява за нещо, предполагам. — Чувстваш ли се дори малко сънлива? — пита.
	— Ъъ. Всъщност не. Изморена съм, но не ми се спи.
	Той кимва и след това — с известно закъснение — сваля ръката си от бузата ми.
	— Ще позвъня на колежката си. Тя е доктор и смяната й в Спешното току-що е свършила, така че ще знае какво се прави при преглед на изкълчен глезен. Имаш ли нещо против? Почти сигурен съм, че е изкълчен, от разказа ти и от начина, по който видях да се движиш, но по-добре да се уверим.
	— Ъъъ. Разбира се.
	Странно е да съм в стаята, докато Леон води разговор с някого от лекарите, с които работи. Не е по-различен — точно толкова тих и премерен, колкото и когато говори с мен, с точно толкова ободряващ намек за ирландски акцент, — но изглежда някак по-пораснал.
	— Добре, прегледът е доста елементарен — казва ми той, обръщайки се, след като е затворил телефона. Челото му е смръщено и Леон отново се качва на леглото, отмятайки края на одеялата, за да може да стигне до глезена ми. — Имаш ли нещо против да опитам? Да видим дали трябва да те водим в Спешното?
	Преглъщам, изведнъж леко притеснена.
	— Добре.
	Той прави пауза и ме гледа известно време, сякаш се чуди дали ще си променя решението, и страните ми пламват. След това бавно притиска пръсти към кожата на глезена ми и внимателно опипва различни места, докато не потръпвам от болка.
	— Извинявай — промърморва и слага студена ръка върху крака ми.
	Кожата ми почти веднага настръхва и аз придърпвам одеялото нагоре, леко засрамена. Леон извива стъпалото ми много внимателно от една страна на друга, погледът му се мести от крака към лицето ми, докато се опитва да прецени реакцията ми.
	— Колко е болезнено между едно и десет? — пита.
	— Не знам, например шест?
	В действителност си мисля „осем, осем, осем“, но не искам да изглеждам жалка.
	Ъгълчето на устните на Леон леко се повдига и оставам с впечатлението, че той знае точно какво правя. Докато продължава да ме преглежда, наблюдавам как ръцете му се движат по кожата ми и се чудя защо никога не съм осъзнавала колко странно интимни са подобни медицински процедури, колко голяма част от тях е докосване. Предполагам, че е, защото обикновено човек е в кабинета на личния си лекар, а не оскъдно облечен в голямо двойно легло.
	— Така. — Леон бавно отпуска крака ми. — Бих казал, че официално си си изкълчила глезена. Вероятно няма нужда да висиш пет часа в Спешното, за да съм честен. Но можем да отидем, ако желаеш?
	Поклащам глава. Имам чувството, че съм в добри ръце тук.
	Някой почуква на вратата, след което се появява жена на средна възраст с две големи, вдигащи пара чаши и купчина дрехи.
	— О, идеално. Благодаря ви.
	Леон взема чашите от нея и подава едната на мен. Вътре има топъл шоколад, който мирише невероятно.
	— Позволих си да направя твоя ирландски — пояснява жената и ми намигва. — Аз съм Бабс. Как се чувстваш?
	Поемам си дълбок, треперлив дъх.
	— Много по-добре сега, като съм тук. Толкова съм ви благодарна.
	— Може ли да останете с нея само докато се преоблека? — обръща се Леон към Бабс.
	— Нямам нужда от…
	Отново започвам да кашлям.
	— Наблюдавайте я като ястреб — казва Леон предупредително, след което се пъхва в банята.


>>	Глава 40
>>	Леон

	Облягам се на вратата на банята със затворени очи. Няма сътресение и глезенът е само изкълчен. Можеше да бъде много, много по-зле.
	Сега вече имам време да помисля колко ми е студено; свалям мокрите дрехи и пускам горещата вода от душа. Набързо изпращам благодарствен есемес на Соша. Слава богу, телефонът все още работи, дори и леко влажен — беше в джоба на панталона ми.
	Влизам под душа и се насилвам да стоя мирно, докато не спирам да треперя. Напомням си, че Бабс е при нея. И все пак се обличам по-бързо от всякога преди и дори не си правя труда да сложа колан, който да крепи нелепо огромния панталон, който Бабс ми е намерила; просто ще го нося смъкнат, в стил деветдесетте.
	Когато влизам обратно в спалнята, Тифи е вързала косата си на кок. Лека розовина отново се е появила по страните и устните й. Тя ми се усмихва и усещам как нещо помръдва в гърдите ми. Трудно е за описване. Сякаш нещо си щраква на мястото.
	Аз: Как е горещият шоколад?
	Тифи побутва другата чаша по масата към мен.
	Тифи: Опитай своя и ще разбереш.
	Някой чука на вратата; вземам чашата със себе си, докато отивам да отворя. Джони Уайт Шести, с много тревожен вид и също обут с комично голям панталон.
	Дж. У. Шести: Как е нашето момиче?
	Имам чувството, че Тифи лесно става „нашето момиче“ — тя е от типа хора, с които далечни роднини и липсващи съседи все още обичат да се хвалят.
	Тифи: Добре съм, господин Уайт! Не се тревожете за мен.
	Кашлицата избира точно този момент, за да я налегне. Дж. У. Шести се суети на прага и изглежда нещастен.
	Дж. У. Шести: Много съжалявам. Чувствам се отговорен. Беше моя идея да отидем да плуваме. Трябваше да се уверя, че и двамата можете да плувате!
	Тифи, след като премина пристъпът: Мога да плувам, господин Уайт. Просто стъпих накриво и малко се паникьосах, това е всичко. Обвинете камъка, който се заби в глезена ми, ако изпитвате потребност да вините някого.
	Сега Дж. У. Шести изглежда по-малко притеснен.
	Бабс: Е, и двамата оставате тук тази вечер. Без спорове. Заведението черпи.
	И двамата с Тифи се опитваме да възразим, но тя отново изпада в пристъп на полукашлица, полудавене, което донякъде противоречи на довода, който иска да изтъкне, че не е нужно да остава на легло.
	Аз: Поне аз трябва да си вървя… Вече не съм необходим, след като…
	Бабс: Глупости. За мен не е допълнителна работа, нали? Освен това Тифи има нужда от грижи, а моето медицинско образование не се простира много отвъд това какво може да постигне една чаша уиски. Джон, искаш ли да те откарам у дома?
	Дж. У. Шести също се опитва да се измъкне от тази услуга, но Бабс е от онези страхотно мили хора, които не приемат „не“ за отговор. Минават пет минути, преди двамата да се съгласят един с друг и да излязат. Когато вече са изчезнали, тропването на вратата ме кара да издишам с облекчение. Не бях осъзнал колко искам тишина.
	Тифи: Добре ли си?
	Аз: Да. Просто не съм почитател на…
	Тифи: Суматохата?
	Кимвам.
	Тифи се усмихва и придърпва одеялата по-нагоре.
	Тифи: Ти си медицинска сестра, как можеш да я избегнеш?
	Аз: На работа е различно. Но все още ме изтощава. След това ми трябва тишина.
	Тифи: Ти си интроверт.
	Правя физиономия. Не съм почитател на онези неща в стил Майърс-Бригс*, които ти казват какъв тип личност си, като хороскопите за бизнесмени.
	[* Типологията на Майърс-Бригс е психометричен въпросник, създаден за измерване на психологическите предпочитания в това как хората възприемат света и вземат решения. — Б.пр.]
	Аз: Предполагам.
	Тифи: Аз съм обратното. Не мога да осмисля нищо, без да се обадя на Гърти, Мо или Рейчъл.
	Аз: Искаш ли да се обадиш на някого сега?
	Тифи: О, мамка му, телефонът ми беше в…
	Тя забелязва купчината с дрехите си, донесени от брега от някой от стотината непознати, които помагаха и ни следваха в процесия по плажа. Тифи плясва с ръце от радост.
	Тифи: Би ли ми подал панталона?
	Подавам й го и наблюдавам, докато тя преравя джобовете за телефона.
	Аз: Ще отида да взема нещо за обяд. Колко време ти трябва?
	Тифи отмята няколко кичура коса от лицето си и ме поглежда с телефон в ръка. Онова щракване отново прозвучава в гърдите ми.
	Тифи: Половин час?
	Аз: Разбрано.


>>	Глава 41
>>	Тифи

	— Добре ли си? — е първият въпрос на Мо. — Ходи ли в Спешното?
	Гърти, от друга страна, се фокусира върху истинския проблем.
	— Защо не ни каза за случката в банята по-рано? Да не би да си влюбена в този мъж, с когото делиш едно легло, и да го криеш, защото накрая ще си легнеш с него, а аз _изрично_ ти казах, че първото правило за съквартиранти е да не спиш с човека, с когото делиш жилището?
	— Да, добре съм, и не, но Леон прегледа глезена ми с помощта на приятелка, която е лекарка. Очевидно се нуждая само от много почивка. И уиски. Зависи чие медицинско мнение искаш.
	— А сега на моя въпрос — обажда се Гърти.
	— Не, не съм влюбена в него — казвам й, като се намествам на леглото, и потръпвам, когато глезенът ми започва да пулсира. — И няма да спя с него. Той ми е приятел.
	— Необвързан ли е?
	— Ами да, всъщност. Но…
	— Съжалявам, но само искам да се уверя, Тифи; някой преглеждал ли те е за…
	— О, млъквай, Мо — прекъсва го Гърти. — Тя е с човек, обучен за медицинска сестра. Жената е добре. Тифи, сигурна ли си, че не страдаш от Стокхолмски синдром?
	— Моля?
	— Медицинска сестра от Спешно отделение е много различно нещо от сестра по палиативни грижи…
	— Стокхолмски синдром?
	— Да — потвърждава Гърти. — Този мъж ти осигури дом, когато беше бездомна. Беше принудена да спиш в леглото му и сега си мислиш, че си влюбена в него.
	— Не _си_ мисля, че съм влюбена в него — напомням й търпеливо. — Казах ти, той ми е приятел.
	— Но това е било среща — обявява Гърти.
	— Тифи, звучиш като да си добре, но просто искам да провериш отново… в момента разглеждам сайта на Националната здравна служба… можеш ли да стъпваш на този крак?
	— Ти с Гугъл не си по-добър от медицинска сестра с доктор на телефона — осведомява го Гърти.
	— Не беше среща — възразявам, макар да съм доста сигурна, че беше.
	Ще ми се Мо и Гърти да не бяха възприели този нов навик да вдигат телефона заедно винаги когато и двамата са у дома. Обадих се на Мо, защото исках да говоря с Мо. Не че не обичам да говоря с Гърти, но това просто е много различно изживяване и не е задължително такова, което да искаш, след като едва не си се удавил.
	— Ще трябва пак да ми обясниш цялата тази работа с Джони Уайт — продължава Гърти.
	Поглеждам часовника на телефона си. Остават само пет минути, преди Леон да се върне с обяда.
	— Вижте, трябва да затварям — казвам. — Но, Мо, добре съм. И, Гърти, успокой си майчините инстинкти, моля те. Той не се опитва да спи с мен, да ме вкара в капан или да ме заключи в мазето си, ясно? Всъщност почти сигурна съм, че изобщо не се интересува от мен.
	— Но ти се интересуваш от него? — настоява Гърти.
	— Дочуване, Гърти!
	— Грижи се за себе си, Тифи — успява да вметне Мо, преди Гърти да затвори телефона (тя не е по сбогуванията).
	Веднага след това набирам номера на Рейчъл.

	* * *

	— Значи, основното тук е — обобщава Рейчъл, — че все още ти предстои да общуваш с Леон по начин, който не включва да се събличаш по бельо.
	— Ъмм.
	Хиля се.
	— По-добре стой облечена от сега нататък. Ще те вземе за… как се наричаха онези мъже, които обичат да се разкриват в парка?
	— Ей! — възразявам аз. — Аз не…
	— Само казвам това, което всички си мислят, скъпа. И си напълно сигурна, че няма да гушнеш букета?
	— Чувствам се добре, честно. Само малко ме боли и съм изморена.
	— Добре тогава. В такъв случай изкарай си добре с безплатния престой в хотела и ми се обади, ако откриеш, че случайно си сваляш сутиена по време на вечерята.
	На вратата се почуква.
	— Ох. Трябва да затварям, чао! — изсъсквам в телефона. — Влизай — провиквам се.
	Успях да си облека блузата, която Бабс ми остави, докато Леон го нямаше, така че сега съм прилично облечена, поне от кръста нагоре.
	Той се усмихва и ми подава много пълна торба с нещо, което мирише на риба с картофки. Ахвам от щастие.
	— Подобаваща храна за крайбрежието!
	— И…
	Леон бърка в торбата и вади още една, като ми я подава. Поглеждам вътре: кексчета „Червено кадифе“ с глазура от крема сирене.
	— Сладкиши! Най-хубавият вид сладкиши!
	— По нареждане на лекаря. — Той замълчава за миг. — Е, Соша каза: „Дай й храна“. Пържената риба и кексчетата бяха артистична импровизация.
	Косата му е почти суха; от солта е станала дори по-къдрава и не спира да изскача иззад ушите му. Хваща ме, че го гледам, докато се опитва да я приглади назад, и ми се усмихва печално.
	— Не биваше да ме виждаш в подобен вид — оправдава се.
	— О, а се очакваше ти да ме виждаш в това? — отвръщам, като махвам неопределено по посока на огромната си раздърпана блуза, бледо лице и напълно сплъстена коса. — Стил „Удавен плъх“ е любимият ми вид.
	— Подобна на русалка? — предлага Леон.
	— Странно, че го споменаваш. Наистина имам перка тук отдолу — казвам, като потупвам одеялото върху краката си.
	Леон се усмихва на думите ми и поставя опаковките с храна на леглото помежду ни. Изритва обувките си и сяда, като внимава да не докосва подутия ми глезен.
	Храната е невероятна. Точно от това се нуждаех, макар да не го знаех, преди да я подуша. Леон е взел почти всяка добавка към рибата и картофките, за която човек може да се сети — грахово пюре, лучени кръгчета, къри, кисел лук, дори една от онези прилични на пластмасови наденички, които винаги държат зад витрината, — и заедно омитаме всичко. Когато се стига до кексчетата, довършването на последните хапки изисква сериозно усилие на волята.
	— Едва да не умреш било изтощително — обявявам, изведнъж повалена от умората.
	— Поспи — предлага Леон.
	— Не се ли тревожиш, че ще заспя и никога повече няма да се събудя отново? — питам, а клепачите ми вече падат.
	Да си сит и да си на топло, е чудесно. Никога повече няма да приемам тези неща за даденост.
	— Просто ще те будя на всеки пет минути да проверявам дали имаш мозъчно увреждане — допълва той.
	Ококорвам се.
	— На всеки пет минути?
	Леон се кикоти, като вече събира вещите си и се отправя към вратата.
	— Ще се видим след няколко часа.
	— О. Медицинските сестри не бива да се шегуват — виквам след него, но не мисля, че ме чува.
	Може би само си мисля, че съм го казала. Заспивам в момента, в който бравата щраква зад гърба му.

	* * *

	Будя се с подскок, който изпраща пронизваща болка в глезена ми. Извиквам и се оглеждам наоколо. Тапети на цветя. У дома ли съм? Кой е този мъж до вратата, който чете…
	— „Здрач“?
	Леон примигва към мен и оставя книгата в скута си.
	— Доста бързо премина от безсъзнание към осъдителност.
	— За секунда наистина помислих, че това е странен сън — обяснявам. — Но твоята версия в съня ми би имала много по-добър вкус за книги.
	— Бабс можеше да предложи само това. Как се чувстваш?
	Обмислям отговора. Глезенът ми пулсира и усещам гърлото си ужасно болезнено и солено, но болката в главата ми е изчезнала. Чувствам, че и коремните мускули ще ме болят обаче от цялото кашляне.
	— Всъщност много по-добре.
	Той се усмихва. _Наистина_ е много сладък, когато се усмихва. Когато е сериозен, лицето му е леко свирепо — фина костна структура на челото, скулите, челюстта, — но когато се усмихва, всичко, което виждаш, са нежни устни, тъмни очи и бели зъби.
	Поглеждам часа на телефона си по-скоро за да откъсна очи от него, отколкото заради нещо друго — изведнъж съм съвсем наясно, че лежа в легло с чорлава коса и голи крака, само наполовина скрити под одеялата.
	— _Шест_ и половина?
	— Спеше ти се.
	— Ти какво прави през цялото това време? — питам го.
	Леон ми показва книгоразделителя си — прочел е почти целия „Здрач“.
	— Тази Бела Суон е много популярна за някого, който се обявява за толкова непривлекателен — обяснява ми той. — Струва ми се, че всеки мъж в книгата, който не е баща й, е влюбен в нея.
	Кимвам тържествено.
	— _Много_ е трудно да си на мястото на Бела.
	— Блестящите гаджета не може да са лесна работа — съгласява се Леон. — Искаш ли да пробваш да вървиш с този глезен?
	— Не може ли просто да си остана в леглото завинаги?
	— Очакват те вечеря и още уиски, ако успееш да слезеш на долния етаж.
	Стрелвам го с поглед. Той вдига очи към мен, напълно спокоен, и осъзнавам, че сигурно чудесно се справя с работата си на медицинска сестра.
	— Хубаво. Но първо трябва да се извърнеш, за да мога да си обуя панталона.
	Леон не казва нищо за факта, че вече е видял твърде много, за да е необходимо да се обръща; само се завърта във фотьойла и отново отваря „Здрач“.


>>	Глава 42
>>	Леон

	_В никакъв случай не се напивай._ Повтарям си това постоянно, но все пак не мога да спра да отпивам от питието си. Уиски с лед. Ужасно. Или би било, ако Бабс не беше казала, че заведението черпи, което моментално го направи по-привлекателно.
	Седим на една нестабилна дървена маса с гледка към морето и чайник с голяма, дебела свещ в него. Тифи е очарована от свещника чайник. Започва забавен разговор със сервитьорите за вътрешния дизайн (или „интериора“, както му викат).
	Кракът на Тифи е вдигнат и сложен да почива върху възглавничка, както нареди Соша. Другият крак също е вдигнат — тя на практика е хоризонтално на масата, косата й е отметната назад към залеза над морето. Прилича на ренесансова картина. Уискито е върнало цвета в страните й и леко е зачервило гърдите й, към които не мога да спра да гледам, когато не ме вижда.
	Не съм мислил почти за нищо друго, освен за нея през целия ден, дори преди да започне цялото давене. Издирването на Джони Уайт на господин Прайър се е преместило на заден план — миналата седмица този проект беше това, което Кей наричаше моята „фикс идея“. Сега го чувствам като нещо, което искам, защото съм го споделил с Тифи.
	Тя ми разказва за родителите си. От време на време накланя глава назад, отмята косата си още повече по облегалката на стола и притваря очи.
	Тифи: Ароматерапията е единственото, което се задържа. Мама се занимаваше с направа на свещи за известно време, но в това няма пари и скоро след това просто се сопна и обяви, че отново ще си купува онези от магазина за един паунд и на никого не се разрешава да й натяква, че я е предупреждавал. След това мина през наистина странна фаза, в която започна да се занимава със сеанси.
	Това ме кара да спра да я зяпам и да продумам:
	Аз: Сеанси?
	Тифи: Да, нали знаеш, когато седите около маса и се опитвате да говорите с мъртви хора?
	Сервитьорът се появява до стола, върху който е кракът на Тифи. Поглежда го, леко озадачено, но не казва нищо. Човек остава с впечатлението, че тук са свикнали с всичко, включително мокри хора с вдигнати крака, докато се хранят.
	Сервитьор: Ще желаете ли пудинг?
	Тифи: О, не, натъпках се, благодаря.
	Сервитьор: Бабс казва, че заведението черпи.
	Тифи, веднага: Пудинг с карамел, моля.
	Аз: И за мен същото.
	Тифи: Всички тези безплатни неща. Това е като сбъдната мечта. Трябва да се давя по-често.
	Аз: Моля те, недей.
	Тя вдига глава, за да ме изгледа хубаво, очите й са леко сънени, и задържа погледа ми няколко секунди по-дълго, отколкото е напълно необходимо.
	Прочиствам гърло. Преглъщам. Умувам за тема на разговор.
	Аз: Майка ти е правила сеанси?
	Тифи: О, да. Така че две години, докато учех в гимназията, се прибирах у дома, за да заваря всички завеси дръпнати и куп хора, повтарящи „моля, представи се“ и „почукай веднъж за «да», два пъти за «не»“. Подозирам, че поне шейсет процента от появяванията бях просто аз, когато си идвах вкъщи и захвърлях чантата си в шкафа под стълбите.
	Аз: А след сеансите?
	Тифи обмисля. Карамеленият пудинг пристига; огромен е и прогизнал в карамелен сос. Тифи издава развълнуван звук, който кара стомаха ми да се свие. Нелепо. Не може да се възбуждам от жена, която стене за пудинг. Трябва да се стегна. Отпивам още уиски.
	Тифи, с уста пълна с пудинг: Известно време шиеше завеси. Но предварителните разходи бяха огромни, така че смени това занимание с правене на покривчици. И след това дойде ароматерапията.
	Аз: Затова ли имаме толкова много ароматни свещи?
	Тифи се усмихва.
	Тифи: Да. Онези в банята са внимателно подбрани с миризми, които ти помагат да се отпуснеш.
	Аз: На мен ми действат на обратно. Трябва да ги местя всеки път, когато искам да се изкъпя.
	Тифи ме поглежда палаво над лъжицата си.
	Тифи: На някои хора дори ароматерапията не може да помогне. Знаеш ли, майка ми избра и парфюма ми. Той „отразява и усилва личността ми“, очевидно.
	Мисля за онзи първи ден, когато влязох в апартамента и подуших парфюма й — отрязани цветя и пазари за подправки, — и колко странно беше чувството, нечия чужда миризма да присъства в дома ми. Сега вече никога не е странно. Би било странно да се прибера и да не е така.
	Аз: Какъв е той тогава?
	Тифи, бързо: Върховите нотки са на роза, след това мускус, после карамфил. Което според майка ми означава…
	Леко сбърчва нос, докато мисли.
	Тифи: „Надежда, огън, сила“.
	Изглежда развеселена.
	Тифи: Явно това съм аз.
	Аз: Звучи ми правилно.
	Тя извърта очи, отказва да се хване.
	Тифи: „Безпарична, устата, инат“ би било по-добре. И бездруго вероятно това е имала предвид.
	Аз, вече определено подпийнал: Аз какво ще съм тогава?
	Тифи накланя глава. Отново се вглежда право в очите ми, толкова дълбоко, че наполовина искам да извърна поглед, наполовина да се наведа през масата и да я целуна над свещника чайник.
	Тифи: Е, там определено има надежда. Брат ти разчита на това.
	Тези думи ме сварват неподготвен. Толкова малко са хората, които наистина знаят за Ричи; дори по-малко тези, които го споменават, без да са попитани. Тя ме наблюдава, очаква реакцията ми, сякаш е готова да спре, ако ме наранява. Усмихвам се. Хубаво е да говоря за него така. Сякаш е нормално.
	Аз: Значи, получавам миризма на роза в афтършейва си?
	Тифи прави физиономия.
	Тифи: Вероятно има цял различен набор миризми, ако си мъж. Аз съм компетентна само в изкуството на женските парфюми, опасявам се.
	Искам да я притисна за другите думи — да чуя какво мисли за мен, — но е самонадеяно да питам. Така че вместо това седим в мълчание, пламъкът на свещта се стрелка напред-назад помежду ни в чайника и аз отпивам още уиски.


>>	Глава 43
>>	Тифи

	Не съм пияна, но и не съм точно трезва. Хората винаги казват, че от плуването в морето огладняваш — е, почти да се удавиш явно те прави лекомислен.
	Освен това уискито с лед е наистина много силно питие.
	Не мога да спра да се кикотя. Леон определено също е подпийнал; раменете му не са толкова напрегнати, а онази крива усмивка сега е почти постоянно на лицето му. Освен това е спрял да се опитва да приглажда косата си, така че от време на време някоя нова къдрица се освобождава и щръква настрани.
	Разказва ми за времето, когато е бил дете — живеели са в Корк — и за хитрите капани за хора, които двамата с Ричи са измисляли, за да ядосат гаджето на майка си (което ме кара да се кикотя).
	— Е, задръж, значи, прокарвали сте жица през целия коридор? Не се ли спъваха и всички останали в нея?
	Леон поклаща глава.
	— Промъквахме се да я опънем, след като мама ни сложеше да си легнем. Уиз винаги стоеше до късно в кръчмата. Когато се спънеше, получавахме истински урок по нецензурни думи.
	Засмивам се.
	— Името му е било Уиз*?
	[* Whizz (англ.) — пикая. — Б.пр.]
	— Мхмм. Макар да предполагам, че не по рождение. — Изражението му става сериозно. — Той беше един от най-лошите за мама всъщност. Ужасен с нея, вечно й повтаряше колко е глупава. И въпреки това тя винаги оставаше с него. Всеки път го прибираше обратно, след като го изриташе. Караше един курс за обучение на възрастни, когато се събраха, но той я накара да напусне скоро след това.
	Намръщвам се. Залагането на капани изведнъж не ми се струва толкова смешно.
	— Сериозно? Ама че тотално шибано копеле!
	Леон изглежда леко стреснат.
	— Нещо грешно ли казах? — питам го.
	— Не — усмихва се той. — Не, просто е изненадващо. Отново. Можеше да си достоен конкурент на Уиз в състезание по псувни.
	Накланям глава.
	— Е, благодаря ти — отвръщам. — Ами баща ви с Ричи? Той не беше ли в картинката?
	Леон е почти толкова хоризонтален, колкото съм и аз в момента — споделя стола ми за крака, като неговите са кръстосани в глезените, — и люлее чашата с уискито между пръстите си, като я върти напред-назад в светлината от свещта. Вече не е останал почти никой друг; сервитьорите дискретно разчистват масите в насрещния край на помещението.
	— Той си тръгна, когато Ричи се роди, премести се в Щатите. Аз бях на две. Не си го спомням или… само като някаква странна форма и един вид… — Той размахва една ръка. — Странно чувство. Мама почти никога не говори за него. Знам само, че е бил водопроводчик от Дъблин.
	Очите ми се отварят широко. Не мога да си представя да не знам нищо повече за баща си от това, но Леон го казва, сякаш не е голяма работа. Забелязва изражението ми и вдига рамене.
	— Просто за мен никога не е било от значение. Да разбера повече за него. Тежеше на Ричи в тийнейджърските му години, но не знам доколко сега. Двамата не говорим за това.
	Имам чувството, че тук остава нещо недоизказано, но не искам да го притискам и да развалям вечерта. Пресягам се и за момент слагам ръката си върху китката му; той ме стрелва с още един изненадан, любопитен поглед. Сервитьорът идва по-наблизо, като може би усеща, че безсмисленият ни разговор няма да продължи наникъде, ако той не стори нещо, за да подбутне нещата. Започва да разчиства последните неща от масата ни; аз със закъснение свалям ръката си от китката на Леон.
	— По-добре да си лягаме, нали? — питам аз.
	— Вероятно — съгласява се Леон. — Бабс тук ли е още? — обръща се той към сервитьора.
	Мъжът поклаща глава.
	— Отиде си у дома.
	— А. Каза ли коя е моята стая? Спомена, че двамата с Тифи можем да пренощуваме.
	Сервитьорът ме поглежда, после Леон, после пак мен.
	— Ъъъ… — започва той. — Мисля, че тя… предположи… че сте…
	На Леон му отнема известно време да зацепи. Когато осъзнава, простенва и се плясва по челото.
	— Всичко е наред — намесвам се аз, като пак започвам да се кикотя. — Свикнали сме да делим едно легло.
	— Добре — казва човекът и отново мести поглед от единия на другия, по-учуден от всякога. — Ами. Всичко е наред, значи?
	— Не по _едно и също време_ — обяснява Леон. — Делим едно легло, но по _различно време_.
	— Аха — кимва сервитьорът. — Ами, ъъ, аз да…? Имате ли нужда да направя нещо?
	Леон махва добронамерено с ръка.
	— Не, вие се прибирайте вкъщи. Аз ще спя на пода.
	— Леглото е голямо — намесвам се. — Няма проблем… просто ще си го поделим.
	После извиквам — много си повярвах, като се опитах да стъпя на крака с изкълчения глезен, докато ставах от масата. Леон се озовава до мен за секунда. Реакциите му са много бързи за човек, който току-що е изпил голямо количество уиски.
	— Добре съм — обяснявам му, но го оставям да ме прегърне, за да ме подкрепя, докато подскачам.
	След известно придвижване по този начин, когато стигаме до стълбите, той възкликва: „Майната му“, и отново ме вдига на ръце, за да ме носи.
	Изписквам от изненада, след това започвам да се смея. Не му казвам да ме свали — не искам. Отново виждам полирания парапет и чудатите картини в релефни позлатени рамки да се плъзгат край мен, докато той ме носи по стълбите; отново отваря вратата на стаята ми — нашата стая — с лакът и ме пренася през прага, като затваря вратата с ритник зад себе си.
	Полага ме на леглото. Стаята е почти тъмна, светлината от уличната лампа пред прозореца осветява с нежни жълти триъгълници одеялото и изпъстря със злато косата на Леон. Големите му кафяви очи ме гледат, лицето му е само на сантиметри от моето, докато нежно изважда ръка изпод гърба ми, за да нагласи главата ми на възглавниците.
	Той не помръдва. Гледаме се един друг, погледите ни не се откъсват, делят ни само дъх или два. Моментът се проточва, изпълнен с възможности. Малка частичка паника отново започва да искри в ума ми — ами ако не мога да го направя, без да откача? — но болезнено искам да ме целуне и паниката отново угасва, блажено забравена. Мога да усетя дъха на Леон върху устните си, да видя миглите му в полумрака.
	След това той затваря очи и се отдръпва, като завърта глава настрани с бърза въздишка, сякаш е сдържал дъха си.
	Ууф. И аз се отдръпвам, внезапно несигурна, и онова напрегнато мълчание помежду ни се пречупва. Да не би да… не разбрах правилно цялата тази ситуация с вперените погледи, гледането в очите и почти докосващите се устни?
	Кожата ми гори, пулсът ми е ускорен. Той пак ме поглежда; и в неговия поглед още има пламък, както и леко смръщване между веждите. _Сигурна_ съм, че мислеше да ме целуне. Може би съм объркала нещо — все пак съм позагубила практика с всичко това. Или може би проклятието на Джъстин вече се е простряло дотам, че да съсипва целувките, преди още да са започнали.
	Леон ляга по гръб на леглото; изглежда, сякаш му е ужасно неловко, и докато се суети с копчетата на ризата си, се чудя дали не трябва аз да поема нещата в свои ръце и да го целуна, просто да се притисна към него и да обърна лицето му към своето. Обаче ако не съм разбрала ситуацията правилно и това е един от онези пъти, в които просто трябва да спра?
	Отпускам се внимателно до него.
	— Вероятно трябва да заспиваме — казвам.
	— Да.
	Гласът му е приглушен и тих.
	Прочиствам си гърлото. Е, предполагам, че това беше.
	Той помръдва леко. Ръката му докосва моята; кожата ми веднага настръхва. Чувам го как поема дъх, когато се докосваме, едно тихичко стреснато ахване, след което Леон вече е на крака, запътил се към банята, а аз съм оставена тук, настръхнала и с пърхащо сърце, загледана в тавана.


>>	Глава 44
>>	Леон

	Дишането й се забавя. Рискувам и я поглеждам; едва различавам нежното потрепване на клепачите й, докато сънува. Значи, е заспала. Издишвам бавно, опитвам се да се отпусна.
	Наистина, наистина се надявам, че не съм оплескал нещата.
	Беше много нетипично за мен да я вдигна така, да я сложа на леглото. Просто изглеждаше като… не знам. Тифи е толкова импулсивна, че е заразно. Обаче, разбира се, аз все още съм си аз, така че импулсивността се изчерпа в потенциално критичния момент, за да бъде заменена от познатата паникьосана нерешителност. Тя е пияна и ранена — човек не целува пияни и ранени жени. Нали? Или може би целува. Може би тя го е искала?
	Ричи е този с репутация на романтик, но всъщност винаги съм бил аз. Когато бяхме тийнейджъри, ме наричаше женчо, защото той преследваше всичко живо, що го погледнеше, а аз скърбях по момичето, което харесвах още от основното училище и с което ме беше прекалено страх да говоря. Винаги съм бил човек, който мисли, преди да хлътне — макар и двамата да хлътваме еднакво здраво.
	Преглъщам. Мисля за усещането от ръката на Тифи, опряна до моята, как косъмчетата на ръката ми се изправиха при най-лекото докосване на кожата й. Гледам тавана. След сума време осъзнавам, че завесите са все още отворени и светлината от уличната лампа се спуска в стаята ни.
	Докато лежа и гледам как светлината се движи по пода, осъзнавам, че не съм бил влюбен в Кей от много дълго време. Обичах я, чувствах я близка, харесваше ми да бъде част от живота ми. Това беше безопасно и лесно. Но бях забравил изгарящата лудост „не мога да мисля за нищо друго“ на ранните дни след запознанството с някого. Нямаше останала дори искрица от това с Кей през последната… може би даже година?
	Отново поглеждам към Тифи, миглите й хвърлят сенки по страните й, и се замислям за нещата, които ми е казвала за Джъстин. От бележките останах с впечатление, че не е бил особено добър с нея — защо е трябвало така изведнъж да връща парите? Но нищо не беше толкова притеснително, колкото онова, което ми каза във влака. И все пак, колкото и важни да са за мен, това бяха просто бележки. По-лесно е да се самозалъгваш в писмена форма и никой да не го забележи.
	Главата ми е твърде пълна с паника, съжаление и алкохолна мъгла, за да спя. Гледам тавана. Слушам дишането на Тифи. Разигравам наум всички възможни развои: ако се бяхме целунали и тя ме бе спряла, ако се бяхме целунали и не беше…
	По-добре да не мисля за това. Мислите ми тръгват в неподходяща посока.
	Тифи се обръща и повлича завивката със себе си. Половината от тялото ми вече е изложена на нощния въздух. Не мога да я тормозя обаче. Важно е да се стопли след почти удавянето.
	Пак се обръща. Още завивка. Сега само дясната ми ръка е покрита. Абсолютно не мога да спя така.
	Просто ще трябва да я издърпам обратно. Първо се опитвам внимателно, но сякаш играем на теглене на въже. Тази жена е стиснала одеялото като в менгеме. Как може да е толкова силна, когато е в безсъзнание?
	Ще трябва да опитам с настоятелно дръпване. Може би няма да се събуди. Може би просто ще…
	Тифи: Ауу!
	Тя се изтърколва заедно с одеялото и изглежда, аз също съм се преместил към средата на леглото, сега двамата сме лице в лице в мрака, мъчително близо.
	Дишането ми се учестява. Бузите й са зачервени, очите й са натежали от съня.
	Със закъснение осъзнавам, че тя току-що каза: „Ауу“. Движението сигурно е размърдало глезена й.
	Аз: Извинявай! Извинявай!
	Тифи, объркана: Да не би да се опита да ми издърпаш завивката?
	Аз: Не! Опитвах се да си я върна.
	Тифи примигва. Наистина искам да я целуна. Може ли да я целуна сега? Вероятно е поизтрезняла? Но след това тя потръпва от болката в глезена и аз се чувствам като най-ужасния човек на света.
	Тифи: Да си я върнеш откъде?
	Аз: Ами ти един вид… я отмъкна цялата.
	Тифи: О! Прощавай. Следващия път просто ме събуди и ми кажи. Ще заспя веднага.
	Аз: О, добре. Разбира се. Извинявай.
	Тифи ме стрелва с полусънен, полуразвеселен поглед, после се обръща на другата страна и издърпва одеялото до брадичката си. Аз заравям глава във възглавницата. Не искам да види, че се усмихвам като влюбен тийнейджър, защото току-що каза „следващия път“.


>>	Глава 45
>>	Тифи

	Събуждам се от дневната светлина, която е много по-малко приятна, отколкото хората твърдят. Снощи не дръпнахме завесите. Инстинктивно извръщам лице от прозореца, превъртам се и осъзнавам, че дясната страна на леглото е празна.
	Първоначално това ми се струва съвсем нормално: все пак всеки ден се събуждам в леглото на Леон, без той да е там. Съненият ми мозък добавя: _ама, разбира се… не, чакай малко…_
	На възглавницата му има бележка.
C>
	Издирвам закуска. Ще се върна скоро. Със сладкиши х
C$
	Усмихвам се и се претъркулвам обратно, за да погледна часовника на телефона си, който е на шкафчето до леглото.
	По дяволите. Двайсет и седем пропуснати повиквания, всичките от непознат номер.
	Какво, по…
	Измъквам се от леглото, сърцето ми блъска в гърдите, след което извиквам от болка, когато удрям глезена си. Мамка му. Набирам гласовата си поща, лошо чувство назрява под лъжичката ми. Сякаш… вчера е било твърде хубаво, за да е истина. Случило се е нещо ужасно — знаех си, че не трябваше…
	„Тифи, добре ли си? Видях статуса на Рейчъл във фейсбук. Наистина ли едва не си се удавила?“
	Джъстин е. Стоя напълно неподвижно, докато съобщението продължава.
	„Виж, знам, че в момента си ми ядосана. Но трябва да се уверя, че си добре. Обади ми се.“
	Следват още съобщения от същия вид. Още дванайсет, за да сме точни. Изтрих този номер след един особено надъхващ в женската сила терапевтичен сеанс, затова тези обаждания излизат като от непознат номер. Мисля, че знаех от кого ще бъдат обаче. Никой друг никога не ми се е обаждал толкова пъти, освен Джъстин — обичайно след караница или раздяла.
	„Тифи. Това е нелепо. Ако знаех къде си, щях да дойда. Обади ми се, чуваш ли?“
	Потръпвам. Чувството е… аз се чувствам ужасно. Сякаш вчера с Леон никога не е трябвало да се случва. Ами ако Джъстин знаеше къде съм била и какво съм правила?
	Отърсвам се. Осъзнавам, че в това няма никакъв смисъл, още докато си го помислям. Пак се плаша от себе си.
	Пиша съобщение.
C>
	Добре съм, леко си изкълчих глезена. Моля те, не се обаждай повече.
C$
	След секунди получавам отговор.
C>
	О, слава богу! Виж само каква си, когато не съм наоколо да се грижа за теб, а? Толкова ме притесни. Ще бъда послушен и ще се съобразя с правилата ти, без контакти до октомври. Само знай, че ще си мисля за теб хх
C$
	Известно време гледам съобщението. „Виж само каква си.“ Сякаш съм _такава_ смотанячка. Вчера Леон ме извади от морето и въпреки това сега е първият път през този уикенд, когато се чувствам като момиче, което има нужда да бъде спасено.
	Я майната му. Натискам „Блокирай“ и изтривам всички гласови съобщения от телефона си.

	* * *

	Започвам да подскачам към банята. Това не е най-изисканият метод на придвижване — евтините лампи по стените леко вибрират, докато го правя, — но нещо в цялото това тропане действа доста терапевтично. _Троп, троп, троп. Тъп, проклет, Джъстин._ Затръшвам вратата на банята със задоволителна сила.
	Слава богу, че Леон е излязъл за закуска, едновременно защото избегна да присъства на тази откачена сутрин и защото вероятно ще се върне с нещо висококалорично, което ще ми помогне да се почувствам по-добре.
	След като съм се изкъпала и преоблякла с вчерашните дрехи — заради които, тъй като са покрити със ситен чакълест пясък, от списъка ми за деня отпада ексфолиирането, — подскачам обратно до леглото, пльосвам се на него със засилка и заравям лице във възглавницата. Уф. Вчера беше прекрасен ден, а сега се чувствам ужасно и омърсена, сякаш гласовите съобщения са оставили мръсотия по мен. И все пак го блокирах, нещо, което никога нямаше да мога да направя преди няколко месеца. Може би трябва да съм благодарна на всички тези съобщения, задето ме подтикнаха да го сторя.
	Подпирам се на лакти и се протягам към бележката от Леон. Написана е на бланка от хотела — най-отдолу на листа е отпечатано с пищен шрифт „Заешка хралупа“. Почеркът обаче е същият както винаги — спретнатите дребни, заоблени букви на Леон. В момент на неловка сантименталност сгъвам листа по средата и се пресягам да го пъхна в чантата си.
	Чува се тихо почукване на вратата.
	— Влез — казвам.
	Облечен е в огромна тениска с рисунка на три захарни пръчки отпред и „БРАЙТЪН Е ЖЕСТОК“ отдолу. Настроението ми моментално се подобрява десетократно. Нищо не може да освежи сутринта ти като мъж в интересна тениска — особено когато държи обещаваща на вид торба с надпис „Сладкарница «Валери»“ от едната страна.
	— Някоя от тези на Бабс ли е? — питам, като посочвам тениската.
	— Тя е новият ми личен стилист — отвръща Леон.
	Той ми подава торбичката със сладкиши и сяда на края на леглото, като приглажда косата си назад. Отново е нервен. Защо намирам това притеснено нервничене за толкова очарователно?
	— Успя ли да стигнеш без проблеми до душа? — пита след известно време, кимвайки към мократа ми коса. — С крака, имам предвид?
	— Изкъпах се в стил „Фламинго“. — Вдигам едно коляно нагоре. Той се усмихва. Когато получа една от кривите му усмивки, се чувствам, сякаш съм спечелила някаква игра, която дори не съм подозирала, че играя. — Обаче вратата не се заключва. Мислех, че може да влезеш и да се натъкнеш на мен, но явно кармата е имала друга работа тази сутрин.
	Леон издава някакво измъчено _мммхммм_ и се залавя да яде кроасана си. Аз потискам усмивката си. Злополучен страничен ефект от това, че намирам притеснението му за очарователно, е, че изглежда, съм неспособна да устоя на порива да му казвам неща, които знам, че ще го накарат да се притеснява.
	— Е, както и да е, ти в общи линии вече си ме виждал гола — продължавам. — Два пъти. До момента. Така че нямаше да те очакват никакви изненади.
	Този път той ме поглежда.
	— В общи линии — обяснява натъртено — не е същото като в действителност. Всъщност има някои ключови разлики.
	Стомахът ми се преобръща. Каквато и да беше онази неловкост снощи, определено не съм си въобразила сексуалното напрежение. Въздухът е натежал от него.
	— Аз трябва да се притеснявам за липсата на изненади — продължава Леон. — Ти _в действителност_ си ме виждала гол.
	— Знаеш ли, чудех се… когато влязох и те заварих под душа, ти имаше ли…
	Той изчезва по посока на банята толкова бързо, че едва чувам извинението, което измънква в движение. Докато затваря вратата зад гърба си и пуска душа, се усмихвам. Предполагам, че вече имам отговор на въпроса. Рейчъл ще бъде очарована.


>>	Глава 46
>>	Леон

	Никога преди не съм мислил толкова усилено върху бележките. Бе _много_ по-лесно, когато просто пишех разни случайни мисли на приятел, когото не бях срещал. Сега внимателно творя съобщения към жена, за която мисля почти постоянно.
	Ужасно е. Сядам с химикалка и листче и изведнъж забравям всички думи. Нейните бележки са забавни, флиртуващи, ясно нейни. Тази беше първата след уикенда в Брайтън, закачена на вратата на спалнята с кабарче.
C>
	Е, здрасти, съквартиранте. Как беше днес преминаването към нощен живот? Виждам, че Фатима и семейство отново са преровили боклука, докато ни е нямало — малки палавници.
	Исках да ти пиша и отново да кажа благодаря, задето ме измъкна от морето. Само гледай да паднеш в някой голям водоем по-нататък, за да мога да ти върна услугата, нали знаеш, в името на равенството. Също така, защото смятам, че страшно ще ти отива целият вид на „Господин Дарси, току-що излязъл от езерото“. хх
C$
	Моите са сковани и премислени твърде. Пиша ги, когато се прибера след работа, и после ги пренаписвам, преди да изляза, след което съжалявам за тях по цяла нощ в хосписа. Докато не се прибера у дома при отговора и отново не се почувствам по-добре. И така цикълът се повтаря.
	Накрая, в сряда, събирам кураж да оставя това на кухненския плот:
C>
	Планове за уикенда? х
C$
	Бях парализиран от съмнения в себе си веднага щом излязох от сградата и се отдалечих толкова, че връщането да изглежда немислимо. Като погледна назад, това беше много кратка бележка. Може би твърде кратка, за да бъде ясен смисълът? Може би обидно кратка? Защо това е толкова трудно?
	Сега обаче се чувствам по-добре.
C>
	Ами ще си бъда у дома през уикенда. Искаш ли да дойдеш и да ми сготвиш своя „Строганов“? Яла съм го само претоплен и се обзалагам, че е дори по-вкусен току-що приготвен. хх
C$
	Вземам едно листче и надрасквам отговор.
C>
	И сладкиш за десерт? х
C$


	Ричи: Нервен си, нали?
	Аз: Не! Не, не.
	Ричи изсумтява. В добро настроение е — вече като цяло е в добро настроение. Обажда се на Гърти поне през ден, за да му обясни докъде е стигнала с делото за обжалването. Имат толкова много за обсъждане, че обажданията през ден явно са жизненоважни. Преразглеждат се доказателства. Излизат нови свидетели. И най-сетне записът от видео наблюдението е взет.
	Аз: Добре де. Малко нервен.
	Ричи: Ще се справиш чудесно, човече. Знаеш, че тя си пада по теб. Какъв е планът? Днес ли ще бъде вечерта?
	Аз: Разбира се, че не. Прекалено скоро е.
	Ричи: Избръсна ли си краката за всеки случай?
	Не удостоявам това с отговор. Ричи се кикоти.
	Ричи: Харесвам я, човече. Добра жена си имаш.
	Аз: Не съм сигурен дали я „имам“ все още.
	Ричи: Моля? Да не мислиш за… бившия?
	Аз: Тя вече не го обича. Но е сложно. Малко се тревожа за нея.
	Ричи: Той задник ли е бил?
	Аз: М-м.
	Ричи: Наранил ли я е?
	Стомахът ми се свива при мисълта.
	Аз: До известна степен, мисля. Тя не говори особено по въпроса с мен, но… имам лошо усещане за него.
	Ричи: Мамка му, човече. Да не би тук да си имаме работа с някаква посттравматична ситуация?
	Аз: Мислиш ли?
	Ричи: Разговаряш с краля на нощните изпотявания. Не знам, не я познавам, но ако все още осмисля разни неща, с които е трябвало да се справя, всичко, което можеш да направиш, е да бъдеш до нея и да я оставиш да реши дали е готова за нещо.
	Травмата от процеса и първия месец в затвора повали Ричи около шест седмици по-късно. Треперещи ръце, внезапни втрисания, натрапчиви спомени, подскачане при най-малкия шум. Последното винаги го дразнеше най-много — смяташе, че определени видове посттравматичен стрес трябва да са запазени за хора, чиято травма в действителност е била свързана със силен шум, като войниците.
	Ричи: И не се опитвай да вземаш решения вместо нея. Не предполагай, че вече не може да се чувства по-добре. Това решение е нейно.
	Аз: Ти си добър човек, Ричи Туоми.
	Ричи: Задръж тази мисъл и я сподели със съдиите след три седмици, братко.

	* * *

	Пристигам в апартамента около пет. Тифи днес е при Мо и Гърти.
	Странно е да бъда тук през уикенда. Сега апартаментът е неин.
	Спирам се далеч преди да си обръсна краката, но прекарвам необичайно дълго време, за да се приготвя. Не мога да спра да мисля за това кой къде ще спи тази вечер. Да се върна ли при майка си, или да остана тук? Вече сме делили едно легло в Брайтън…
	Обмислям да й пиша и да й кажа, че ще остана при майка си, да покажа добра воля. Но решавам, че това слага пирон в ковчега по-рано от необходимото и е пример за това как вземам решения вместо нея, което Ричи ме посъветва да не правя, така че се спирам.
	Ключ във вратата. Опитвам се да стана от пуфа, но това би било невъзможно дори за човек с бедра от стомана, така че Тифи влиза, за да ме открие полуклекнал, в опит да се измъкна.
	Тифи, засмяна: Като плаващи пясъци е, нали?
	Изглежда прекрасно. Тясна синя блуза и дълга ефирна сива пола с яркорозови обувки, които сваля, като балансира на здравия си крак.
	Тръгвам да й помогна, но тя махва с ръка и се отправя да седне на кухненския плот, което ще улесни процедурата. Глезенът й обаче изглежда по-подвижен — добър знак. Явно заздравява добре.
	Тя вдига вежди.
	Тифи: Глезените ми ли оглеждаш?
	Аз: Чисто медицински интерес.
	Тифи ми се усмихва, плъзва се от плота и докуцуква до мен, за да огледа тенджерата на котлона.
	Тифи: Мирише невероятно.
	Аз: Нещо ми подсказа, че ще се зарадваш на „Строганов“.
	Тя се усмихва през рамо, а аз искам да застана зад нея, да обвия кръста й с ръце и да я целуна по врата. Устоявам на изкушението, защото е твърде самонадеяно и неподходящо.
	Тифи: Това беше в пощенската ти кутия долу, между другото.
	Посочва към малък бял плик на кухненския плот, адресиран до мен. Отварям го. Покана, написана на ръка с внимателно, малко нескопосано съединени букви.
C>
	Скъпи Леон,
	Имам рожден ден в неделя защото ставам на осем. Моля ела!!! Доведи приятелката си Тифи която обича да плете. Съжалявам че това е закъсняло, мама казва че истинската пукана се е загубила в Свети Марк заради една от сестрите, която е тъпичка и после казаха че не могат да дадат адреза ти но ще ти пратят това от наше име така че се надявам да са успели все едно моля ела!!
@	Холи хохохохохох
C$
	Усмихвам се и я показвам на Тифи.
	Аз: Може би не си планирала точно това за утре?
	Тифи, която изглежда очарована: Тя ме помни!
	Аз: Тя беше обсебена от теб. Обаче не е нужно да ходим.
	Тифи: Ти занасяш ли се? Разбира се, че ще отидем. Моля те. Човек става на осем само веднъж, Леон.


>>	Глава 47
>>	Тифи

	Наистина не мислех, че яденето на шоколадов сладкиш може да бъде толкова заредено със сексуална енергия. Седим на дивана пред нашия телевизор (който основно е просто необичаен рафт за украшения) с чаши вино в ръце, а краката ни се допират. Почти все едно съм му седнала в скута всъщност. А там определено е мястото, на което ми се иска да седя.
	— Давай — казвам, като го побутвам с коляно. — Кажи ми истината.
	Той изглежда несигурен. Присвивам очи и се плъзвам по-близо, погледът ми пада върху устните му. Той прави същото — онова очи-устни-очи нещо, което сякаш те придърпва по-близо, и двамата висим в този момент, сякаш сме в най-високата точка на люлеещо се въже и чакаме гравитацията да се включи, усещаме подръпването, но още не сме полетели. Този път няма съмнение: _знам_, че мисли дали да ме целуне.
	— Кажи ми — повтарям.
	Леон накланя глава, но в последния момент аз съвсем лекичко се отдръпвам и той издава тихо изсумтяване, едновременно развеселен и ядосан от това, че го дразня.
	— Много по-ниска — отговаря неохотно, като също се отдръпва и се пресяга към още едно парче сладкиш.
	Гледам го как облизва шоколад от пръстите си. Удивително — винаги съм намирала за странно как във филмите хората си мислят, че да облизват разни неща е секси, но ето го Леон, който доказва, че съм грешала.
	— По-ниска? Това ли е? Вече ми го каза.
	— И… трътлеста.
	— Трътлеста! — изграчвам. Ето това търсех. — Мислел си, че съм трътлеста?
	— Просто… предположих! — отбранява се той, като пак се приближава и отново ме придърпва по-близо, така че се озовавам почти свита на гърдите му.
	Аз се облягам на него и се наслаждавам на усещането.
	— Ниска и трътлеста. И какво друго?
	— Мислех, че се обличаш странно.
	— Ами така си е — изтъквам, като посочвам към съхнещото в ъгъла пране, което включва яркочервения ми панталон и плетената блуза в цветовете на дъгата, която Мо ми подари за миналия рожден ден (макар дори аз да тегля чертата на това да облека тези две дрехи едновременно).
	— При теб изглежда добре обаче — допълва Леон. — Сякаш го правиш нарочно. Кара те да изглеждаш като себе си.
	Засмивам се.
	— Е, благодаря.
	— Ами ти? — пита той, като се премества, за да отпие отново от виното си.
	— Ами аз какво?
	— Как си мислеше, че изглеждам?
	— Аз играх нечестно и те проверих във фейсбук — признавам си.
	Леон изглежда шокиран, с чаша на половината път до устата му.
	— Дори през ум не ми мина това!
	— Разбира се. Имам предвид, аз бих искала да знам как изглежда някой, който ще се нанася в дома ми и ще спи в леглото ми, но на теб не ти пука много за външния вид на хората, нали?
	Той прави пауза, за да обмисли въпроса.
	— Пукаше ми за твоя, след като те видях. Но иначе какво значение би имал? Първото правило на споделения апартамент беше да не се срещаме.
	Разсмивам се, без да искам.
	— Е, определено нарушихме _това_ правило.
	— Това правило?
	— Не се тревожи.
	Махвам с ръка. Не ми се ще да обяснявам за „първото правило“ на Гърти, нито за това колко време съм прекарала в мисли за нарушаването му.
	— Ааа — виква Леон изведнъж, когато вижда часовника ми с Питър Пан върху хладилника. Дванайсет и половина е. — Късно е. — Той ме поглежда притеснено. — Загубил съм представа за времето.
	Свивам рамене.
	— Това проблем ли е?
	— Вече не мога да се прибера при майка ми, последният влак беше в дванайсет и десет. — Изглежда измъчен. — Просто ще… спя на дивана? Ако няма да ти преча?
	— На дивана? Защо?
	— За да ти оставя леглото?
	— Този диван е миниатюрен. Ще трябва да спиш в ембрионална поза. — Сърцето ми думка. — Ти си имаш твоята страна, а аз моята. Придържали сме се към правилото за лявото и дясното цяла година. Защо да го променяме сега?
	Леон ме наблюдава, очите му се стрелкат напред-назад по лицето ми, сякаш се опитва да прочете мислите ми.
	— Това е просто легло — допълвам, като пак се примъквам по-близо. — И преди сме делили легло.
	— Не съм сигурен… че това ще бъде толкова порядъчно — казва той със странно измъчен глас.
	Импулсивно, аз се навеждам напред и леко опирам устни в бузата му, след това отново и отново, докато не съм направила пътечка от целувки от скулата до самото ъгълче на устните му.
	Сядам назад и срещам погледа му. Кожата ми вече е изтръпнала, но погледът, който ми хвърля, изпраща светкавица през цялото ми тяло и сега сякаш осемдесет процента от него са се превърнали в пулс. Преглъщам. Толкова сме близо, колкото е възможно да бъдат двама души, без да се целуват. Този път няма паника, само блажено, огнено желание.
	Така че най-после го целувам.
	Когато го целунах по бузата, бях планирала първата ни истинска целувка да бъде нежна и бавна, от онзи вид, който усещаш и в пръстите на краката си, но когато в действителност стигам дотам, става ясно, че е имало твърде много чакане и секси ядене на сладкиш за подобни неща. Това е истинска целувка, от онзи вид, който обещава неизбежно събличане, от вида, който като цяло се случва, докато се препъваш към някое легло. Затова не съм изненадана да открия, когато спираме за глътка въздух, че съм го възседнала, косата ми се спуска надолу и около двама ни, дългата ми пола е вдигната до бедрата ми, а ръцете му са на гърба ми и ме придърпват толкова близо, колкото е възможно да бъда.
	Не правим дълга пауза. Извъртам се, за да оставя безцеремонно чашата си с вино на масичката за кафе, и се премествам малко, за да облекча ъгъла на глезена си, след което пак се целуваме, гладно, а тялото ми отговаря с жега, която наистина не мисля, че съм изпитвала преди. Едната от ръцете му се мести към врата ми, като по пътя докосва гърдата ми отстрани и аз почти извиквам от усещането. Всичко и навсякъде изглежда, сякаш е усилено до максимум.
	Нямам представа какво ще стане оттук нататък. Всъщност дори не мога да обмисля въпроса. Невероятно благодарна съм за това — всяка мисъл за спомени и бивши напълно се е изпарила. Тялото на Леон е твърдо и топло и всичко, за което мога да мисля, е как да разкарам всички тези дрехи от пътя си, за да мога да бъда възможно най-близо до него. Този път, когато тръгвам да разкопчавам ризата му, той сваля ръка от кръста ми, за да ми помогне, сваля я и я захвърля зад дивана, където дрехата увисва като знаме на лампата. Прокарвам ръце по гърдите му и се дивя на това колко е странно, че мога да го докосвам така. Откъсвам се от него само за толкова време, колкото ми е нужно да се измъкна от блузата си.
	Той вдишва рязко и когато се навеждам обратно, за да го целуна отново, ме спира, хванал ме е за раменете и оглежда тялото ми. Под блузата съм с тънко копринено потниче, чието деколте следва линията на сутиена ми, спускайки се в ниско V.
	— Господи — изпъшква Леон, прегракнало. — Виж се само.
	— Нищо, което да не си виждал преди — напомням му и пак се навеждам, нетърпелива за нова целувка.
	Той ме задържа назад и продължава да ме гледа. Издавам лек раздразнен звук, но след това Леон притиска устни до ключицата ми, после по-ниско, целува горната част на гърдите ми и аз спирам да възразявам.
	Започва да става невъзможно да задържам мисли за по-дълго от две секунди. Просто се изпаряват. Мога да усетя как големи части от мозъка ми се отдават на това да мислят за секс. Частта от мозъка ми, която се оправя с болката например, напълно е забравила за глезена ми и сега е много по-заинтригувана от това какво точно правят устните на Леон, докато целувките му слизат все по-надолу и по-надолу по сутиена ми. Частта, която обичайно се занимава с това да се чуди дали изглеждам дебела в разни неща, май напълно е умряла. Прибягнала съм до стенания, защото говорният център в мозъка ми явно също е извън строя.
	Ръцете му се пъхат под колана на полата ми и докосват коприненото ми бельо. Сложих си хубаво бельо очевидно. Може и да не съм планирала това, но и не съм го {e}не{/e}планирала.
	Отдръпвам се и се измъквам от потничето — сега само се пречка. Ще се наложи да сляза от Леон, за да може който и да е от нас да свали още от дрехите си, но наистина не ми се иска. Мозъкът ми полага реални усилия да помисли в дългосрочен план, но е напълно безполезен, така че изоставям проблема и се надявам, че Леон има някакво решение.
	— Легло? — пита той, а устните му се връщат обратно на врата ми.
	Кимвам, но когато ме премества, измърморвам възражение, като накланям глава, за да го целуна отново. Мога да почувствам усмивката му с устните си.
	— Не можем да стигнем до леглото, ако не помръднеш — напомня ми той и отново се опитва да стане.
	Измърморвам още едно неразбираемо възражение. Той се кикоти, устните му са все така притиснати до моите.
	— Диван? — предлага вместо това.
	По-добре. Знаех си, че Леон ще има решение. Неохотно се изплъзвам от скута му, за да може да мърда. Ръцете му подръпват плата на полата ми, пръстите му търсят цип или копче.
	— Има скрит цип — обяснявам, като се завъртам, за да открия ципа под страничния шев.
	— Дяволски женски дрехи — обявява Леон и ми помага да сваля полата, след като е разкопчана.
	Както и преди, се премествам, за да се притисна отново до него, но той ме спира, за да може да ме огледа наистина. От погледа му засиявам. Разкопчавам колана му и той си поема рязко дъх, а очите му се връщат на лицето ми, докато разкопчавам дънките му.
	— Малко помощ? — питам с вдигната вежда, докато се суетя с копчетата.
	— Оставям тази част на теб — отвръща той. — Не бързай.
	Усмихвам се и той сваля дънките си, след което ме придърпва да легна до него на дивана. Представляваме плетеница от крайници, възглавници и кожа. Определено не се побираме. Няма място. Вече се смеем, но само между целувките, и когато тялото му докосне моето, сякаш някой ме е препрограмирал да изпитвам пет пъти по-силни усещания от обичайно.
	— Чия идея беше диванът? — пита Леон.
	Главата му е на нивото на гърдите ми; сега вече целува долната линия на сутиена ми и аз стена. Невероятно неудобно ми е, но неудобството е малка цена, що се отнася до мен.
	Чак когато ме ръгва с лакът в корема в опит да се изправи достатъчно, за да ме целуне, вече ми писва.
	— Легло — отсичам твърдо.
	— Разумна жена.
	Отнема ни още около десет минути, за да се размърдаме наистина. Той се изправя първи, а след това, докато се приготвям да стана, се навежда, за да ме вдигне отново и да ме носи.
	— Мога да вървя и сама — възразявам.
	— Това си е нашето нещо. А и е по-бързо.
	Прав е — положил ме е на леглото след секунди, а след това е вече върху мен, устните му горят върху моите, ръката му е върху гърдите ми. Вече никой не се смее. Едвам дишам, толкова съм възбудена. Нелепо е. Не мога да чакам нито секунда повече.
	И тогава на вратата се позвънява.


>>	Глава 48
>>	Леон

	И двамата замръзваме. Вдигам глава, за да я погледна. Бузите й са зачервени, устните й са подути от целувки, а косата й лежи разпиляна в купчина оранжево на белите възглавници. Невъзможно секси.
	Аз: За теб?
	Тифи: Какво? Не!
	Аз: Но никой не знае, че аз съм тук през уикенда!
	Тифи простенва.
	Тифи: Не ми задавай сложни въпроси. Не мога… да се занимавам с мислене сега.
	Отново притискам устни към нейните, но звънецът иззвънява за втори път. Проклинам. Превъртам се настрана; опитвам се да се успокоя.
	Тифи се превърта с мен, така че да бъде отгоре ми.
	Тифи: Ще си тръгне.
	Това изведнъж ми се струва като най-доброто предложение до момента. Тялото й е невероятно. Не мога да спра да пипам — знам, че прекалявам, ръцете ми обхождат цялото й тяло, но не искам да пропусна нищо. В идеалния случай трябваше да имам още поне десет ръце.
	Звънецът пак се обажда. И пак. През интервали от пет секунди. Тифи се хвърля обратно на своята страна от леглото с изръмжаване.
	Тифи: Кой е, мамка му?
	Аз: По-добре да отворим.
	Тя се пресяга и прокарва пръст от пъпа до боксерките ми. Умът ми става напълно празен. Искам я. Искам я. Искам я. Искам…
	Звънец звънец звънец звънец.
	Тифи: Мамицата му! Ще отворя.
	Аз: Не, аз ще отида. Мога да си вържа кърпа и да се престоря, че съм бил под душа.
	Тя ме поглежда.
	Тифи: Как, по дяволите, можеш да мислиш за такива неща в момента? Моят мозък спря да функционира. Ти очевидно си много по-разсейващ от мен.
	Тя лежи там, без блуза, само парченца копринено бельо между сегашния момент и голотата. Изисква се огромна вътрешна сила и настоятелен силен звънтящ звук, за да ме удържат.
	Аз: Повярвай ми. Много си разсейваща.
	Тифи ме целува. Звънецът вече звъни постоянно — дори не прави пауза. Някой не отлепя пръста си от него.
	Който и да е, мразя го.
	Отдръпвам се от Тифи, проклинам отново и се пресягам за кърпата на радиатора, докато се препъвам от спалнята към коридора. Трябва да се стегна. Просто ще отворя, ще ударя човека, който ни прекъсна, и ще се върна в леглото. Добър, разумен план.
	Натискам бутона, за да го пусна в сградата, след което отварям със замах входната врата и чакам. Хрумва ми със закъснение, че тъй като косата ми е суха, няма да изглежда, сякаш току-що съм излязъл изпод душа.
	Човекът, който се появява в коридора, не е някой, когото съм срещал преди. Също така не е от типа хора, които бих посмял да ударя. Висок е и е сложен по начин, който предполага, че прекарва много време във фитнеса. Кестенява коса, идеално оформена брада, скъпа риза. Ядосан поглед.
	Изведнъж изпитвам лошо предчувствие. Иска ми се да бях облечен с нещо повече от кърпа.
	Аз: Мога ли да ви помогна?
	Той изглежда объркан.
	Мъж с ядосан поглед: Това не е ли апартаментът на Тифи?
	Аз: Да. Аз съм съквартирантът й.
	Мъжът с ядосан поглед никак не изглежда щастлив от тази информация.
	Мъж с ядосан поглед: Е, тя тук ли е?
	Аз: Извинете, не разбрах кой сте вие?
	Хвърля ми дълъг ядосан поглед.
	Мъж с ядосан поглед: Аз съм Джъстин.
	О!
	Аз: Не, няма я.
	Джъстин: Мислех, че апартаментът е неин през уикенда.
	Аз: Тя ли ви каза така?
	Джъстин изглежда разколебан за момент. Добре се прикрива обаче.
	Джъстин: Да, спомена го, когато се видяхме последния път. Уговорката ви. Цялото нещо със споделянето на леглото.
	Тя определено не би казала на Джъстин за това. Доста ясно е, че щеше да знае, че няма да му хареса. Изключително враждебният език на тялото му подсказва, че наистина не му харесва.
	Аз: Споделянето на стаята. Но, да. Обичайно апартаментът е неин за уикенда, само че сега замина.
	Джъстин: Къде?
	Вдигам рамене. Преструвам се на отегчен. Заедно с това се изправям още малко само колкото да схване, че сме с един и същи ръст. Малко е кроманьонско от моя страна, но въпреки това се чувствам по-добре.
	Аз: Откъде да знам?
	Джъстин, изведнъж: Може ли да разгледам апартамента?
	Аз: Моля?
	Джъстин: Може ли да разгледам? Само за малко.
	Вече е тръгнал към мен, сякаш ще влезе. Предполагам, че така става на неговото: иска идиотски неща, след което просто отива и си ги взема.
	Аз не помръдвам. Накрая му се налага да спре да върви, защото съм директно на пътя му.
	Аз: Не. Съжалявам. Не може.
	Сега усеща враждебността ми. Бесен е. Вече беше ядосан, когато пристигна; като куче на каишка е, което скача на бой.
	Джъстин: Защо не?
	Аз: Защото апартаментът е мой.
	Джъстин: И на Тифи. Тя ми е…
	Аз: Какво?
	Джъстин не довършва лъжата. Знае вероятно, че поне ще съм наясно дали Тифи е необвързана, или не.
	Джъстин: Сложно е. Но двамата сме много близки. Уверявам те, че няма да има нищо против да огледам апартамента, за да се убедя, че е подходящ за нея. Предполагам, че двамата имате договор за преотдаване под наем? Подписан от собственика на апартамента?
	Не искам да навлизам в това с този мъж. Също така нямаме договор за преотдаване. Хазаинът не е говорил с мен от години, така че просто не съм… споменавал за Тифи.
	Аз: Не може да влезеш.
	Джъстин се изпъчва пред мен. Не нося нищо, освен една кърпа около кръста; гледаме се очи в очи. Наистина не мисля, че на Тифи ще й хареса, ако се стигне до бой.
	Аз: С момиче съм, човече.
	Джъстин отдръпва глава назад. Не очакваше това.
	Джъстин: Така ли?
	Аз: Да. Така че ще ти бъда благодарен, ако…
	Очите му се присвиват.
	Джъстин: Коя е тя?
	О, мамка му.
	Аз: Теб какво те касае?
	Джъстин: Не е Тифи, нали?
	Аз: Защо реши, че може да е Тифи? Току-що ти казах…
	Джъстин: Да. Че този уикенд я няма. Но аз знам, че тя не е при родителите си, а Тифи не напуска Лондон сама за нищо друго, освен за посещение у дома. Така че…
	Опитва се да ме избута, но аз съм подготвен. Блъсвам го с цялото си тегло, което го изкарва от равновесие.
	Аз: Махай се от тук. Веднага. Не знам какъв ти е проблемът, но веднага след като влезе в апартамента ми, наруши закона, така че ако не искаш да се обадя на ченгетата, ако жената в спалнята ми вече не го е направила, тогава се махай от тук, мамка му.
	Виждам как ноздрите му се разширяват. Иска да се бие; коства му цялото самообладание да се сдържи. Не е приятен човек. Макар да забелязвам, че и аз съм готов за бой. Почти се надявам, че ще ме удари.
	Обаче не го прави. Хвърля поглед към вратата на спалнята, след което вижда дънките ми проснати на пода. Блузата ми, която виси от нелепата лампа с маймуна на Тифи. Слава богу, че нейните дрехи не се виждат — предполагам, че би ги разпознал. Ама че неприятна мисъл.
	Джъстин: Ще се върна, за да видя Тифи.
	Отдръпва се.
	Аз: Може следващия път да се обадиш предварително, за да провериш, че си е у дома. И че иска да те види.
	Затръшвам вратата зад него.


>>	Глава 49
>>	Тифи

	Знам, никой не би казал, че е приятно бившето ти гадже да се появи, докато си се разгорещил с новото. Никой не би искал подобно нещо да се случва, освен може би поради някакви извратени сексуални причини.
	Но едва ли някой друг би бил чак толкова разстроен.
	Треса се — не само ръцете, но и краката, чак до над коленете. Опитвам се да се облека толкова тихо, колкото е възможно, парализирана от мисълта за Джъстин, който влиза тук и ме вижда само по бикини, но стигам едва до средата, преди страхът да не ме чуят да надделее над този импулс, и потъвам обратно в леглото само по бельо и един огромен пуловер с Дядо Коледа отгоре (това беше най-близкото нещо в гардероба).
	Когато външната врата се затваря с трясък, подскачам така, сякаш някой е дръпнал спусък. Нелепо е. Лицето ми е мокро от сълзи, а аз съм сериозно, истински изплашена.
	Леон почуква нежно на вратата на спалнята.
	— Само аз съм — подвиква. — Може ли да вляза?
	Поемам си дълбок, треперлив дъх и избърсвам сълзите от бузите си.
	— Да, влизай.
	Хвърля ми един-единствен поглед и прави същото, което направих и аз — запътва се към гардероба и вади най-близкото нещо. След като е облечен, идва и сяда на далечния край на леглото. Благодарна съм му. Изведнъж не искам никакви голи хора наоколо.
	— Сигурно ли е, че си тръгна? — питам го.
	— Изчаках, докато не чух и вратата на сградата да се затваря — обяснява Леон. — Няма го.
	— Но ще се върне. А не мога да приема идеята отново да го видя някога. Не мога… мразя го. — Поемам си още един дълбок, разтърсващ дъх, като усещам как сълзите ми отново потичат. — Защо беше толкова _ядосан_? Винаги ли е бил такъв, или аз просто съм забравила?
	Протягам ръка към Леон; искам да бъда прегърната. Той се премества върху леглото и ме придърпва до себе си, слага ме да легна така, че да е зад мен, тялото ми да е сгушено в неговото.
	— Усеща, че те изпуска — казва ми тихо. — Страх го е.
	— Е, този път няма да се върна.
	Леон ме целува по рамото.
	— Искаш ли да се обадя на Мо? Или на Гърти?
	— Може ли просто да останеш с мен?
	— Разбира се.
	— Искам само да заспя.
	— Тогава ще спим. — Той се пресяга за одеялото от Брикстън и го придърпва над двама ни, след което се навежда, за да изгаси лампата. — Събуди ме, ако ти трябвам.

	* * *

	Не знам как, но спя през цялата нощ и се събуждам чак от звуците на човека от горния етаж, който прави каквото винаги прави в седем сутринта (Звучи като някакъв вид енергична аеробика, която включва много подскачане. Бих се ядосала, но е толкова по-добре от това алармата ми да ме буди за работа).
	Леон го няма. Изправям се със замъглен поглед от плача, преди да заспя, и се опитвам пак да осъзная реалността. Докато преминавам мислено през вчерашния ден — тъжно завършвайки хубавата част на дивана и спомняйки си пристигането на Джъстин, — Леон подава глава през вратата.
	— Чай?
	— Ти ли го приготви?
	— Не, накарах домашното духче.
	Усмихвам се.
	— Не се тревожи. Казах му да приготви твоя особено силен — допълва той. — Може ли да вляза?
	— Разбира се, че можеш. Това е и твоята спалня.
	— Не и когато ти си тук.
	Подава ми чаша с подобаващо силен чай. Това е първият път, в който Леон ми го приготвя, но точно както аз знам с колко мляко той пие своя чай, и той явно е разбрал как аз обичам моя. Странно е колко лесно можеш да опознаеш някого по следите, които оставя след себе си.
	— Толкова съжалявам за снощи — започвам.
	Леон поклаща глава.
	— Моля те, недей. Вината не е твоя, нали?
	— Ами. Аз излизах с него. Доброволно.
	Тонът ми е шеговит, но Леон се намръщва.
	— Подобни връзки спират да бъдат „доброволни“ много бързо. Има сума ти начини, по които един човек може да те накара да останеш с него или да си мислиш, че искаш да останеш.
	Накланям глава и го поглеждам, докато седи на края на леглото, с ръце, подпрени на коленете, а двете му длани са обгърнали чашата с чай. Говори ми наполовина през рамо и всеки път, когато срещне погледа ми, ми идва да се усмихна. С нова прическа е — най-спретнатата, която съм виждала досега, загладена зад ушите му и извиваща се в къдрици чак в основата на врата му.
	— Изглеждаш много добре информиран — казвам внимателно.
	Вече не ме гледа.
	— Мама — подхвърля като обяснение. — Тя прекарваше голяма част от времето си с мъже, които я тормозеха.
	Думата ме кара да потръпна. Леон го долавя.
	— Извинявай — добавя.
	— Джъстин никога не ме е удрял или нещо такова — започвам бързо аз и се изчервявам.
	Ето ме, правя драма за гадже, което се опитва да ме командва, докато майката на Леон е преминала през…
	— Не говорех за такъв тормоз — обяснява той. — Имах предвид емоционален.
	— О!
	Такава ли е била връзката ми с Джъстин?
	Да, решавам незабавно наум, преди да имам време да се усъмня в себе си. Разбира се, че е била, по дяволите. Луси, Мо и Гърти го намекват от месеци, без да го изричат на глас, нали? Преглъщам голяма глътка чай, като се крия зад чашата си.
	— Беше трудно да го гледаш отстрани — допълва Леон, гледайки надолу към чая си. — Сега е по-добре. Много сеанси с терапевт. Добри приятели. Стигане до основата на проблема.
	— Ммм. И аз опитвам това… със сеансите.
	Той кимва.
	— Това е добре. Ще помогне.
	— Мисля, че вече помага. Идеята беше на Мо, а той буквално винаги е прав за всичко.
	Бих се радвала на една от аудио прегръдките на Мо в момента всъщност. Докато се оглеждам за телефона си, Леон посочва към мястото, където лежи на нощното шкафче.
	— Ще те оставя насаме. И не се тревожи за рождения ден на Холи. Обзалагам се, че сигурно е последното нещо, за което искаш…
	Той млъква при възмутеното ми изражение.
	— Мислиш, че ще пропусна рождения ден на Холи заради снощи?
	— Ами помислих си, че сигурно не ти е до това, и…
	Поклащам глава.
	— Разбира се, че не. Последното, което искам, е да позволя на това… нещо с Джъстин да пречи на важните неща.
	Той се усмихва, погледът му се задържа на лицето ми.
	— Ами добре тогава. Благодаря.
	— Трябва да излезем достатъчно рано, за да й купим подарък! — виквам след него, докато излиза.
	— Аз й дадох подаръка на доброто здраве! — виква той в отговор през вратата.
	— Това не е достатъчно. Трябва да е нещо с марката „Клеърс“!


>>	Глава 50
>>	Леон

	Домът на майката на Холи е една бедна, рушаща се градска къщурка в Саутуорк. Боята навсякъде се лющи, а по стените се облягат незакачени картини, но усещането е приветливо. Само малко захабено.
	Групички деца се стрелкат навън и навътре през входната врата, когато пристигаме. Чувствам се леко объркан. Все още осмислям снощи, все още съм пълен с адреналин след препирнята с Джъстин. Докладвахме случилото се в полицията, но искам да направя още нещо. Тя трябва да си изкара ограничителна заповед. Не мога да го предложа обаче. Изборът е неин. Безпомощен съм.
	Влизаме в къщата. Има много парти шапки и няколко плачещи бебета, вероятно докарани до сълзи от буйните осемгодишни деца.
	Аз: Виждаш ли Холи?
	Тифи застава на пръсти на един крак (здравия й крак).
	Тифи: Това тя ли е? В костюма от „Междузвездни войни“?
	Аз: „Стар Трек“. И не. Може би онова дете до кухнята?
	Тифи: Почти съм сигурна, че е момче. Ти каза ли ми, че трябва да се облечем специално?
	Аз: Ти също прочете поканата!
	Тифи игнорира думите ми, вдига изоставена каубойска шапка и я слага върху главата ми.
	Обръщам се към огледалото в коридора, за да видя резултата. Шапката е кацнала на главата ми несигурно. Свалям я и вместо това я слагам на главата на Тифи. Много по-добре. Нещо като секси каубойка. Много изтъркано, разбира се, но въпреки това секси.
	Тифи се поглежда в огледалото и нахлупва шапката още по-ниско.
	Тифи: Хубаво. Тогава ти ще си магьосник.
	Тя издърпва едно наметало със звезди от гърба на един стол и се пресяга, за да го сложи на раменете ми, като го завързва с панделка на врата ми. Само усещането на пръстите й ме кара да мисля за снощи. Мястото е много неподходящо за подобен род мисли, така че се опитвам да ги прогоня; но тя не ми помага. Прокарва ръце по гърдите ми в жест, познат от времето на дивана.
	Хващам ръката й.
	Аз: Не може да правиш това.
	Тифи повдига палаво една вежда.
	Тифи: Кое?
	Ако е решила да ме измъчва по този начин, това поне сигурно означава, че се чувства малко по-добре.

	* * *

	Най-сетне откривам Холи, седнала на стълбите, и осъзнавам защо е толкова трудна за намиране. Напълно се е преобразила. Блестящи очи. По-здрава и гъста коса, която пада напред, само за да бъде нетърпеливо духната назад, когато малката заговаря. Дори изглежда леко пълничка.
	Холи: ЛЕОН!
	Тя се плъзва надолу по стълбите и спира на косъм от пода. Облечена е като Елза от „Замръзналото кралство“, подобно на повечето момиченца, празнували рождения си ден в Западното полукълбо от 2013 година насам. Малко е голяма за това, но пък е изпуснала голяма част от времето, в което е била малка, така че…
	Холи: Къде е Тифи?
	Аз: И тя е тук. Просто отиде до тоалетната.
	Холи изглежда успокоена. Хваща ме за ръка и ме повлича към всекидневната, където се опитва да ме натъпче с малки рулца с наденички, които са били опипвани от много на брой мръсни деца.
	Холи: Вече излизаш ли с Тифи?
	Поглеждам надолу към нея, с пластмасова чаша сок от тропически плодове наполовина до устата ми.
	Холи прави своето класическо превъртане на очи, като по този начин ме убеждава, че си е все същото дете, а не по-пълничък двойник.
	Холи: Хайде де. На вас ви е писано да сте заедно!
	Оглеждам се нервно наоколо, като се надявам, че Тифи не слуша. Но се оказва, че и аз се усмихвам. Набързо се сещам за реакцията си при подобни коментари по повод двама ни с Кей, която обичайно беше причината да ме нарича връзкофоб. Трябва да призная, че тези коментари рядко идваха от устата на малко, ранно съзряло дете с изкуствена плитка около врата си (явно паднала от главата й преди известно време).
	Аз: Ами по случайност…
	Холи: Да! Знаех си! Каза ли й, че я обичаш?
	Аз: Малко е рано за това.
	Холи: Не и ако я обичаш от сума време насам.
	Пауза.
	Холи: Което ти правеше. Между другото.
	Аз, нежно: Не съм сигурен в това, Холи. Бяхме приятели.
	Холи: Приятели, които се обичат.
	Аз: Холи…
	Холи: Е, тогава каза ли й, че я харесваш?
	Аз: Тя определено го знае.
	Холи присвива очи.
	Холи: Така ли е, Леон?
	Чувствам се леко обезпокоен. Да? Знае го? Целувките са ясен знак, нали?
	Холи: Ужасен си в споделянето с хората и какво изпитваш наистина към тях. Почти никога не ми каза, че ме харесваше повече от всички останали пациенти. Но аз знам, че беше така.
	Тя протяга ръце в смисъл „случаят е ясен“. Опитвам се да не се засмея.
	Аз: Е, ще се уверя, че го знае.
	Холи: Няма значение. Аз, така или иначе, ще й кажа.
	И изчезва, стрелвайки се през тълпата. Мамка му.
	Аз: Холи! Холи! Недей да казваш…
	Най-накрая ги намирам заедно в кухнята. Влизам точно в края на нещо, което очевидно е вмешателство от страна на Холи. Тифи се е навела към нея, усмихва се, косата й блести в златисточервено под извънредно ярките кухненски лампи.
	Холи: Искам само да знаеш, че той е мил и ти си мила.
	Детето застава на пръсти и добавя с театрален шепот:
	Холи: Което значи, че при вас няма изтривалка.
	Тифи ме поглежда въпросително.
	Стисвам устни, а нещо топло и разтапящо се се настанява в гърдите ми. Пристъпвам и придърпвам Тифи към себе си, докато се пресягам да разроша косата на Холи. Странно проницателно дете.


>>	Глава 51
>>	Тифи

	Мо и Гърти идват следобед, след като Леон е излязъл, за да отиде при майка си, и аз ги осведомявам за снощните драми над бутилка много необходимо вино. Мо кима по най-съчувствения си маниер; Гърти, от друга страна, не спира да псува. Има репертоар от някои наистина изобретателни гнусни нарицателни за Джъстин. Мисля, че ги е събирала от доста време.
	— Искаш ли да спиш у дома довечера? — пита Мо. — Мога да ти отстъпя леглото си.
	— Благодаря, но не, добре съм — отвръщам. — Не желая да бягам. Знам, че не иска да ме нарани или нещо такова.
	Мо не изглежда напълно убеден в това.
	— Щом си сигурна — казва.
	— Можеш да се обадиш по всяко време и ще повикаме такси, което да те вземе — добавя Гърти, като довършва виното си. — И ми звънни сутринта. Трябва да ми разкажеш за секса с Леон.
	Зяпвам я.
	— Моля!
	— Знаех си! Просто си знаех — клати глава приятелката ми със самодоволен вид.
	— Ами всъщност не сме го направили — заявявам и й се изплезвам. — Така че не позна… отново.
	Гърти присвива очи.
	— Обаче е имало голота. И… докосване.
	— На същия този диван.
	Тя подскача, сякаш са я ужилили. Двамата с Мо започваме да се кикотим.
	— Е — казва ми Гърти, като приглажда скини дънките си с отвращение, — ще се срещнем с Леон във вторник. Така че ще се постараем да го попечем на бавен огън и да проверим дали намеренията му към теб са такива, каквито трябва да бъдат.
	— Чакай, вие какво?
	— Ще му обяснявам докъде сме стигнали по случая.
	— А Мо ще присъства, защото… — Поглеждам към него.
	— Защото искам да се запозная с Леон — обяснява без грам притеснение. — Какво? Всички други го познават.
	— Да, но… но… — Присвивам очи. — Той е _мой_ съквартирант.
	— И мой клиент — изтъква Гърти и взема чантата си от плота. — Виж, да се запознаеш с Леон, може да е било много сложно за теб, но за нас не е проблем просто да му пишем и да излезем на обяд като нормални хора.
	Дразнещо, но няма много какво да отговоря на това. И не мога точно да ги обвинявам, че се държат като майки орлици при тези обстоятелства — без това, без тях вероятно все още щях да се приспивам с плач в апартамента на Джъстин. И все пак не съм сигурна, че съм готова да бъда във фаза „запознай се с приятелите“ с Леон, а цялото това месене е досадно.
	Обаче всичко вече е простено, когато се прибирам от работа във вторник и откривам следната бележка на масичката за кафе.
C>
	НАИСТИНА СА СЕ СЛУЧИЛИ ЛОШИ НЕЩА. (Мо ме помоли да ти го напомня.)
	Но ти си преминала през въпросните лоши неща и затова сега си по-силна. (Гърти ми каза да ти предам… макар нейната версия да включваше повече псувни.)
	Ти си прекрасна и аз никога няма да те нараня, както те е наранил той.
	(Тази част беше от мен.)
@	Леон хх
C$

	* * *

	— Ще се влюбиш в мен — казва ми Рейчъл, застанала на пръсти, за да говори с мен през стената ми от растения.
	Разтривам очи. Току-що говорих по телефона с Мартин, който е решил да ми се обажда, вместо да идва до тук по коридора. Подозирам, че смята, че това го кара да изглежда, сякаш е зает и важен — твърде зает и важен, за да си вдигне задника и да дойде да говори с мен. И все пак сега имам възможност да виждам, че ме търси той, и ако наистина е нужно да говоря с него, мога в същото време да правя физиономии на Рейчъл, така че ситуацията си има и добрите страни.
	— Защо? Какво си направила? Да не си ми купила замък?
	Тя ме зяпва.
	— Толкова е _странно_, че го казваш.
	Аз я зяпвам в отговор.
	— Защо? Да не би наистина да си ми купила замък?
	— Очевидно не — заявява тя, докато идва на себе си, — защото, ако можех да си позволя замък, първо бих купила един за себе си, без да се обиждаш… но това наистина _включва_ замък.
	Пресягам се за чашата си и изваждам крака изпод бюрото. Този разговор заслужава чай. Поемаме по обичайния си маршрут към кухнята: минаваме покрай цветната стая, за да избегнем шефа на Редакторския отдел и бюрата на директорите, като залягаме зад купчината до копирната машина, така че Хана да не ни забележи, и приближаваме кухнята от ъгъл, който ни осигурява възможността да видим, ако някой от старшите служители дебне вътре.
	— Давай! Давай! Говори! — подканям Рейчъл, щом пристъпваме в безопасното пространство на кухнята.
	— Ами. Нали знаеш онзи илюстратор, когото намерих за втората книга на нашия зидар-понастоящем-дизайнер, който беше лорд-някой си?
	— Разбира се. Лорди Лорд Илюстратора — отвръщам.
	Така го наричахме двете с Рейчъл.
	— Ами Лорди Лорд е измислил буквално най-идеалното решение за фотосесията на Катрин.
	От Маркетинговия отдел сега искат да покажат продуктите от книгата на Катрин. Традиционните медии се колебаят дали да участват — все още не разбират как думите на влогъри като Таша Чай-Лате ще се превърнат в продажби, — затова ние ще финансираме фотосесията и „ще я разпратим по социалните мрежи“. Таша е обещала да споделя в блога си и със само една седмица, оставаща до датата на издаването, Маркетинговият и Рекламният отдел периодично изпадат в нервна криза за организацията на снимките.
	— Той _притежава уелски замък_ — довършва Рейчъл. — В Уелс. Който можем да използваме.
	— Ти сериозно ли? Безплатно?
	— Разбира се. Този уикенд. И тъй като е твърде далече за каране, каза, че ни кани и за събота вечерта! _В замъка_! А най-добрата част е, че Мартин не може да ме разкара, защото аз съм дизайнерът… защото Лорди Лорд Илюстратора настоява аз да доведа Катрин! — Тя плясва с ръце от радост. — И ти ще дойдеш очевидно, защото Катрин няма да направи нищо, освен ако ти не присъстваш, за да я пазиш от ужасите, които са Мартин и Хана. Уикенд в уелски замък! Уикенд в уелски замък!
	Изшътквам й. Започнала е да пее наистина шумно и да играе някакъв замъчен танц (който включва доста подрусване на бедрата), и макар да сме се уверили, че няма старши служители в кухнята, човек никога не знае кога могат да се появят. Като онова, което казват хората за плъховете — винаги има плъх на два метра от теб, по всяко време.
	— Сега само трябва да намерим модели, които да са склонни да работят безплатно за два дни — допълва Рейчъл. — Направо нямам желание да кажа на Мартин. Не искам да започне да ме харесва или нещо такова. Това ще развали цялото равновесие в офиса.
	— Кажи му! — възкликвам. — Това е чудесна идея.
	И наистина е така. Но Рейчъл е права. Катрин няма да отиде без мен, а това означава цял уикенд, в който да не съм си у дома. Наистина се надявах да мога да прекарам голяма част от уикенда е Леон. Нали знаете. Гола.
	Рейчъл вдига вежда, когато забелязва изражението ми.
	— А — казва.
	— Не, не, това е чудесно — опитвам се да бъда възторжена. — Уикенд далече от дома, с теб и Катрин, определено ще бъде много забавен. А и… това е безплатно посещение на замък! Ще се преструвам, че оглеждам имоти за бъдещия си дом.
	Рейчъл се подпира на хладилника, докато чака чаят ни да се свари, и ме наблюдава внимателно.
	— Наистина харесваш това момче, нали?
	Намирам си занимание да вадя торбичките с чай. _Наистина_ го харесвам всъщност. Малко е страшно. Хубаво-страшно като цяло, но също така малко страшно-страшно.
	— Ами доведи го тогава, така няма да пропуснеш да се видиш с него.
	Вдигам поглед.
	— Да го _доведа_? Как ще оправдая това пред Силата, Отговорна За Транспортните Разходи?
	— Припомни ми отново как изглеждаше този жребец — казва Рейчъл, като се премества, така че да мога да извадя млякото от хладилника. — Висок, смугъл, красив, с мистериозна сексапилна усмивка?
	Само Рейчъл може да използва думата „жребец“ без ирония.
	— Мислиш ли, че ще иска да позира безплатно?
	Едва не изплювам първата си глътка чай. Рейчъл се ухилва и ми подава хартиена салфетка, за да помогне с щетите по червилото.
	— Леон? Да позира?
	— Защо не?
	— Ами… защото…
	Това изобщо не би му допаднало. Със сигурност. Или пък… може би не — той толкова малко се интересува от чуждото мнение, че някой да го снима и да пусне снимките в интернет вероятно няма да му направи впечатление.
	Но ако се съгласи, това ще значи да го поканя на истинско пътуване за уикенда заедно — дори и леко нетрадиционно такова. А това определено изглежда… _сериозно_. Типично за връзка. От тази мисъл гърлото ми се стяга, а стомахът ми се обръща. Преглъщам чувството, ядосана на себе си.
	— Давай. Попитай го — настоява Рейчъл. — Обзалагам се, че ще каже „да“, ако това ще означава още време с теб. А аз ще се оправя с Мартин. След като му сервирам замъка, ще ми целува задника с дни.

	* * *

	Много е сложно да се започне такъв разговор. Първоначално си мислех, че темата сама ще изскочи по време на телефонното обаждане, но колкото и да е странно, изобщо не става дума за неща като замъци или работа за модели, а сега е осем без двайсет и знам, че имам само пет минути, преди Леон да трябва да се върне на работа.
	Не се отказвам да питам обаче. От нощта, когато Джъстин се появи, нещата с Леон са се променили; сега са нещо повече от сексуално напрежение и закачливи бележки и поради някаква причина намирам това за леко ужасяващо. Когато мисля за него, изпитвам прилив на неспирно щастие, придружено от клаустрофобична паника. Но подозирам, че тя вероятно е остатък от Джъстин и честно казано, ми писна подобни неща да ме спират.
	— Е — започвам, като се увивам по-плътно с жилетката си. На балкона съм; превърнал се е в любимото ми място за вечерни обаждания по телефона. — Свободен си този уикенд, нали?
	— Ммхммм — отвръща той.
	Дояжда закучерята си в хосписа, докато разговаря с мен, така че е дори по-малко приказлив от обичайното, но усещам, че това всъщност може да ми бъде от полза в случая. Мисля си, че подобно предложение първо трябва да бъде изслушано докрай, преди да се обсъжда.
	— Ами аз трябва да отида до един замък в Уелс за уикенда, за да снимаме продуктите на Катрин, защото аз отговарям за нея, и въпреки факта, че ми се плащат жълти стотинки, се предполага, че ще работя и през уикенда, когато ми е наредено, и просто така стоят нещата.
	Кратко мълчание.
	— М-м, добре? — казва Леон.
	Не звучи ядосан. Което, сега като се замисля, няма и как да бъде — аз не го отсвирвам, трябва да работя. И ако някой разбира това, то това е Леон.
	Отпускам се леко.
	— Но наистина искам да те видя — добавям, преди да успея да се разколебая. — И на Рейчъл й хрумна една потенциално ужасна идея, която всъщност може да се окаже много забавна.
	— М-м? — измънква Леон, като вече звучи леко нервен.
	Чувал е достатъчно за Рейчъл, за да знае, че нейните идеи често включват големи количества алкохол и любовни авантюри.
	— Какво ще кажеш за безплатен уикенд в уелски замък с мен… в замяна на това да позираш като модел с някои плетива, докато си там, които да бъдат разпространени в социалните мрежи от „Бътърфингърс“?
	От другата страна на линията се чува силен давещ се звук.
	— Идеята не ти харесва — обявявам веднага, а страните ми пламват.
	Следва дълго мълчание. Изобщо не трябваше да го предлагам. Леон си пада по тихите дълги нощи с вино и приятен разговор, а не да се разхожда пред фотоапарати.
	— Не че не ми харесва — обажда се той. — Просто… я осмислям.
	Чакам, като му давам още време. Паузата е мъчителна и тогава, точно когато си мисля, че знам идеално как ще приключи целият този неловък разговор:
	— Ами добре — решава Леон.
	Примигвам. Под балкона лисицата Фабио скита наоколо, а след нея преминава и полицейска кола с пищяща сирена.
	— Ами добре? — питам аз, когато е станало достатъчно тихо, за да може той да ме чуе. — Ще дойдеш?
	— Звучи като относително малка цена, която да заплатя в замяна на уикенд на почивка с теб. Освен това единственият човек, който е вероятно да ми се присмива за начинанието, е Ричи, а той няма достъп до интернет.
	— Сериозно ли говориш?
	— И ти ли ще бъдеш модел?
	— О, Мартин вероятно ме мисли за много едра — отвръщам, като махвам с ръка. — Ще бъда там само като катружител.
	— Ще мога ли да се запозная с този Мартин, когото харесваме толкова? И ти ще бъдеш там като какво?
	— Катружител. Извинявай, това е думата на Рейчъл за всичко, което трябва да правя като придружител на Катрин. И да, Мартин ще координира цялото събитие. Ще бъде изключително нетърпим, защото той ще командва.
	— Отлично — заявява Леон. — Мога да прекарвам време, докато позирам, в планиране на падението му.


>	Октомври

>>	Глава 52
>>	Леон

	Така. Стоя между две рицарски брони, облечен с вълнен пуловер, загледан в далечината.
	Животът ми е станал по-странен с Тифи. Никога не съм се страхувал от странен живот, но напоследък ми е станал по-скоро… удобен. Рутинен, както казваше Кей.
	Не мога да остана задълго такъв с Тифи наоколо.
	Тя помага на Катрин да нагласи нас, моделите. Другите две манекенки приличат на бездомни тийнейджърки; Мартин ги гледа, сякаш са за ядене. Симпатични са, но разговорът пресъхна, след като обсъдихме тазгодишния „Бейк Оф“*, и сега просто отброявам минутите, докато Тифи дойде отново, за да нагласи вълнения ми пуловер по незабележим начин, което (почти съм сигурен) е просто извинение да ме докосва.
	[* Bake Off — кулинарно риалити за сладкарство и пекарство. — Б.пр.]
	Лорди Лорд Илюстратора прелита из снимачната площадка. Той е приятен и елегантен джентълмен; замъкът му е малко разнебитен, но има стаи и подобаващо епични гледки, така че всички изглеждат щастливи.
	С изключение на Мартин. Пошегувах се пред Тифи, че ще планирам падението му, но когато не точи лиги по другите модели, изглежда, сякаш се опитва да измисли най-лесния начин, по който да ме бутне от бойната кула. Не мога да го разбера. Никой тук не знае за мен и Тифи — решихме, че така ще бъде най-просто. Но се чудя дали той не се е досетил. Обаче ако знае, защо би му пукало толкова, че да ме гледа толкова кръвнишки?
	Е, все едно. Правя каквото ми е наредено и гледам в малко по-различна посока. Просто съм благодарен да се измъкна от апартамента този уикенд; имах лошо предчувствие, че Джъстин ще се появи. И той ще дойде все някога. Очевидно нещата не бяха приключили, когато си тръгна миналата събота. И все пак оттогава е доста тих. Без цветя, без съобщения, без да се появява при Тифи, независимо къде е тя и независимо че той няма откъде да знае къде би била. Подозрително. Тревожа се, че изчаква нещо. Подобни мъже не си отиват след малко сплашване.
	Опитвам се да не се прозявам (буден съм от много, много часове, само с кратки подремвания). Оставям погледа ми да се насочи към Тифи. Тя носи гумени ботуши и сини боядисани дънки и се е излегнала настрани върху огромен стол в стил „Игра на тронове“, който стои в ъгъла на оръжейната и вероятно не е предназначен за сядане. За секунда виждам част от гладка кожа, когато се премества и жилетката й се отваря. Преглъщам. Връщам поглед върху конкретната част далечина, на която настоява фотографът.
	Мартин: Добре, да починем двайсет минути!
	Хуквам, преди да е успял да ми нареди да направя нещо различно от това да говоря с Тифи (до момента трябваше да прекарвам почивките си в местене на оръжия, да почиствам разпиляна слама и да проверявам една мъничка драскотина на пръста на един от подобните на бездомни модели).
	Аз, докато приближавам Тифи в стола, тип трон: На този човек какъв му е проблемът с мен?
	Тифи поклаща глава и залюлява крака, за да се изправи.
	Тифи: Сериозно, нямам представа. Но с теб се държи дори по-гаднярски, отколкото с нас, нали?
	Рейчъл, изсъскване, зад гърба ми: Бягай! Спасявай се! Иде!
	Тифи няма нужда да й се повтаря. Хваща ме за ръката и ме повлича по посока на главната зала (гигантска каменна пещера с три стълбища).
	Катрин, крещи след нас: Оставяш ме да се оправям с него сама?
	Тифи: По дяволите, жено! Просто си представи, че е някой консерватор през седемдесетте, става ли?
	Не се обръщам да видя реакцията на Катрин, но чувам изсумтяване от смеха на Рейчъл. Тифи ме дръпва в една натруфена ниша, която изглежда, сякаш някога е приютявала статуя, и ме целува силно по устата.
	Тифи: Цял ден те гледам. Непоносимо е. И свирепо ревнувам, че всички останали също могат да го правят.
	Чувство, сякаш отпивам нещо топло, се плъзва надолу от гърдите ми и разтегля устните ми в усмивка. Не съм сигурен какво точно да кажа, затова просто я целувам в отговор. Тялото й се притиска в моето срещу студената каменна стена, а ръцете й се увиват около врата ми.
	Тифи, до устните ми: Следващият уикенд.
	Аз: Ммм?
	(Зает съм да целувам.)
	Тифи: Ще бъдем само двамата. Сами. В апартамента си. И ако някой ни прекъсне или те завлече да се грижиш за одрасканото пръстче на някакъв осемнайсетгодишен, лично ще го екзекутирам.
	Пауза.
	Тифи: Извинявай. Цялата тази замъчна обстановка явно ми е влязла в главата.
	Отдръпвам се, вглеждам се в нейно лице. Не съм ли й казал? Трябва да съм й казал.
	Тифи: Какво? Какво има?
	Аз: Делото на Ричи е в петък. Съжалявам. Ще остана при мама уикенда след това… не ти ли казах?
	Изпитвам познат страх. Това ще бъде началото на неприятен разговор — забравил съм да й кажа нещо, променям плановете й…
	Тифи: Не! Наистина ли?
	Стомахът ми се свива. Пресягам се, за да я гушна отново, но тя изблъсква ръката ми с широко отворени очи.
	Тифи: Не си ми казал! Леон… не знаех. Толкова съжалявам, но… Премиерата на Катрин…
	Сега съм объркан. Защо тя съжалява?
	Тифи: Исках да дойда, но премиерата на Катрин е в петък. Не мога да повярвам. Ще кажеш ли на Ричи да се обади, когато съм у дома, за да мога да му се извиня подобаващо?
	Аз: За какво?
	Тифи превърта очи нетърпеливо.
	Тифи: Задето няма да мога да дойда на обжалването!
	Зяпам я. Примигвам малко. Отпускам се, когато осъзнавам, че тя всъщност не е ядосана на мен.
	Аз: Изобщо не съм очаквал…
	Тифи: Занасяш ли се? Не мислеше, че ще присъствам? Та това е Ричи!
	Аз: Наистина ли искаше да дойдеш?
	Тифи: Да, Леон. Наистина, наистина исках да дойда.
	Мушвам я по бузата с един пръст.
	Тифи, вече засмяна: Ау! Това пък защо?
	Аз: Ти си истинска? Истинска, жива човешка жена?
	Тифи: Да, истинска съм, идиот такъв.
	Аз: Неприемливо. Как може да си толкова мила и също толкова хубава? Ти си мит, нали? Ще се превърнеш в чудовище в полунощ?
	Тифи: Престани. По дяволите, ама че ниски стандарти имаш! Защо да не дойда на делото за обжалване на брат ти? Той е и мой приятел. Всъщност ако искаш да знаеш, първо говорих с него, преди да говоря с теб.
	Аз: Радвам се, че първо не се запозна с него. Той е много по-привлекателен от мен.
	Тифи мърда вежди.
	Тифи: Заради _това_ ли не спомена датата на делото?
	Пристъпвам неспокойно. Мислех, че съм й казал. Тя стисва ръката ми.
	Тифи: Всичко е наред, честно. Просто се закачам.
	Мисля за месеците на бележки и оставена храна, как не я познавах. Сега е толкова различно, когато вече я познавам. Не мога да повярвам, че съм загубил цялото това време — не само тези месеци, но и времето преди това, години на туткане, примиряване, чакане.
	Аз: Не, трябваше да ти кажа. Трябва да задобреем в това. Не можем да разчитаме, че все някога ще си откраднем някой ден. Нито че ще се сблъскаме по случайност.
	Спирам, докато обмислям нещо. Мога от време на време да бъда дневна смяна? Да оставам в апартамента една нощ седмично? Отварям уста да го предложа, но очите на Тифи са се ококорили и изражението й е сериозно, почти нервно, така че замръзвам, изведнъж убеден, че съм щял да кажа нещо грешно. След секунда:
	Тифи, ведро: Какво ще кажеш за календар на хладилника?
	Да. Това вероятно е по-подходящо — все още е рано. Твърде прибързан съм.
	Сега се радвам, че не казах нищо.


>>	Глава 53
>>	Тифи

	Гледам към много далечния, много опасан с паяжини таван. Тук е направо адски ледено, дори и под завивка и три одеяла, с телесната топлина на Рейчъл вляво от мен като радиатор във формата на човек.
	Днес беше изключително шантав ден. Необичайно е да можеш да прекараш цели осем часа, загледан в човека, когото харесваш. Ако сме честни, по-голямата част от деня ми премина във фантазии как всички останали хора в този замък са се изпарили, като сме останали само аз и Леон, голи (изпарителят също така е взел и дрехите ни), с много вълнуващи места, на които да правим секс.
	Очевидно все още съм развалина, що се отнася до Джъстин, и докато нещата напредват с Леон, мога да почувствам как _хубаво-страшно_ се накланя към _страшно-страшно_ малко по-често. Когато Леон започна да говори за намиране на повече време един за друг например, онова паническо, затворено в мен чувство веднага ме сви. Но под него, когато мисля ясно, имам толкова добро предчувствие за Леон. Мисля за него, когато се чувствам най-щастлива. Той ме кара да бъда още по-решителна и да се отърва от случилото се с Джъстин, защото не искам да разнасям тази тежест със себе си, когато съм с Леон. Искам да бъда лека, свободна и необвързана. И гола.
	— Престани — промърморва Рейчъл във възглавницата си.
	— Какво да престана?
	Не бях осъзнала, че е будна, иначе щях да изпълня целия този мисловен епизод на глас.
	— Сексуалната ти неудовлетвореност ме изнервя — казва тя, като се обръща и повлича колкото може повече от завивката със себе си.
	Аз се вкопчвам здраво и успявам да издърпам един-два сантиметра обратно.
	— Не съм неудовлетворена.
	— О, моля ти се. Обзалагам се, че само чакаш да заспя, за да почнеш да ми се клатиш на крака.
	Ръчкам я с едно много студено стъпало. Рейчъл изскимтява.
	— Моята сексуална неудовлетвореност не може да ти пречи да спиш — отвръщам, като сменям темата. — Ако това беше възможно, никой никога нямаше да може да спи през викторианската епоха.
	Тя се обръща, за да присвие очи към мен.
	— Странна си — заключава и пак се превърта на другата страна. — Измъквай се и отивай да си намериш гаджето.
	— Той не ми е гадже — отвръщам автоматично по начина, по който човек се учи да го прави на осем години.
	— Твоят специален приятел. Твоето меченце. Твоят сладкиш. Твоят…
	— Отивам — изсъсквам й и отмятам завивката.
	Хана нежно похърква на другото легло. Всъщност изглежда като доста мил човек, когато спи, обаче пък е трудно да приличаш на кучка, докато лигите ти текат върху възглавницата.
	Двамата с Леон измислихме план да се видим тази вечер. Мартин поради някаква дразнеща причина премести Леон в двойна стая, която да споделя с фотографа, което значи, че двамата не можем да се пъхнем в леглото. Но след като и Хана, и фотографът са заспали, няма причина да не можем да се измъкнем за едно приключение из замъка. Идеята беше и двамата да си починем малко, след което да се срещнем в три часа сутринта, но аз бях твърде развълнувана, за да спя. И все пак видът на току-що събудена не е чак толкова прекрасен, колкото от Холивуд те карат да вярваш, затова вероятно е добре, че лежах будна с часове и си мислех срамни неща.
	Не бях очаквала тук да бъде толкова адски студено обаче. Бях си представяла, че ще нося само бельо и нощница — донесох си секси бельо и всичко останало, — но в момента съм по долнище на вълнена пижама, вълнени чорапи и три пуловера и няма никакъв начин да ги сваля. Затова просто мацвам на устните си малко гланц, разрошвам косата си и внимателно отварям вратата.
	Скърца толкова силно, та чак звучи като клише, но Хана не се събужда. Измъквам се през вратата веднага щом се отваря достатъчно и я придърпвам да се затвори след мен, като потръпвам от стенещите звуци.
	Двамата с Леон имаме среща в кухнята, защото, ако някой ни открие там, ще разполагаме с добро оправдание (предвид броя бисквити, които консумирам на работа, всеки без проблем ще повярва, че се нуждая от среднощно похапване). Тръгвам енергично по покрития с килим коридор, като държа под око стаите наоколо, в случай че някой друг също е буден и ме забележи.
	Никой. Бързото ходене ме сгрява лекичко, така че вземам и стълбите с подтичване и докато стигна до кухнята, почти съм останала без дъх.
	Кухнята е единствената част от замъка, която изглежда обичана. Била е наскоро ремонтирана и за мое огромно щастие, в далечния й край има огромна печка „Ага“. Лепвам се за нея като момиче, което е открило бивш музикант от „Уан Дайрекшън“ в нощен клуб и не планира да си тръгне без него.
	— Нормално ли е да те ревнувам толкова? — пита Леон зад гърба ми.
	Поглеждам през рамо. Застанал е на прага, косата му е току-що пригладена назад, в широка тениска и долнище на анцуг.
	— Ако тялото ти излъчва по-висока температура от тази печка, твоя съм — казвам, като се обръщам, за да си стопля дупето и задната част на краката, както и за да го огледам по-добре.
	Той стеснява разстоянието помежду ни бавно, небрежно. Понякога в него има една сдържана увереност — не я показва често, но когато се случи, е невероятно секси. Целува ме и се стоплям още повече.
	— Имаше ли проблем да се измъкнеш? — питам и се отдръпвам, за да отметна косата на раменете си.
	— Лари, фотографът, спи направо непробудно — обяснява Леон, отново открива устата ми и бавно ме целува.
	Сърцето ми вече тупти бясно. Чувствам се леко замаяна, сякаш цялата кръв, която обичайно е в главата ми, сега е решила, че си има по-важни занимания другаде. Устните ни едва се отлепят. Леон ме повдига, така че да седна на котлона на печката, и аз увивам крака около него, като сключвам глезени зад гърба му. Той се притиска към мен.
	Постепенно осъзнавам как жегата от котлона бавно си проправя път през пижамата и започва да пари на задника ми.
	— Ооох. Препечено — простенвам и се отблъсквам напред, така че Леон да поеме тежестта ми.
	Той ме вдига като коала и ме премества на плота отстрани, устните му бавно започват да оставят пътечки по кожата ми — врата и гърдите, пак по устните, врата, ключицата, устните. Главата ми започва да се върти; почти неспособна съм да мисля. Ръцете му откриват тънката пролука между пуловерите и долнището на пижамата ми, след което дланите му са върху кожата ми и от почти неспособна да мисля се превръщам в напълно неспособна.
	— Лошо ли е да правиш секс на място, където другите хора приготвят храна? — пита той, като се отдръпва, останал без дъх.
	— Не! Просто е… чисто! Хигиенично — обяснявам и го придърпвам обратно.
	— Добре — казва Леон и изведнъж всичките ми пуловери изчезват наведнъж.
	Вече въобще не ми е студено. Всъщност мога и с по-малко дрехи да изкарам. Защо, по дяволите, не си сложих секси нощничката?
	Свалям тениската на Леон и подръпвам връзката на анцуга му, докато не го махва и него. После плъзвам тялото си до неговото, а той прави пауза за момент.
	— Добре? — пита ме прегракнало. Мога да видя какъв самоконтрол му коства да зададе въпроса; отговарям с още една целувка. — Да? — продължава, с уста върху моята. — Това значи „добре“?
	— Да. А сега млъкни — прошепвам му и той прави каквото му е наредено.
	Толкова сме близо. Почти гола съм, той е почти гол, главата ми е пълна с Леон. Това е то. Случва се. Вътрешната ми сексуално неудовлетворена викторианка едва не плаче от благодарност, докато Леон ме придърпва към себе си за бедрата и ме притиска, така че тялото му пак е между краката ми.
	И тогава, ето го и него. Спомена.
	Замръзвам. Той не забелязва отначало и за три дълбоко ужасяващи секунди ръцете му продължават да се движат по тялото ми, устните му все още са притиснати силно в моите. Много е трудно да опиша това чувство. Паника може би, но съм напълно неподвижна и се чувствам странно пасивна. Замръзнала съм, хваната съм в капан и изпитвам странното усещане, че някаква жизненоважна част от мен се е откачила.
	Движенията на Леон се забавят и ръцете му спират от двете страни на лицето ми. Нежно повдига главата ми, за да го погледна.
	— А — казва.
	Разплита се от мен точно когато цялата започвам да треперя.
	Сякаш не мога да си върна тази част от себе си. Не знам откъде идва това чувство — в единия момент щях да правя секса, за който мечтаех цяла седмица, а в следващия си… спомнях нещо. Тяло, което не беше на Леон, ръце, които правеха същото като неговите, но аз не ги исках върху себе си.
	— Трябва ти пространство или прегръдка? — пита ме просто, вече застанал на метър разстояние.
	— Прегръдка — успявам да изрека.
	Той ме придърпва до себе си и се пресяга към купчината пуловери на плота, докато го прави. Слага един от тях върху раменете ми и ме прегръща, главата ми е облегната на гърдите му. Единственото, което издава колко разочарован се чувства, е туптенето на сърцето му в ухото ми.
	— Съжалявам — промърморвам в прегръдката му.
	— Никога не бива — заявява Леон. — Не съжалявай. Добре?
	Усмихвам се несигурно и притискам устни към кожата му.
	— Добре.


>>	Глава 54
>>	Леон

	Обичайно не съм гневен човек. Спокоен съм и труден за ядосване. Винаги аз спирам Ричи да се сбие (обикновено заради жена, която може да има, а може и да няма нужда от помощ). Но сега сякаш се случва нещо праисторическо и ми коства големи усилия да задържа тялото си отпуснато и движенията нежни. Враждебната поза и напрежението няма да помогнат на Тифи.
	Но искам да го нараня. Наистина. Не знам какво е причинил на Тифи, какво точно я предизвика този път, но каквото и да е било, я е наранило толкова, че сега трепери цялата като котенце, дошло от студа.
	Тя надига глава и избърсва лице.
	Тифи: Съж… хмм. Искам да кажа. Здрасти.
	Аз: Здрасти. Искаш ли чай?
	Тя кимва. Не ми се ще да я пускам, но да я държа още, след като тя го очаква от мен, вероятно е лоша идея. Обличам се отново и тръгвам към чайника.
	Тифи: Това беше…
	Чакам. Чайникът започва да ври, тихичко тътнене.
	Тифи: Това беше наистина ужасно. Дори не знам какво стана.
	Аз: Нов спомен ли беше? Или нещо, което вече си обсъдила с терапевта?
	Тя поклаща глава намръщено.
	Тифи: Не беше като спомен, не беше, сякаш се сетих за нещо…
	Аз: По-скоро мускулна памет?
	Тя вдига поглед.
	Тифи: Да. Именно.
	Наливам чая. Отварям хладилника за мляко и замръзвам. Пълен е с подноси с малки розови кексчета, глазирани с букви „Ф“ и „Ж“.
	Тифи идва при мен и плъзва ръка около кръста ми.
	Тифи: Уха. Тези сигурно са за сватбата, която ще се състои, след като си тръгнем.
	Аз: Колко точно, мислиш, са изчислили количествата?
	Тифи се засмива. Не съвсем искрен смях и малко сълзлив, но пак е добре.
	Тифи: Вероятно доста точно. Макар че са _толкова_ много.
	Аз: Прекалено много. Бих предположил… триста.
	Тифи: Никой не кани триста души на сватбата си. Освен ако не са наистина известни или индийци.
	Аз: Да не е сватба на известен индиец?
	Тифи: Лорди Лорд Илюстратора не спомена нищо такова конкретно.
	Вземам две кексчета и давам едното на Тифи. Очите й все още са леко зачервени от плач, но сега се усмихва и хапва кексчето почти на една хапка. Подозирам, че се нуждае от захар.
	Ядем в мълчание известно време, облегнати на печката един до друг.
	Тифи: Е… по твое професионално мнение…
	Аз: Като медицинска сестра по палиативни грижи?
	Тифи: Като човек, далечно запознат с медицината…
	О, не. Тези разговори никога не протичат добре. Хората винаги предполагат, че ни преподават цялата медицина на света в училището за медицински сестри и че ние си я спомняме пет години по-късно.
	Тифи: Всеки път ли ще откачам така, когато искаме да правим секс? Защото това буквално е най-депресиращата мисъл на света.
	Аз, внимателно: Подозирам, че не. Може просто да отнеме малко време да разберем какво го предизвиква и как да го избягваме, докато се почувстваш в безопасност.
	Тя ме поглежда остро.
	Тифи: Аз не съм… Не искам да мислиш… той никога, нали знаеш. Не ме е наранявал.
	Бих искал да оспоря това. Струва ми се, че я е наранил, и то доста. Но определено нямам право да го кажа, затова отивам и й донасям още едно кексче, като го държа пред лицето й, за да си отхапе.
	Аз: Не предполагам нищо. Просто искам да се чувстваш по-добре.
	Тифи ме гледа и след това изведнъж ме мушка с пръст по бузата.
	Аз, с изохкване: Ей!
	Мушкането в бузата е много по-стряскащо, отколкото бях осъзнавал, когато аз й го причиних по-рано.
	Тифи: Ти не си истински, нали? Неприемливо добър си.
	Аз: Не съм. Аз съм сърдито старче, което не харесва повечето хора.
	Тифи: Повечето?
	Аз: Има много малък брой изключения.
	Тифи: Как ги избираш? Изключенията?
	Свивам рамене, неловко ми е.
	Тифи: Сериозно. Честно. Защо аз?
	Аз: Ммм. Ами. Предполагам… Има хора, с които просто се чувствам удобно. Не много. Но ти беше от тях още преди да се запознаем.
	Тифи ме гледа, с наклонена глава, очите й са приковани към моите за толкова дълго, че започвам да се въртя на място, умирам да сменим темата. Най-сетне тя се навежда напред и бавно ме целува, с вкус на захарна глазура.
	Тифи: Ще си струвам чакането. Ще видиш.
	Сякаш някога съм се съмнявал.


>>	Глава 55
>>	Тифи

	Облягам се назад в стола си и свалям очи от екрана. Гледам го от прекалено дълго време — снимките на плетивата от замъка бяха публикувани във „Фимейл“ — секцията на „Дейли Мейл“ за жени, и това е _странно_. Катрин официално е знаменитост. Не мога да повярвам колко бързо се случи всичко, също така не мога да спра да чета коментари от други жени за това колко е секси Леон на тези снимки. Очевидно вече знам колко е секси, но все пак едновременно е ужасно и някак хубаво да получиш и външно потвърждение.
	Чудя се как ли се чувства той по въпроса. Надявам се, че е твърде технологично неспособен, за да прегледа коментарите в „Дейли Мейл“, защото някои от тях наистина са нецензурни. Разбира се, има също така и няколко расистки подмятания, като се има предвид, че това е страница с коментари в интернет, и нещата бързо стигат до спор дали глобалното затопляне е конспирация на либералите и преди да се усетя, вече съм във въртопа на интернет и съм пропиляла половин час да чета чудатите хорски мнения за това дали Тръмп е неонацист и дали ушите на Леон са прекалено големи.
	Отивам на терапевтичен сеанс след работа. Както обикновено, Луси седи в почти неловко мълчание известно време и после, привидно спонтанно, аз започвам да й разказвам ужасни, болезнени неща, за които като цяло дори не мога да понеса да мисля. Колко хитро Джъстин ме е накарал да вярвам, че имам лоша памет, за да може винаги да повтаря, че съм запомнила грешно. Колко нагло ме убеждаваше, че съм изхвърлила купища дрехи, а в действителност просто е набутвал неща, които не е искал да нося, в дъното на гардероба.
	Колко недоловимо превърна секса в нещо, което му дължа, дори когато ме караше да се чувствам толкова тъжна, че не бях на себе си.
	Всичко това е нормално за Луси обаче. Тя просто кима. Или накланя глава. Или понякога — в екстремни случаи, когато съм казала нещо на глас, което почти физически боли да изговоря — се включва с някое подкрепящо „да“.
	Този път в края на сеанса ме пита как мисля, че се справям. Започвам с обичайните приказки — „О, това беше толкова страхотно, честно, много благодаря“, както когато фризьорката те пита дали харесваш прическата, която ти е направила току-що. Но Луси просто ме гледа известно време, така че започвам да се питам как _наистина_ се справям? Преди няколко месеца не можех дори да си помисля да откажа на Джъстин, ако ме покани на питие. Хабях по-голямата част от умствените си сили, за да поддържам спомените си. Дори не бях склонна да приема, че ме е тормозил. А сега, ето ме, говоря с Някой Различен От Мо за това, че случилото се с Джъстин не е било по моя вина, и наистина го вярвам.
	Слушам много песни на Кели Кларксън, докато се прибирам към къщи с метрото. Мярвам отражението си в стъклото, изправям рамене и срещам собствения си поглед точно като по време на онова първо пътуване от дома на Джъстин до апартамента. Да, очите ми са малко насълзени от сеанса, но този път не нося слънчеви очила.
	Знаете ли какво? Изключително горда съм със себе си.

	* * *

	Получавам отговор на въпроса как се чувства Леон от снимките във „Фимейл“, когато се прибирам у дома. Оставил ми е следната бележка на хладилника:
C>
	Не приготвих вечеря. Вече съм прекалено известен за това.
	(Тоест поръчах за вкъщи, за да отпразнуваме успеха на Катрин/твоя успех. Вкусна тайландска храна те очаква в хладилника.) х
C$
	Е, изглежда, няма намерение да се самозабравя, така че и това е нещо. Слагам тайландската храна в микровълновата, тананикайки си „По-силна (Това, което не те убива)“*, и се пресягам за химикалка, докато ястието се върти. Леон ще работи до сряда, след това отива при майка си; няма да го видя лично преди делото на Ричи в петък. Гледа все да е зает — утре сутрин е посещението му до последния Джони Уайт, като планира да вземе най-ранния възможен влак до Кардиф и да се прибере навреме, за да поспи, преди да трябва да се върне на работа. Бих изтъкнала, че това не му предоставя достатъчно почивка, с която да изкара, но мога да позная, че не спи добре дори когато е тук, така че може би е по-добре за него да си намира занимания. Най-сетне е завършил „Стъкленият похлупак“, сигурен знак, че е буден и през деня, и изглежда, сякаш оцелява основно на кофеин — обичайно по това време на месеца нескафето не е толкова намаляло.
	[* Stronger (What Doesn’t Kill You) — песен на Кели Кларксън. — Б.пр.]
	Давам по същество:
C>
	Радвам се, че толкова ти е допаднал новият ти живот на знаменитост. Аз, от друга страна, ужасно те ревнувам от около стотина жени в интернет, които мислят, че си „адски апетитен, ммм“ и реших, че в пъти предпочитам само аз да мога да те гледам.
	Стискам палци Джони Уайт Осми да е Правилният! хх
C$
	Когато виждам отговора следващата вечер, мога да позная, че Леон е изтощен. Има нещо в почерка му — по-отпуснат е от обичайно, сякаш не е могъл да събере достатъчно сила, за да държи химикалката нормално.
C>
	Джони Уайт Осми не е нашият човек. Всъщност е доста неприятен и голям хомофоб. Също така ме накара да ям много остарели бисквити със смокиня.
	Ричи праща поздрави. Добре е. Държи се. х
C$
	Хмм. Ричи може и да се държи, но не съм убедена, че това важи за Леон.


>>	Глава 56
>>	Леон

	Закъснявам за работа. Говорих с Ричи двайсет минути, които той не може наистина да си позволи, за синдрома на посттравматичния стрес. Това е първият път от дълго време насам, в който разговарях с него за нещо различно от делото, което е странно, тъй като обжалването е след три дни. Мисля, че Гърти е говорила с него толкова често, че той искаше да смени темата.
	Питах го и за ограничителните заповеди. Той беше категоричен: Тифи трябва да реши. Било лоша идея да изглежда, сякаш й налагам решения — трябва да я оставя да стигне до заключението сама. Все още мразя факта, че бившият й знае къде живее, но трябва да помня, че не е моя работа да се обаждам.
	Сега съм много закъснял. Закопчавам ризата си, докато излизам от сградата. Специалист съм по ефикасно напускане на апартамента. Всичко е в съкратените секунди и пропускането на закучерята, което ще започне да ме измъчва към единайсет часа, когато дневните сестри са изяли всички бисквити.
	Странен мъж от апартамент пет: Леон!
	Вдигам поглед, докато вратата се затваря зад мен. Това е странният мъж от апартамент пет, онзи, който (според Тифи) прави енергична аеробика точно в седем сутринта и събира сандъци от банани на своето място за паркиране. Изненадан съм да открия, че ми знае името.
	Аз: Здрасти!
	Странен мъж от апартамент пет: Никога не съм вярвал, че си медицинска сестра!
	Аз: Аха. Закъснявам за работа, така че…
	Странен мъж от апартамент пет размахва телефона си към мен, сякаш трябва да мога да различа какво има на екрана.
	Странен мъж, триумфално: Известен човек си!
	Аз: Моля?
	Странен мъж: В „Дейли Мейл“ си! И носиш претенциозен пуловер като известен човек!
	Аз: „Претенциозен“ вече не е политически коректен термин, Странен мъж от апартамент пет. Трябва да вървя. Забавлявай се с останалото от „Фимейл“!
	Пръждосвам се колкото мога по-бързо. Решавам, като се замисля, да не се стремя към живот на знаменитост.

	* * *

	Господин Прайър е буден достатъчно дълго, че да види снимките. Скоро пак ще заспи, но знам, че това ще го забавлява, така че гледам да се възползвам от възможността и изкарвам снимките на екрана.
	Хмм. Четиринайсет хиляди харесвания на снимка, на която гледам в далечината в черна тениска и огромен, плетен на една кука шал. Странно.
	Господин Прайър: Много си елегантен, Леон!
	Аз: Благодаря ви.
	Господин Прайър: Сега, прав ли съм да предположа, че определена прекрасна млада дама те е убедила да се унижиш по подобен начин?
	Аз: Е. Ами. Идеята беше на Тифи.
	Господин Прайър: А, съквартирантката. И… приятелката?
	Аз: Не, не, не „приятелка“. Още не.
	Господин Прайър: Не? Когато говорихме за последно, останах с впечатлението, че двамата направо сте омаяни един от друг.
	Поглеждам картона на господин Прайър, поддържам внимателно безизразна физиономия. Тестовете за функцията на черния дроб са лоши. Не е добре. Очакваше се, но все пак не е добре.
	Аз: Аз съм… да. Така е. Просто не искам да прибързвам. Не мисля, че и тя иска.
	Господин Прайър се намръщва. Малките като мъниста очички почти изчезват под гънките на веждите.
	Господин Прайър: Може ли да ти дам един съвет, Леон?
	Кимвам.
	Господин Прайър: Не оставяй естествената си… сдържаност да те дърпа назад. Изясни й какво изпитваш към нея. Все пак ти си една доста затворена книга, Леон.
	Аз: Затворена книга?
	Забелязвам, че ръцете на господин Прайър треперят, докато приглажда завивката, и се опитвам да не мисля за предзнаменования.
	Господин Прайър: Тих. Мрачен. Сигурен съм, че тя намира това за много привлекателно, но не го оставяй да се превърне в бариера помежду ви. Аз изчаках твърде дълго, за да кажа на моя… Забавих нещата твърде много и сега ми се ще просто да бях казал онова, което исках, когато все още можех. Мисля си какъв можеше да е бил животът ми. Не че не съм доволен с раздадените си карти, но… Човек наистина губи ужасно много време, докато е млад.
	Тук не можеш да свършиш нищо, без някой да ти предаде някакви мъдрости. Но господин Прайър ме притесни леко. След Уелс усетих, че не трябва да избързвам с Тифи. Но може би съм твърде дръпнат. Имам тази склонност очевидно. Сега ми се иска да бях споменал, че мога да вземам и дневни смени. И все пак отидох в замъка в Уелс заради нея и позирах до брулено от вятъра дърво в голяма жилетка. Това със сигурност би трябвало да говори ясно за чувствата ми?

	* * *

	Ричи: Ти не си _естествено_ открит човек.
	Аз: Съм! Аз съм… общителен. Експресивен. Отворена книга.
	Ричи: Не се справяш зле с говоренето за чувства с мен, но това не се брои, а и обичайно аз започвам темата. Трябва да се държиш като мен, братче. Аз никога не съм имал време да се правя на „труднодостъпен“. „Леснодостъпен“ и „открит“ винаги ми е вършило работа.
	Чувствам се малко изкаран от равновесие. Имах добри усещания за всичко с Тифи, а сега съм нервен. Не биваше да предавам думите на господин Прайър на Ричи — трябваше да знам какво ще бъде мнението му. Ричи пишеше любовни песни и изнасяше серенади на момичетата в училищните коридори още на десет.
	Аз: Какво да направя тогава?
	Ричи: По дяволите, човече, просто й кажи, че я харесваш и искаш нещата да станат сериозни. Очевидно го желаеш, така че не може да е толкова трудно. Трябва да вървя. Гърти ме кара _отново_ да й повтарям за десетте минути, след като напуснах клуба. Честно, не съм сигурен, че тази жена е човек.
	Аз: Тази жена е…
	Ричи: Не се тревожи, не се тревожи. Няма да кажа лоша думичка за нея. _Щях_ да кажа, че е свръхчовек.
	Аз: Добре.
	Ричи: Също е и секси.
	Аз: Дори не си…
	Ричи се разсмива с цяло гърло. Осъзнавам, че се хиля; никога не мога да устоя, когато се смее така.
	Ричи: Ще бъда послушен, ще бъда послушен. Но ако ме измъкне от тук, ще я поканя на вечеря. Или ще я помоля да се омъжи за мен може би.
	Усмивката ми леко избледнява. Изпитвам леко притеснение. Обжалването наистина се случва. Остават два дни. Дори не съм си позволил да мисля сценарий, в който намират Ричи за невинен, но мозъкът ми не спира да се насочва натам, въпреки волята ми, като разиграва сценка. Водя го у дома, за да седне в мекия пуф на Тифи с индийски десен, да пие бири, отново да бъде малкият ми брат.
	Не мога да намеря думите за онова, което искам да му кажа. Не се обнадеждавай прекалено? Но разбира се, че ще го направи — както и аз. Това е целият смисъл. Та… не се притеснявай, ако не стане? Също толкова нелепо. Няма подходящи думи за толкова значим проблем.
	Аз: Ще се видим в петък.
	Ричи: Това е отворената книга, която познавам и обичам. Ще се видим в петък, братле.


>>	Глава 57
>>	Тифи

	Това е първото нещо в петък. Големият ден.
	Леон е при майка си — ще отидат в съда заедно. Рейчъл и Мо са при мен. Мо идва с мен на премиерата на книгата — като се вземе предвид всичко, което съм направила за тази книга, дори Мартин не можа да ми откаже придружител.
	Гърти се появява заедно с Мо за кратка, повърхностна прегръдка и много забързан разговор за случая на Ричи. Вече е сложила нелепата си адвокатска перука, с която прилича на излязла от картина от осемнайсети век.
	Мо е в смокинг и изглежда очарователно. Обожавам, когато Мо се облича официално. Все едно гледаш снимки на малки кученца, облечени като хора. Видимо му е неудобно и мога да позная, че няма търпение поне да си свали обувките, но ако дори само се пресегне към връзките, Гърти му се озъбва и той престава, хленчейки. Когато тя си тръгва, Мо е явно облекчен.
	— Само за твоя информация, Мо и Гърти определено спят заедно — казва ми Рейчъл, като ми подава четката за коса.
	Зяпвам я в огледалото. (В този апартамент изобщо няма достатъчно огледала. Трябваше да отидем при Рейчъл, у тях в спалнята има цяла стена с шкафове, покрити с огледала, поради, както подозирам, сексуални причини, но тя отказва да допуска Гърти в апартамента си, откакто направи коментар колко е разхвърляно на партито за рождения ден на Рейчъл.)
	— Мо и Гърти _не_ спят заедно — отвръщам, когато идвам на себе си, и вземам четката. Опитвам се да опитомя гривата си в изискана висока прическа от една от книгите ни за прически „направи си сам“. Авторката ме увери, че тази е лесна, но аз съм на стъпка втора от петнайсет минути. Има двайсет и две стъпки общо и половин оставащ час.
	— Напротив — продължава Рейчъл спокойно. — Знаеш, че винаги познавам.
	Удържам се на косъм да не я информирам, че Гърти също смята, че „винаги познава“, когато неин приятел спи с някого. Не искам това да се превърне в състезание, особено след като все още не съм правила секс с Леон.
	— Те живеят заедно — обяснявам с уста, пълна с фиби. — Чувстват се по-удобно един с друг, отколкото преди.
	— Става ти толкова удобно с друг само ако си лягате голи — настоява Рейчъл.
	— Това е странно и отвратително. Както и да е, доста сигурна съм, че Мо е асексуален.
	Със закъснение се сещам да погледна дали вратата на банята е затворена. Мо е във всекидневната. Прекара последния час с търпеливо или отегчено изражение на лицето в зависимост от това дали смяташе, че го наблюдаваме.
	— _Иска_ ти се да мислиш така заради цялото нещо с „той ми е като брат“. Но той определено не е асексуален. Сваляше моята приятелка Кели на един купон миналото лято.
	— Не мога да се справя с подобни разкрития в момента! — виквам, като изплювам фибите.
	Захапах ги твърде рано. Те са за стъпка четири, а стъпка трета все още ме смущава.
	— Ела тук — казва Рейчъл и аз издишвам.
	Слава на бога.
	— Наистина ме остави да се поизпотя — съобщавам й, докато взема четката, приглажда щетите, които съм нанесла до момента, и прелиства инструкциите за прическата с една ръка.
	— Как иначе ще се научиш? — пита ме.

	* * *

	Десет сутринта е. Странно е да си в официална рокля толкова рано сутрин. Поради някаква причина изключително съм се притеснила, че ще накапя чай по предната част на изисканата си нова рокля, макар да съм доста сигурна, че ако пиех мартини, нямаше да имам същите тревоги. Просто е странно да пиеш от голяма порцеланова чаша, когато носиш коприна.
	Рейчъл е надминала себе си — косата ми е пригладена и лъскава, вързана в основата на врата ми в серия мистериозни завъртулки точно като на снимката. Страничният ефект обаче е, че голяма част от деколтето ми е на показ. Когато пробвах роклята, косата ми беше пусната — не забелязах колко точно кожа разкриват смъкнатите под рамото ръкави и сърцевидното деколте. Е, какво пък. Това е и моята вечер — аз съм отговорният редактор. Имам пълното право да се обличам неподходящо.
	Алармата ми започва да звъни, за да ми напомни да проверя докъде е стигнала Катрин. Обаждам й се, като се опитвам да не забелязвам, че тя е по-нагоре в списъка с набираните ми номера от собствената ми майка.
	— Готова ли си? — питам веднага щом вдига.
	— Почти! — чурулика тя. — Просто набързо преправих облеклото и…
	— _Какво_ си преправила? — питам подозрително.
	— О, ами когато я пробвах отново, осъзнах колко скучно и мрачно ще изглежда под ярката дневна светлина роклята, която ми избраха от твоя Пиар отдел — обяснява тя, — затова преправих малко деколтето и подгъва.
	Отварям уста, за да й се скарам, след което пак я затварям. Първо, пределно ясно е, че щетите вече са нанесени — ако е пипан подгъвът, роклята вече не може да бъде спасена. И второ, моят рискован избор на рокля ще изглежда много по-добре до някой друг, който също е решил да демонстрира непрофесионално много кожа.
	— Хубаво. Ще те взема в и половина.
	— До скоро! — казва тя, като се надявам да е иронично, макар да не съм сигурна.
	Поглеждам часовника, когато затварям. Остават десет минути. (Трябваше да включа и време за приготвянето на Рейчъл, което винаги отнема поне петдесет процента по-дълго, отколкото човек е мислел първоначално. Тя ще обвини мен, защото е трябвало да ми направи прическата очевидно, но в действителност е, защото се е самопровъзгласила за кралица на контура и прекарва поне четиридесет минути недоловимо да променя формата на лицето си, преди дори да започне с очите и устните.)
	Точно съм на път да пиша на Леон да видя как е, когато телефонът в апартамента иззвънява.
	— Какво е това, мамка му? — провиква се Рейчъл от банята.
	— Нашият домашен телефон! — виквам в отговор, като се стрелвам по посока на звука (сякаш идва отнякъде покрай хладилника).
	Да се стрелкаш в подобен тоалет, не е лесно — има сериозно издуване в района на полата и поне две рисковани секунди, в които босият ми крак закача тюла, докато се движа. Потръпвам, когато роклята рязко дръпва наранения ми глезен. Вече мога да ходя на този крак, но цялата работа с тичането не му допада. Не че и на здравия ми глезен му харесва.
	— Вашият _какво_? — намесва се и Мо развеселено.
	— Нашият домашен телефон — повтарям, като се суетя с невероятно голямото количество вещи по повърхностите в кухнята.
	— Съжалявам, не ми каза, че сме в деветдесетте — обажда се Рейчъл точно когато откривам телефона.
	— Ало?
	— Тифи?
	Намръщвам се.
	— Ричи? Добре ли си?
	— Ще бъда откровен с теб, Тифи — отвръща той. — Насирам се. Не буквално. Макар че това може и да е въпрос на време.
	— Който и да е това, надявам се, че се забавлява с последния диск на „Блър“* — подхвърля Рейчъл.
	[* „Блър“ (на английски: Blur) е британска рок група, основана през 1989 година в Лондон. — Б.пр.]
	— Задръж. — Отправям се към спалнята и затварям вратата здраво зад себе си. С известна трудност нагласям полата си така, че да мога да седна на края на леглото, без нищо да се скъса. — Не трябва ли да бъдеш, не знам, в някакъв бус или нещо подобно? Как ми се обаждаш? _Запомнили_ са датата на делото ти, нали?
	Вече съм чувала достатъчно ужасяващи истории от Гърти и Леон, за да знам, че затворниците невинаги стигат до съда, когато трябва, благодарение на множество свързани със затвора бюрократични причини, които задължително се застъпват в подобна ситуация. Преместиха Ричи в (дори по-мрачен) лондонски затвор преди няколко дни, за да бъде в района за обжалването, но все още остава пътуването от самия затвор до съда. Физически ми призлява, като си помисля за цялото приготовление, което отива по дяволите, защото някой е забравил да се обади на някой друг за транспорта.
	— Не, не, това с буса вече го свърших — обяснява Ричи. — Страшен купон, нека ти кажа. Някак си прекарах в него пет часа, макар да мога да се закълна, че през половината от тях превозното средство не се движеше. Не, вече съм в съда, в арестантска килия. В действителност не ми е позволено телефонно обаждане, но охраната е една ирландска дама, която твърди, че й напомням за сина й. И че изглеждам ужасно. Каза ми да се обадя на приятелката си, но нямам такава и ми хрумна да се обадя на теб, защото ти си приятелката на Леон, а това е достатъчно близо. Трябваше да си или ти, или Рита от училище, с която не мисля, че технически погледнато, някога изобщо скъсах.
	— Дърдориш празни приказки, Ричи — осведомявам го. — Какво има? Нерви ли?
	— „Нерви“ звучи, сякаш съм някоя стара дама. Чист _ужас_ е.
	— Така наистина звучи по-добре. По-близо до филм на ужасите. По-далече от припадък, защото корсетът ти е твърде стегнат.
	— Именно.
	— Гърти там ли е?
	— Все още не я виждам. И бездруго е заета да се занимава с онова, което правят адвокатите, каквото и да е то. Трябва да се оправям сам сега.
	Тонът му е безгрижен и пренебрежителен, както винаги, но не е нужно да се вслушваш особено усилено, за да доловиш потреперването в гласа му.
	— _Не_ трябва да се оправяш сам — казвам му твърдо. — Имаш всички нас. И помни, когато говорихме за пръв път, ти ми каза, че си преодолял най-трудното от седенето в затвора. Е, това е най-лошият възможен сценарий. Още от онова, което вече си преодолял.
	— Ами ако повърна в съдебната зала?
	— Тогава някой ще почисти залата и ще повика чистачи, а ти ще продължиш от там, където си спрял. Това няма да накара съдиите да те сметнат за въоръжен обирджия, нали?
	Ричи се разкикотва измъчено. За момент настъпва мълчание.
	— Не искам да разочаровам Леон — продължава той. — Толкова е обнадежден. Не искам… не мога да понеса пак да го разочаровам. Последния път беше ужасно. Честно, най-ужасното. Да видя лицето му.
	— Ти никога не си го разочаровал — заявявам. Сърцето ми бие лудо. Това е важно. — Той знае, че не си го извършил. Знае, че… системата е прецакала и двама ви.
	— Трябваше просто да го приема. Да си излежа присъдата и да изляза, а междувременно да оставя Леон да си гледа живота. Всичко това… само ще влоши нещата още повече за него.
	— Леон щеше да се бори, независимо какво щеше да направиш ти — натъртвам. — Никога нямаше просто да остави някой да тормози малкия му брат. Ако се беше предал, това щеше да го нарани.
	Ричи си поема дълбок разтърсващ дъх и после го изпуска отново.
	— Така е добре — продължавам аз. — Дишай. Чувам, че е подходящо за хората с деликатни нерви. Имаш ли ароматни соли подръка?
	Това предизвиква още едно кикотене, този път не толкова измъчено.
	— Да не ме наричаш женчо? — пита Ричи.
	— Твърдо вярвам, че ти си един много смел мъж — обяснявам. — Но, да. Наричам те женчо. В случай че това ти помага да си припомниш колко си смел.
	— Ти си добро момиче, Тифи — заключава Ричи.
	— Не съм куче, Ричи. И след като сега може би вече не си толкова позеленял… Може ли да се върнем на това, че ме нарече „приятелката на Леон“?
	Следва мълчание.
	— Не си ли приятелката на Леон? — пита той.
	— Още не — обяснявам. — Е, искам да кажа, не сме обсъждали това. Технически погледнато, досега сме били едва на няколко срещи.
	— Той е луд по теб — обяснява Ричи. — Може да не го казва на глас, но…
	Усещам пристъп на тревога. Аз също съм луда по него. Прекарвам по-голямата част от деня си да мисля за него, както и няколко от часовете на нощта. Но… не знам. Мисълта, че той иска да ми бъде приятел, ме кара да се чувствам като… в капан.
	Оправям си роклята, като се чудя дали аз не съм тази, която има проблем с корсет и нерви. Наистина харесвам Леон. Това е нелепо. Обективно погледнато, бих искала да го наричам свой приятел и да го представям на хората като такъв. Това иска човек винаги когато е луд по някого. Но…
	Какво би казала Луси?
	Е, вероятно не би казала нищо, за да бъдем честни. Просто би ме оставила да разсъждавам над факта, че този странен страх от попадане в капан почти със сигурност е свързан с факта, че бях във връзка с човек, който никога не ме освободи от неговия капан.
	— Тифи? — обажда се Ричи. — Вероятно трябва да тръгвам.
	— О, господи, да — отвръщам, когато идвам на себе си. Не знам защо се тревожа за това как да наричам връзката си, когато Ричи е на път да влезе в съда. — _Успех_, Ричи. Иска ми се да можех да присъствам.
	— Може би ще се видим от другата страна — казва той и гласът му отново трепери. — А ако не, грижи се за Леон.
	Този път молбата не звучи странно.
	— Ще се грижа — потвърждавам. — Обещавам.


>>	Глава 58
>>	Леон

	Мразя този костюм. Последно го носих на съдебно дело номер едно и след това го наврях в гардероба на мама, изкушен да го изгоря, сякаш е бил заразен. Радвам се, че не го направих. Не мога да си позволя да горя костюми всеки път, когато правосъдната система не успее да раздаде правосъдие. Това може да не е последното ни дело за обжалване.
	Мама трепери и е на път да заплаче. Толкова се старая да съм силен заради нея, но не мога да го понеса. Би било по-лесно с всеки друг човек, но с мама е ужасно. Искам тя да ме закриля, а не обратното, и почти ме ядосва да я виждам такава, макар едновременно да ме натъжава.
	Поглеждам си телефона.
C>
	Току-що говорих с Ричи — обади се за малко морална подкрепа. Добре е. Всички ще бъдете добре, каквото и да стане. Пиши ми, ако мога да помогна с нещо. Все ще се измъкна за едно телефонно обаждане. Тифи хх
C$
	Чувствам топлина за момент, след цяла сутрин на постоянен студен страх. Напомням си за новата ми решителност да кажа на Тифи точно как се чувствам и да придвижа нещата в по-сериозна посока, например среща с родители и т.н.
	Мама: Миличък?
	Един последен поглед в огледалото. По-слаб, с по-дълга коса, издължен Ричи ме гледа в отговор. Не мога да спра да мисля за него — не спирам да си спомням как изглеждаше, когато прочетоха присъдата му, безкрайния порой глупости за хладнокръвното му, добре изчислено престъпление, как очите му се разшириха и загледаха празно от страх.
	Мама: Леон? Миличък?
	Аз: Идвам.

	* * *

	Здравей отново, съдебна зало.
	Толкова е обикновена. Нищо подобно на дървените столове и сводестите тавани от американските правни драми — само много папки по бюрата, килим и редици пейки, от които ни наблюдават няколко отегчени на вид адвокати и журналисти. Един от журналистите се опитва да намери контакт, за да зареди телефона си. Студентка по право оглежда гърба на бутилката си със смути.
	Странно е. По-рано тази година щях да искам да изкрещя и на двама им. _Гледайте внимателно, мамка му. Наблюдавате как се унищожава животът на един човек._ Но всичко това е част от странната драма на този ритуал и сега, когато знаем как да играем играта — сега, когато имаме адвокат, който знае правилата, — ритуалът не ме тревожи толкова.
	Един сбръчкан мъж в дълга роба като герой от „Хари Потър“ влиза с охрана и Ричи. Ричи не е с белезници, което е нещо. Но изглежда точно толкова зле, колкото подозирах. Качил е малко през последните месеци, тъй като отново тренира, но с отпуснати рамене изглежда, сякаш мускулите го смачкват. Едва го разпознавам като брата, който влезе за първи път в тази зала миналата година, онзи с пълната увереност, че щом си невинен, си тръгваш свободен. Братът, който израсна до мен, правеше всичко като мен и винаги му пазех гърба.
	Почти не мога да го гледам — твърде болезнено е да виждам страха в очите му. Някак, отнякъде успявам да се усмихна окуражаващо, когато поглежда към мен и мама. Слагат го в една стъклена кутия и затварят вратата след него.
	Чакаме. Журналистът с телефона успява да го включи и продължава да преглежда нещо, което прилича на началната страница на „Ройтерс“, въпреки огромния знак, който забранява мобилните телефони, точно над главата му. Момичето с бутилка смути сега издърпва свободни нишки от пухкавия си шал.
	Трябва да продължа да се усмихвам на Ричи. Гърти е тук, облечена в онова нелепо облекло, почти неразличима от останалите адвокати, макар да съм я виждал да яде китайско в кухнята си. Усещам как се наежвам само от вида й. Чувството е инстинктивно, първично. Трябва отново и отново да си напомням, че тя е от нашия отбор.
	Сбръчкан мъж в роба: Всички да станат!
	Всички стават. Трима съдии влизат в залата. Обобщаващо ли е да изтъкна, че буквално и тримата са бели мъже на средна възраст, чиито обувки изглеждат, сякаш струват повече от колата на майка ми? Опитвам се да потисна надигащата се омраза, докато се настаняват по местата си. Преглеждат документите пред себе си. Поглеждат най-сетне към Гърти и прокурора. Нито един от тях не поглежда към брат ми.
	Съдия 1: Ще започваме ли?


>>	Глава 59
>>	Тифи

	Катрин прилича на малка, облечена в черно фигурка на сцената. Зад нея, уголемена до ужасяващи размери, е пак тя, повторена в близък план — на единия екран са само ръцете й, така че зрителите да виждат как използва куката за кроше, а другите два са фокусирани върху лицето й.
	Невероятно е. Цялата тълпа е захласната. Облечени сме в пъти по-официално, отколкото е нужно за дневно събитие за плетене на една кука, но Катрин настоя на роклите — въпреки антибуржоазните й ценности, тя направо обожава да има извинение да облече нещо натруфено. Жени с коктейлни рокли се взират нагоре в огромното лице на Катрин, увековечено на големите екрани под сводестия таван. Мъже в смокинги се кикотят добронамерено на остроумията й. Дори виждам една млада жена в сатенена рокля да копира движенията на ръцете на Катрин, макар да държи ордьовър от козе сирене и наоколо да няма и помен от кука за плетене.
	Въпреки всичко това, в цялата му разсейваща нелепост, не мога да спра да мисля за Ричи и за начина, по който гласът му трепереше по телефона.
	Никой няма да забележи, ако се измъкна. Може да изглеждам малко нелепо в съдебната зала, но вероятно мога да мина през апартамента и да си взема дрехи, с които да се преоблека в таксито…
	Господи, не мога да повярвам, че обмислям да платя за такси.
	— Виж! — изсъсква Рейчъл внезапно, като ме сръчква в ребрата.
	— Оуу! Какво?
	— Виж! Това е Таша Чай-Лате!
	Проследявам протегнатия й пръст. Млада жена, облечена в нежна люлякова коктейлна рокля, току-що е навлязла сред тълпата, придружена от изумително привлекателния си приятел. Един заплашителен на вид мъж в смокинг ги следва — бодигардът им, предполагам.
	Рейчъл е права, определено е тя. Познавам тези изваяни скули от ютюб. Против волята си, усещам как стомахът ми се преобръща — много се вълнувам от известни личности.
	— Не мога да повярвам, че тя дойде!
	— Мартин ще бъде в еуфория. Мислиш ли, че ще ми позволи да се снимам с нея? — пита Рейчъл.
	Над нас огромните Катрини на екраните се усмихват към тълпата, а ръцете й вдигат един завършен квадрат.
	— Аз бих се тревожила за онзи здравеняк в смокинга, ако бях на твое място.
	— Тя снима! Виж!
	Страшно привлекателното гадже на Таша Чай-Лате е извадило компактна, скъпа на вид видео камера от чантата си и се суети с копчетата й. Таша оглежда косата и грима си, потупва с пръст устните си.
	— О, господи. Тя ще публикува събитието в канала си в ютюб. Мислиш ли, че Катрин ще я спомене в благодарствената си реч? _Ще бъдем известни!_
	— Успокой се — казвам й, като се споглеждам с Мо, който понастоящем се тъпче с огромна купчина ордьоври, които е събирал, докато всички останали са били твърде разсеяни от крошето, за да обърнат внимание на храната.
	Гаджето на Таша вдига камерата, за да довърши настройките спрямо нейното лице. Тя моментално е широко усмихната, всяка мисъл за коса и грим са забравени.
	— Приближи се, приближи се — мърмори Рейчъл, подкарала Мо по посока на Таша.
	Ние се придвижваме нататък, опитвайки се да изглеждаме небрежно, докато не приближаваме толкова, че почти ги чуваме.
	— … невероятна дама! — обяснява Таша. — И не е ли това място _красиво_? О, божичко, хора, чувствам се такава късметлийка, че съм тук и мога да споделям това с всички ви — на живо! Знаете какво мисля за подкрепата на истинските творци, а Катрин е точно такава.
	Тълпата избухва в аплодисменти — Катрин е приключила демонстрацията си. Таша прави нетърпелив жест и казва на гаджето си да започне да снима отново. Предполагам, че загряват за предаването на живо.
	— А сега малко благодарности! — обажда се Катрин от сцената.
	— Това е — прошепва развълнувано Рейчъл. — _Определено_ ще те спомене.
	Стомахът ми се преобръща. Не съм сигурна, че искам да ме споменава — в тази зала има _много_ хора и няколко допълнителни милиона, които скоро ще гледат канала на Таша Чай-Лате. Оправям си деколтето, опитвайки се да го вдигна малко повече.
	Нямаше нужда да се притеснявам обаче. Катрин започва да благодари на цялата си мрежа от семейство и приятели, която се оказва широка до точката на абсурда (не мога да не се зачудя дали не се занася малко — би било точно в неин стил). Вниманието на тълпата се измества; хората започват да се движат наоколо в издирване на просеко и дребни хапки.
	— И най-накрая — завършва помпозно Катрин, — има двама души, които просто трябваше да запазя за финал.
	Е, това не може да съм аз. Ще бъдат майка й и баща й или нещо такова. Рейчъл ме стрелва с разочарован поглед, след което пак поглежда към Таша и гаджето й, които снимат всичко със спокойни и съсредоточени изражения.
	— Двама души, без които тази книга изобщо нямаше да я има — продължава Катрин. — Те двете се трудиха много усилено, за да направят „Проправи си път с кроше“ реалност. И дори нещо повече, вярваха в мен от самото начало, дълго преди да започна да събирам подобни тълпи на събитията си.
	Двете с Рейчъл се обръщаме и се споглеждаме.
	— Няма да съм аз — прошепва Рейчъл, изведнъж с доста нервно изражение. — Тя дори не помни името ми през повечето време.
	— Тифи и Рейчъл бяха редактор и дизайнер на книгите ми през последните три години и те са причината за моя успех — завършва Катрин тържествено. Тълпата аплодира. — Не мога да им благодаря достатъчно за това, че направиха книгата ми толкова добра, колкото би могла да бъде, и също толкова красива. Рейчъл! Тифи! Бихте ли се качили тук, моля? Имам нещо и за двете ви.
	И двете зяпваме едновременно. Мисля, че Рейчъл може би има проблеми с дишането. Аз никога не съм съжалявала повече за избора си на дрехи, отколкото в момента. Трябва да се кача на сцена пред хиляда души, облечена в нещо, което едва покрива зърната ми.
	Но докато и двете се тътрим към сцената — което наистина отнема доста време, не бяхме много близо до нея, — не мога да не забележа как Катрин се усмихва от огромните си екрани. Всъщност почти изглежда леко просълзена. Господи. Чувствам се донякъде като измамничка. Имам предвид, вярно е, че почти през цялото време работих по книгата на Катрин през последните няколко месеца, но също така и доста се оплаквах от нея, а и действително не й плащах много, като за начало.
	На сцената съм, преди още да съм осъзнала какво се случва. Катрин ме целува по бузата и ми подава огромен букет лилии.
	— Мислехте, че съм ви забравила, нали? — прошепва в ухото ми с палава усмивка. — Все още не съм се самозабравила толкова.
	Тълпата ръкопляска и звукът отеква от тавана, докато вече не мога да разбера откъде идва. Усмихвам се, като се надявам, че едничката воля ще е достатъчно лепило за горната част на роклята ми. Светлините са толкова ярки, когато си тук — сякаш зад клепачите ми избухват свръхнови всеки път, когато примигна, и всичко е или много бяло и блестящо, или черно и сенчесто, все едно някой си е играл с контраста.
	Мисля, че заради това не забелязах суматохата, докато не стигна до предната част на тълпата и не завибрира през множеството, от което започнаха да се завъртат глави и хора да крещят, докато се препъваха, сякаш са били блъснати. Накрая една фигура си проправя път през хората и се запътва към сцената.
	Не виждам добре, очите ми са заслепени от всички светлини, лилиите се поклащат пред мен, докато се опитвам да хвана здраво букета, и се чудя как ще сляза от сцената с тези обувки, без да мога да използвам парапета.
	Разпознавам гласа обаче. И щом веднъж го регистрирам, всичко останало избледнява.
	— Може ли да взема микрофона? — пита Джъстин, защото, разбира се, невероятно, невъзможно, но фигурата, която си проправяше път през тълпата, беше неговата. — Искам да кажа нещо.
	Катрин му подава микрофона, преди дори да успее да обмисли действията си. В последния момент поглежда към мен, намръщена, но той вече е в ръката на Джъстин. Такъв си е Джъстин: иска и получава.
	Обръща се към мен.
	— Тифи Мур — казва, — погледни ме.
	Прав е — не го гледам. Сякаш съм му кукла на конци, главата ми се завърта и очите ми срещат неговите. Ето го и него. Квадратна челюст, идеално оформена брада, силни рамене под сако на смокинг. Очите му са нежни и фокусирани на лицето ми, сякаш съм единственото момиче в залата. Не можете да видите и следа от онзи мъж, за когото говоря при терапевта, онзи, който ме нарани. Този мъж е сбъдната мечта.
	— Тифи Мур — започва той отново. Всичко ми се струва грешно, сякаш съм пристъпила в алтернативен свят като от „Плъзгащи се врати“, и изведнъж всякакви остатъци от другия ми живот, в който не исках и не се нуждаех от Джъстин, заплашват да ме напуснат. — Бях загубен без теб.
	Следва мълчание. Надвиснало, противно, ехтящо мълчание, като дългата, груба нота, която звучи в ушите на човек, когато музиката спре.
	След това Джъстин пада на едно коляно.
	Изведнъж разбирам каква е реакцията на тълпата — всички ахкат и охкат — и мога да видя лицата на сцената около себе си, това на Рейчъл, сгърчено от шок, устата на Катрин — отворена. Отчаяно искам да избягам, макар да подозирам, че дори ако можех да събера силата, краката ми ще бъдат твърде замръзнали, за да свършат това, което се иска от тях. Сякаш всички на сцената изнасяме нещо като театрално представление.
	— Моля те — проронвам.
	Защо започнах с молба? Опитвам изречението отново, но той не ми позволява.
	— Ти си жената, с която ми е писано да бъда — продължава. Гласът му е нежен, но се чува добре през микрофона. — Сега вече знам това. Не мога да повярвам, че някога спрях да вярвам в нас. Ти си всичко, което бих могъл да искам, и отгоре. — Той накланя глава, жест, който преди намирах за неустоим. — Знам, че не те заслужавам, знам, че си прекалено добра за мен, но…
	Нещо се извива в мен, сякаш е навито до точката на скъсване. Спомням си думите на Гърти, че Джъстин знае точно как да ме работи, и ето го и него: онзи Джъстин, който ме залъгва от самото начало.
	— Тифани Мур — подхваща пак той, — ще се омъжиш ли за мен?
	Има нещо в очите му — винаги очите му са ми въздействали. Докато мълчанието се разтяга, нещо сякаш ме стяга за гърлото. Чувството, че съм на две места едновременно, че съм двама души едновременно, е толкова остро, че е почти сякаш си заспал и се въртиш между съня и събуждането. Ето го Джъстин, който моли за мен. Онзи Джъстин, когото винаги съм искала. Онзи Джъстин, когото имах в самото начало, с когото преминах през безброй раздели и кавги, онзи, който винаги съм вярвала, че си заслужава усилията.
	Отварям уста, за да проговоря, но без микрофона гласът ми се губи зад лилиите. Дори аз не мога да чуя отговора си.
	— Тя каза „да“! — крясва Джъстин, изправя се и протяга ръце настрани. — Каза „да“!
	Тълпата избухва. Шумът ми идва в повече. Светлината прогаря линии под клепачите ми, а Джъстин ме придърпва, гушва ме близо до себе си, устните му са върху косата ми и чувството дори не е странно, а както винаги е било — твърдото му тяло до моето, топлината му, всичко е ужасяващо, идеално познато.


>>	Глава 60
>>	Леон

	Госпожица Константин: Госпожо Уилсън, вие сте нашето първо вещо лице. Бихте ли започнали, като кажете на съдиите по какво сте експерт?
	Госпожа Уилсън: Анализирам и обработвам видео записи. От петнайсет години. Работя за най-голямата компания за видео наблюдение в Англия в Юридическия отдел — моят екип обработи този изчистен вариант на записите и ги събра на едно място [сочи към екрана].
	Госпожица Константин: Много ви благодаря, госпожо Уилсън. И с вашия опит, докато преглеждахте записите от видео наблюдението, какво можете да ни кажете за двата кратки клипа, които видяхме днес?
	Госпожа Уилсън: Много неща. Не са един и същи мъж, като за начало.
	Госпожица Константин: Наистина ли? Звучите напълно убедена в думите си.
	Госпожа Уилсън: О, разбира се, напълно. Като за начало, погледнете цвета на суитшърта в изчистения запис. Само едната дреха е черна. Можете да познаете по цвета от клипчето, виждате ли? Черното е по-плътно.
	Госпожица Константин: Може ли да видим образите и от двата клипа едновременно на екрана? Благодаря.
	Госпожа Уилсън: След това вижте начина, по който ходят! Добра имитация е, хубаво, но първият мъж определено е фир… е очевидно пиян, ваши светлости. Вижте само как върви на зигзаг. За малко да се удари във витрината. А следващият мъж върви по доста по-права линия и не залита, нито нещо подобно, когато се пресяга за ножа. Нашият първи тип едва не си изпусна бирите!
	Госпожица Константин: А с новия запис от паркинга на „Алди“ можем да видим отличителното… ходене на зигзаг още по-ясно.
	Госпожа Уилсън: О, да.
	Госпожица Константин: А от групичката, която виждаме да върви няколко секунди по-късно след първата фигура, вече идентифицирана като господин Туоми… можете ли да разпознаете някой от хората в нея като човека с ножа в магазинчето?
	Господин Търнър, към съдиите: Ваши светлости, това са просто спекулации и нищо повече.
	Съдия Уейт: Не, ще разрешим да продължи. Госпожица Константин се позовава на уменията на свидетеля си.
	Госпожица Константин: Госпожо Уилсън, възможно ли е някой от тези мъже да е бил същият от магазина, като гледате записа?
	Госпожа Уилсън: О, да. Онзи тип най-вдясно. Качулката му е сложена и тук не показва походката, но вижте как едното му рамо се накланя с всяка крачка на левия крак. Вижте как потрива рамото си, това е същият жест, който прави и онзи в магазина, преди да извади ножа.
	Господин Търнър: Тук сме, за да разгледаме обжалването на господин Туоми. Какво общо има това с намесването на неразпознаваем минувач?
	Съдия Уейт: Разбирам ви, господин Търнър. Добре, госпожице Константин, имате ли други въпроси, които да се отнасят до настоящия случай?
	Госпожица Константин: Никакви, ваша светлост. Надявам се да можем да се върнем към това обсъждане на по-късна дата обаче, ако този случай бъде отворен за преразглеждане.
	Прокурорът, господин Търнър, се подсмихва в шепа. Гърти обръща смразяващия си поглед към него. Спомням си как господин Търнър заплашваше Ричи на последното дело. Наричаше го бандит, буйстващ престъпник, дете, което вземало каквото си поиска. Наблюдавам как господин Търнър пребледнява под погледа на Гърти. За мое голямо удоволствие, дори с перука и роба, прокурорът не е имунизиран срещу мръсните погледи на Гърти.
	Срещам очите на Ричи и за пръв път през целия ден искрено се усмихвам.

	* * *

	Излизам отвън за кратка почивка и си включвам телефона. Не точно, че сърцето ми бие по-бързо от обичайно, а просто… по-силно. По-значимо. Всичко ми се струва преувеличено: когато си купувам кафе, вкусът му е по-силен, когато небето се прочиства, слънцето е пълно и ярко. Не мога да повярвам колко добре вървят нещата. Гърти просто не се спира — всяко нещо, което казва, е толкова… _убедително_. Съдиите не спират да кимат. Съдията от първия път никога не кимаше.
	Представял съм си това твърде много пъти и сега го преживявам. Чувствам се като в сън наяве.
	Няколко съобщения от Тифи. Излизам, за да напиша бърз отговор, дланите ми са потни, почти се страхувам, че ако го напиша и изпратя, ще урочасам нещата. Иска ми се да можех да й се обадя. Вместо това поглеждам фейсбук страницата на Таша Чай-Лате — Тифи казва, че тя снима премиерата на книгата. Вече има качено видео с хиляди гледания; изглежда като от премиерата, ако съдя по сводестия таван на първа снимка.
	Пускам го, докато се настанявам на една пейка пред сградата на съда и игнорирам групата папараци, които седят там и чакат възможността да заснемат някой, за когото може да им платят.
	Това е благодарствената реч на Катрин. Усмихвам се, докато тя говори за Тифи. От това, което самата Тифи ми е казвала, редакторите рядко изобщо ги споменават, а дизайнерите дори още по-малко — виждам как Рейчъл сияе, докато се качва на сцената с Тифи.
	Камерата подскача. Някой си проправя път към предната част. Докато изскача на сцената, осъзнавам кой е това.
	Внезапно ме залива ужасна, предизвикваща вина, нужда да напусна съдебната зала и да отида в Айлингтън. Сядам напред, загледан в малкото видео, което върви на екрана ми.
	Видеото спира, след като тя казва „да“.
	Изненадан съм колко ужасно е чувството. Може би човек никога не знае какво изпитва към някого, докато този някой не се съгласи да се омъжи за друг човек.


>>	Глава 61
>>	Тифи

	Джъстин ме издърпва от сцената към кулисите. Тръгвам с него, защото повече от всичко друго искам шумът, светлините и тълпата да изчезнат, но веднага след като преминаваме през завесата, издърпвам ръката си от неговата. Китката ми пропищява от болка; той ме държеше здраво. Намираме се в тясно пространство с черни стени отстрани на сцената, което е празно, с изключение на мъж в черни дрехи с уоки-токи и много кабели покрай краката си.
	— Тифи? — поглежда ме учудено Джъстин.
	Мога да позная, че уязвимостта в гласа му е напълно престорена.
	— Какво, по дяволите, си мислиш… — започвам. Цялата се треса; трудно ми е да стоя права, особено на тези токчета. — Какво беше това?
	— Какво беше кое?
	Той отново се пресяга към мен.
	Рейчъл се появява през завесата зад нас и изритва обувките си.
	— Тиф… Тифи!
	Завъртам се към нея точно когато идва до мен и я оставям да ме хване здраво. Джъстин ни наблюдава с леко присвити очи — виждам, че изчислява нещо, така че обръщам глава към дебелата купчина плитки на Рейчъл и много, много усилено се опитвам да не заплача.
	— Тифи? — обажда се и някой друг.
	Това е Мо. Не мога да разбера къде е.
	— Приятелите ти са дошли да те поздравят — казва Джъстин добронамерено, но раменете му все още са напрегнати.
	— Мо? — виквам аз.
	Той се появява иззад Джъстин, през завесата, която ни отделя от основното задкулисно пространство; сакото му е изчезнало, а косата му е разрошена, сякаш е тичал.
	След секунда Мо е до мен. Зад себе си откъм сцената чувам Катрин, която храбро се опитва да насочи вниманието обратно към „Проправи си път с кроше“.
	Джъстин наблюдава и трима ни. Рейчъл все още ме държи, а аз се облягам на нея, когато вдигам очи към него.
	— Знаеш, че не казах „да“ — отбелязвам безизразно.
	Очите му се разширяват.
	— Какво имаш предвид? — пита ме.
	Поклащам глава. Знам какво е това — сега си спомням чувството, досадното чувство за нещо нередно.
	— Не можеш да ме накараш да повярвам в нещо, за което знам, че не е вярно.
	Нещо трепва в очите му — може би си мисли: „Преди съм го правил, много пъти“.
	— Вече не можеш — пояснявам. — И знаеш ли как се нарича, когато го правиш? Газлайтинг*. Форма на тормоз. Да ми казваш, че нещата не са такива, каквито ги виждам.
	[* Изключително опасна манипулативна техника, при която манипулаторът се стреми по всякакъв начин да принуди жертвата да се усъмни в трезвата си преценка. Психологията заимства термина gaslighting от заглавието на филма „Gaslight“ („Светлина от газова лампа“) от 1944 г. с Ингрид Бергман по едноименната театрална пиеса на Патрик Хамилтън от 1938 г., където се описва психическото насилие, към което прибягва съпруг, за да убеди жена си, че е луда. — Б.пр.]
	Това го нокаутира. Не съм сигурна, че Рейчъл или Мо ще забележат, но аз го наблюдавам как поема удара. Онази Тифи, която познава, никога не би използвала думи като „газлайтинг“ или „тормоз“. Виждам го как се разколебава и през тялото ми преминава вълна на ужасено вълнение, като чувството, когато застанеш близо до релсите, когато преминава влак.
	— Ти наистина каза „да“ — протестира той. Светлината от сцената се промъква между завесите зад нас и оставя дълга жълта ивица по сенчестите очертания на лицето на Джъстин. — Чух те! И… наистина искаш да се омъжиш за мен, нали, Тифи? Ние сме предопределени един за друг.
	Той се пресяга, за да вземе ръката ми. Цялото действие толкова очевидно е театър. Отдръпвам се и бърза като светкавица, Рейчъл пристъпва напред и плясва протегнатата му ръка по-далече от мен.
	Джъстин не реагира физически. Когато проговаря, гласът му е небрежен и нещастен.
	— Защо го направи?
	— Няма да я докосваш — изплюва Рейчъл.
	— Мисля, че трябва да си вървиш, Джъстин — намесва се Мо.
	— Какво става тук, Тифи? — пита ме Джъстин, гласът му все още е дружелюбен. — Да не би приятелите ти да са ми сърдити, задето бяхме разделени?
	Той продължава с опитите да се приближи, но Рейчъл ме е хванала здраво и с Мо от другата ми страна тримата сме едно цяло.
	— Може ли да те попитам нещо? — обаждам се внезапно.
	— Разбира се.
	Озвучителят в черно ни поглежда раздразнено.
	— Не може да стоите тук отзад — казва ни, докато тълпата отвън избухва в шумни аплодисменти.
	Не му обръщам внимание, приковала поглед в Джъстин.
	— Откъде знаеше, че ще бъда тук днес?
	— Какво имаш предвид? Това събитие се рекламираше навсякъде, Тифи. Едва можех да погледна нещо в интернет и да не ми изскочи насреща.
	— Но откъде знаеше, че аз ще бъда тук? Откъде разбра дори, че работя по тази книга?
	Знам, че съм права. Виждам го в нервното помръдване на очите му. Прокарва един пръст под яката си, за да я разхлаби.
	— И откъде знаеше, че ще бъда на онази премиера в Шордич? И откъде знаеше, че ще бъда на онзи круизен кораб?
	Той е неспокоен; подсмихва се и ми хвърля първия неприятен и презрителен поглед за цялата вечер. Така е по-добре — това с онзи Джъстин, когото започнах да си припомням.
	За момент не може да реши, след което избира приветлива усмивка.
	— Твоето приятелче Мартин ми снасяше информация — обяснява смутено, като пакостливо момче, което са хванали да краде. Сладък, непослушен, безобиден. — Знаеше колко много те обичам, затова помагаше двамата да се съберем отново.
	— Шегуваш се — избълва Рейчъл.
	Поглеждам я, очите й святкат и изглежда по-ужасяваща от всеки друг път, когато съм я виждала такава, което си е истинско постижение.
	— Откъде изобщо познаваш Мартин? — питам невярващо.
	— Тихо! — изсъсква озвучителят.
	Всички го игнорираме.
	— Запознахме се на един твой служебен купон, помниш ли? — отвръща Джъстин. — Важно ли е това? Не може ли да отидем някъде, където е по-тихо, само двамата, Тифи?
	Не си спомням такъв купон с колегите. Пропусках повечето от тях, защото Джъстин все не искаше да отидем, а не му харесваше да бъда там без него.
	— Не желая да ходя никъде с теб, Джъстин — казвам, като си поемам дълбок и треперлив дъх. — И не искам да се омъжвам за теб. Искам да ме оставиш на мира.
	Представяла съм си как изричам тези думи много, много пъти. Винаги си мислех, че той ще изглежда наранен, може би ще отстъпи назад от шока или ще вдигне ръка към устата си. Представях си го как плаче и се опитва да ме придърпа по-близо; дори се страхувах, че може да се опита и да ме хване, след което да не ме пусне.
	Но Джъстин просто изглежда учуден. Раздразнен. Може би малко ядосан, сякаш някак е бил ужасяващо подведен и цялата ситуация се е оказала доста нечестна.
	— Не го мислиш наистина — започва той.
	— О, напротив — намесва се Мо.
	Гласът му е мил, но много непреклонен.
	— Наистина, наистина го мисли — добавя и Рейчъл.
	— Не — повтаря Джъстин и поклаща глава. — Ти не ни даваш шанс.
	— Шанс? — Почти се засмивам. — Връщах се при теб безброй пъти. Получил си повече шансове, отколкото мога да преброя. Не искам да те виждам. Никога повече.
	Той се намръщва.
	— В онзи бар в Шордич каза, че можем да поговорим след два месеца. Спазих правилата ти. — Разперва ръце настрани. — Сега е октомври, нали?
	— Много работи могат да се променят за два месеца. За доста неща мислих. Доста неща… си припомних.
	Ето го отново. Искрица на нещо почти като страх зад очите му. Той се пресяга към мен за последен път и този път Рейчъл го зашлевява през лицето.
	— И аз самият нямаше да го кажа по-добре — измърморва Мо, като дръпва и двете ни по-назад в купчината кабели и мрак, докато Джъстин се препъва заднешком, с очи, ококорени от шока.
	— Ти. Вън — твърдо нарежда ядосаният озвучител на Джъстин, явно го разпознава като причината за целия този шум.
	Тръгва напред и го принуждава да отстъпи още повече.
	Джъстин идва на себе си и предупредително протяга ръка към звукооператора. Поглежда през рамо да види къде е изходът, след което се обръща отново, за да срещне погледа ми.
	За секунда губя представа за Мо и Рейчъл зад себе си и озвучителя сред нас. Сега сме само двамата с Джъстин и неговото облечено в смокинг тяло в това претъпкано, тъмно пространство и аз започвам да се чувствам отчаяна, сякаш ми свършва въздухът. Минават само секунда или две, но това е някак по-лошо от всичко останало, което се случи, взето заедно.
	След това Джъстин отстъпва назад през завесите и на пространството зад сцената с тих звук, а аз се разтапям, трепереща, в прегръдките на Рейчъл и Мо. Тръгна си. Всичко свърши. Но той остави тази отчаяна задъханост след себе си и докато сграбчвам ръцете на Рейчъл и Мо с лепкави пръсти, изпитвам внезапен, гаден страх, че никога няма да мога да се отърва от него, независимо колко пъти го виждам да си тръгва.


>>	Глава 62
>>	Леон

	Не мога да мисля. Не мога нищо. Някак намирам краката си и тръгвам обратно към залата, но чувството за сън се е превърнало в аура на нереалност около всичко. Механично се усмихвам на Ричи. Забелязвам колко блестящи са очите му, колко обнадежден изглежда. Не успявам да изпитам нищо.
	Вероятно е от шока. Ще се възстановя скоро и пак ще внимавам по време на делото. Не мога да повярвам, че нещо е успяло да ме разсее от това. Изведнъж се чувствам бесен на Тифи, да избере днес от всички дни да ме зареже и да се върне при Джъстин, и не мога да не се замисля за мама, която винаги се връщаше при онези мъже, независимо от всичко, което двамата с Ричи й казвахме.
	Някаква част от мозъка ми си спомня, че мама не искаше да бъде с тях. Тя просто не мислеше, че й е разрешено да бъде другаде. Не мислеше, че има някаква стойност, ако е сама.
	Но Тифи не беше сама. Имаше Мо, Гърти, Рейчъл. Мен.
	Ричи. Мисли за Ричи. Ричи има нужда от мен и няма никакъв шибан начин пак да го загубя. И него.
	Гърти обобщава. На косъм, но все пак успявам да се заслушам — толкова е добра, че не можеш да не проследиш доводите й. След това без никакви фанфари делото е приключило. Всички се изправяме. Съдиите излизат. Ричи е откаран обратно на мястото, от което е изведен, където и да е то, и хвърля изпълнен с копнеж поглед през рамо. Вървим през сградата на съда в мълчание, Гърти пише нещо на телефона си, а мама не спира да си пука кокалчетата на пръстите.
	Мама ме поглежда, когато стигаме до фоайето.
	Мама: Лий? Какво има?
	След това Гърти тихо ахва. Ръка пред устата. Извръщам празен поглед и забелязвам, че гледа видеото във фейсбук.
	Гърти: О, боже мой.
	Мама, притеснена: Какво се е случило?
	Аз: Тифи.
	Мама: Приятелката ти? Какво е направила?
	Гърти: _Не би го направила._
	Аз: Би. Знаеш, че хората го правят. Връщат се. Трудно е да си тръгнеш от нещо познато. Вината не е нейна. Но знаеш, че хората го правят.
	Мълчанието на Гърти говори достатъчно. Изведнъж повече от всичко искам да се махна от тук.
	Аз: Няма да получим присъдата през уикенда, нали?
	Гърти: Не, ще бъде следващата седмица. Ще се обадя, когато…
	Аз: Благодаря.
	И изчезвам.

	* * *

	Вървя и вървя. Не мога да заплача, само гърлото ми е пресъхнало и очите ме болят. Сигурен съм, че част от това е страх за Ричи, но всичко, за което мога да мисля, е Джъстин, разперил ръце, който вика „Тя каза «да»!“ на ревящата тълпа.
	Припомням си всичко. Безкрайните бележки, Брайтън, нощта, в която ядохме сладкиш заедно на дивана, пътуването за празненството на Холи, целувките до печката. Стомахът ми се обръща при спомена как тялото й се вцепеняваше, когато се сетеше за него, но след това се стягам. Не искам да я съжалявам. Засега искам само да се чувствам предаден.
	Не мога да го спра обаче. Не мога да спра да мисля за начина, по който трепереха коленете й.
	А, ето ги и тях. Ето ги сълзите. Знаех си, че рано или късно, ще дойдат.


>>	Глава 63
>>	Тифи

	Миризмата на лилии е задушаваща. Мо държи букета до мен, докато се гушкаме в мрака, цветовете се докосват до роклята ми, като цапат плата с полен. Като поглеждам надолу към петънцата върху коприната, забелязвам, че се треса толкова силно, че цялата пола на роклята ми трепери.
	Не си спомням какво точно каза Джъстин, когато си тръгна. Всъщност вече имам чувството, че не помня голяма част от току-що състоялия се разговор. Може би всичко просто е било един сюрреалистичен сън, а аз все още стоя в тълпата и се чудя дали Катрин ще ме спомене в благодарствената си реч и дали онези малки рулца в подноса с ордьоврите са с патешко или с пилешко.
	— Ами… ами, ако е още тук? — прошепвам на Рейчъл, като посочвам към тъмните завеси, през които излезе Джъстин.
	— Мо, дръж това — казва Рейчъл.
	Мисля, че „това“ се отнася за мен. Тя изчезва към задкулисното пространство, докато на сцената Катрин се сбогува с публиката под силни аплодисменти.
	Мо покорно държи лакътя ми.
	— Добре си — прошепва.
	Не казва нищо друго, само мълчи с едно от онези подобни на прегръдка мълчания, които толкова обичам. В света от другата страна на тези тъмни завеси тълпата все още ръкопляска; приглушеният звук тук се чува като силен дъжд по паважа.
	— Наистина не можете да стоите тук — настоява озвучителят ядосано, щом Рейчъл пак се връща.
	После отстъпва назад, когато тя се обръща, за да го погледне. Не го виня. Рейчъл е направила бойната си физиономия и изглежда откровено ужасяваща.
	Тя го подминава, без да го удостои с отговор, и вдига полата си, за да прескочи кабелите.
	— Никакви откачени бивши не се виждат — обяснява ми, като се връща до мен.
	Катрин внезапно нахлува откъм сцената; едва не се блъсва в Мо.
	— Божичко — възкликва, — това беше доста драматично, нали? — Потупва ме по един майчински начин. — Добре ли си? Предполагам, че този приятел беше…
	— Бившето гадже, преследвач на Тифи — допълва Рейчъл. — И като стана дума за преследване… мисля, че ще е добре да си поговорим с Мартин…
	— Не сега — умолявам я, като я хващам за ръката. — Просто останете с мен още малко, може ли?
	Изражението й се смекчава.
	— Добре. Разрешаваш ли ми да го обеся за топките по някое време по-късно?
	— Разрешавам. Също така, бляк.
	— Не мога да _повярвам_, че е казвал на тази… тази отрепка къде си през цялото време. Трябва да повдигнеш обвинения, Тифи.
	— Определено трябва да подадеш молба за ограничителна заповед — добавя Мо тихо.
	— Срещу Мартин? Това може да направи работата ни малко неловка — съобщавам немощно.
	Мо само ме поглежда.
	— Знаеш за кого говорех.
	— Може ли вече да напуснем тази… мрачна… стая от завеси? — питам.
	— Добра идея — съгласява се Катрин. Дискретно, без Рейчъл да забележи, озвучителят кимва и превърта очи. — Аз по-добре да отида да поговоря с гостите, но защо всички вие не вземете моята лимузина?
	— Моля? — зяпва я Рейчъл.
	Катрин изглежда смутена.
	— Не беше моя идея. От Пиар отдела на „Бътърфингърс“ я наеха за мен. Просто седи отвън. Можете да я вземете, дори умряла не искам да ме виждат да се возя в подобно нещо, иначе никога няма да ме пуснат обратно в клуба на старите социалисти.
	— Благодаря — казва й Мо и аз за кратко надигам глава от паническата мъгла, за да се удивя на мисълта, че шефката на Пиар отдела, която е известна със своята стиснатост, доброволно е платила за лимузина.
	— Е, сега само трябва да се махнем. През тълпата — обявява Рейчъл, а устата й се извива в мрачна усмивка.
	— Първо обаче трябва да се обадиш в полицията и да докладваш Джъстин за тормоз — намесва се Мо. — И трябва да им кажеш всичко. За всички други пъти, за цветята, за Мартин…
	Изстенвам и изскимтявам едновременно. Мо разтрива гърба ми.
	— Направи го, Тифи — съгласява се и Рейчъл и ми подава телефона си.

	* * *

	Движа се през тълпата, сякаш съм друг човек. Хората не спират да ме потупват по гърба, да се усмихват и да ми подвикват. Първоначално се опитвам да кажа на всеки поотделно в отговор: „Не казах «да», няма да се омъжвам, той не ми е гадже“, но те или не могат, или не искат да ме чуят, така че когато се приближаваме до вратата, спирам да опитвам.
	Лимузината на Катрин е паркирана зад ъгъла. Но това не е просто лимузина — а _стреч_ лимузина. Нелепо е. Шефката на Пиар отдела сигурно е била на път да помоли Катрин да направи нещо много важно за много малко пари.
	— Здравей, извинявай? — обръща се Рейчъл към шофьора през прозореца с глас тип „сладки приказки с бармана“. — Катрин каза, че можем да ползваме тази лимузина.
	Следва дълъг разговор. Както вероятно и трябва да бъде, шофьорът отказва просто да ни повярва. След кратък телефонен разговор със самата Катрин и след завръщането на бойната физиономия на Рейчъл вече сме вътре — слава богу. Треперя като лист — дори със сакото на Мо върху раменете си.
	Вътре е дори по-нелепо, отколкото отвън. Има дълги дивани, малък бар, два телевизионни екрана и озвучителна система.
	— Дявол да го вземе — възкликва Рейчъл. — Това е абсурдно. Човек би помислил, че могат да ми плащат малко повече от минимална заплата, нали?
	Седим в мълчание известно време, докато шофьорът потегля.
	— Е — продължава Рейчъл, — май всички можем да се съгласим, че днес денят направи неочакван обрат.
	Поради някаква причина това е капката, която прелива чашата. Започвам да плача в шепите си, облягам се назад върху плюшената тапицерия и оставям хлипането да тресе тялото ми, сякаш съм малко дете. Мо съчувствено стисва ръката ми.
	Следва жужащ звук.
	— Всички добре ли сте там? — виква шофьорът. — Звучи, все едно някой получава астматичен пристъп!
	— Всичко е наред! — отвръща Рейчъл, докато аз вия и хриптя, борейки се да дишам през сълзите. — Приятелката ми току-що беше причакана от лудото си бивше гадже пред тълпа от хиляда души и изманипулирана да изглежда, сякаш ще се омъжва за него, и сега реакцията й е напълно нормална.
	Следва пауза.
	— Майчице — казва най-сетне мъжът. — Кърпичките са под бара.

	* * *

	Когато се прибирам у дома, се обаждам на Леон, но той не вдига. Под цялото бурно и заслепяващо безумие на деня, нямам търпение да разбера нещо повече от онова, което ми написа в последния си есемес: „Нещата вървят добре в съда“. Колко добре? Всичко приключи ли? Кога ще произнесат присъдата на Ричи?
	Толкова силно искам да говоря с него. По-конкретно, искам да се сгуша в рамото му, да вдишам прекрасната му миризма, да го оставя да ме гали по гърба и чак _тогава_ да говоря с него.
	Не мога да повярвам. Не мога да повярвам какво направи Джъстин. Фактът, че ме постави в това положение, пред всички тези хора… Какво си е мислел? Че просто ще се съглася, защото той е поискал така?
	Всъщност може би някога щях да го направя. Господи, от тази мисъл ми се повдига.
	Фактът, че се е свързал с Мартин, за да ме държи под око, прави нещата още по-тревожни — всички онези странни срещи, които ме караха да се чувствам като луда, защото си мислех, че са случайни. Всичките са били внимателно планирани и изчислени. Но какъв беше _смисълът_? Ако ме е искал, имаше ме. Бях негова — щях да направя всичко за него. Защо ме избута толкова далече от себе си, след което не спря с опитите си да си ме върне? Просто е… толкова странно. Толкова ненужно болезнено.
	Рейчъл не можа да дойде в апартамента с нас — тази вечер е бавачка на племенницата си, преминава от грижи за една ревяща, сополива развалина към друга, — но Мо обеща, че ще остане с мен, което е толкова мило от негова страна. Чувствам се малко виновна, защото истината е, че в момента искам Леон.
	Почти ме изненадва колко ясна е тази мисъл. Искам Леон. Имам нужда да е тук с мен, нервно да се суети, да се усмихва криво и без грам усилия да кара всичко да изглежда по-светло. След лудостта на днешния ден с нова сила ме осенява мисълта, че дори и _хубаво-страшно_ понякога да бъде _страшно-страшно_, докато се уча как отново да участвам в една връзка, какво пък толкова, по дяволите? Ако се поддам на страха, ако го оставя да ме спре с Леон, тогава Джъстин наистина печели.
	А Леон така си заслужава мъничко страх. Напълно си го заслужава. Пресягам се за телефона си и пак набирам номера му.


>>	Глава 64
>>	Леон

	Три пропуснати повиквания от Тифи.
	Не мога да говоря с нея. Не искам да слушам как се обяснява. Все още вървя. Един господ знае накъде — може би обикалям в кръг. Наистина ми се струва, че виждам доста еднакви кафенета „Старбъкс“. Всичко е мизерно и Дикенсово в тази част на Лондон. Калдъръм и изцапани от замърсяването тухли, тесни, малки ивички небе над главата ми измежду мръсни прозорци. Не е нужно да вървиш дълго, за да стигнеш до блестящия бледосин свят на Ситито обаче. Завивам зад ъгъла и се оказвам очи в очи със себе си, отразен в огледалата на централната сграда на някаква счетоводна фирма.
	Изглеждам ужасно. Изтощен и измачкан в този костюм — никога не са ми отивали костюми. Трябваше да опитам по-усилено да изглеждам добре; може това да е говорило зле за Ричи. Вече си имам мама, с която да си съпернича и чието разбиране за хубаво облекло е ботуши до коляното с малко по-висок ток.
	Спирам, изненадан от свирепостта на тази мисъл. Жестока и осъдителна. Не ми харесва, че се роди в ума ми. Изминал съм дълъг път, за да простя на мама — или поне си мислех, че съм й простил. Но в момента самата мисъл за нея ме ядосва.
	Днес просто съм ядосан човек. Ядосан, че ще се примиря с това да бъда щастлив, ако съдиите изслушат брат ми, докато за начало той изобщо не трябваше да бъде довеждан до съд. Ядосан, че се тревожех как да покажа на Тифи какво чувствам и не го направих навреме и че ме победи човек, който й докарва кошмари, но определено знае как да направи голям романтичен жест. Никой вече няма съмнения за чувствата на _Джъстин_. Няма опасност от това.
	Наистина смятах, че тя няма да се върне при него. Обаче човек винаги мисли подобни неща, а такива хора винаги се връщат.
	Поглеждам към телефона си: името на Тифи е изписано на дисплея. Пратила ми е съобщение. Не мога да понеса да го прочета, но и не мога да се справя с изкушението, затова изключвам телефона.
	Чудя се дали да се прибера у дома, но там е пълно с вещите на Тифи. Миризмата й, дрехите, с които съм я виждал облечена, негативното пространство около нея. А и рано или късно, ще се върне от премиерата — апартаментът е неин за днес и за уикенда. Така че това отпада. Мога да остана при мама очевидно, но не знам защо изглежда, че и на нея също съм толкова бесен, колкото и на Тифи. Освен това не мога да понеса мисълта да спя в нашата стара спалня с Ричи. Не мога да бъда там, където е Тифи, и не мога да бъда там, където Ричи не е.
	Няма къде да ида. Никъде не се чувствам у дома. Просто продължавам да вървя.
	Този споделен апартамент. Иска ми се никога да не го бях правил. Иска ми се никога да не бях отварял живота си така и да не бях позволявал някой да влезе и да го запълни. Справях се добре — безопасно връзвах двата края. Сега апартаментът ми не е мой, а е _наш_, и когато я няма, всичко, което виждам, е липсата на сладкиш и книги за зидари, както и онзи проклет, тъп пуф. Това ще се превърне в още една стая, пълна с липсващи неща. Точно това, което не исках.
	Може би все още мога да я спася от живот с него. „Да“ на предложението не значи със сигурност, че двамата ще се оженят, а и тя едва ли е могла да откаже с всички тези хора наоколо, нали. Изпитвам опасен прилив на надежда и правя всичко по силите си да го смачкам. Напомням си, че няма как да спасиш хората — те могат да се спасят единствено сами. Най-доброто, което можеш да направиш, е да им помогнеш, когато са готови.
	Трябва да ям. Не помня кога ядох за последно. Миналата вечер? Вече ми се струва като преди цяла вечност. Сега, като осъзнах, че съм гладен, коремът ми започна да къркори.
	Влизам в „Старбъкс“. Подминавам две момичета, които гледат видеото на Таша Чай-Лате с предложението на Джъстин към Тифи. Пия чай с много мляко, ям някакъв надценен сандвич с много масло и зяпам стената.
	Когато барманът, който почиства масата, ме поглежда любопитно и със съжаление, осъзнавам, че отново плача. Изглежда, не мога да спра, така че не се и опитвам. В един момент обаче хората започват да забелязват, затова искам пак да вървя, сам.
	Още ходене. Тези официални обувки разраняват кожата на краката ми. Мисля с копнеж за износените обувки, с които ходя на работа, колко удобно ми пасват, и след около петнайсет минути става ясно, че вече не просто вървя, а отивам нанякъде. Винаги има място за още една сестра в хосписа.


>>	Глава 65
>>	Тифи

	Гърти ми звъни. Вдигам, без изобщо да се замисля — рефлекс е.
	— Ало?
	Гласът ми звучи странно равен, дори и на мен самата.
	— Какво, по дяволите, ти става, Тифани? Какво, по дяволите, ти става?
	Шокът ме кара пак да заплача.
	— Дай ми това — намесва се Мо. Поглеждам го, докато взема телефона от мен, и рязко поемам въздух, когато виждам изражението му. Изглежда наистина ядосан. Мо никога не изглежда ядосан. — Какво, по дяволите, си мислиш, че правиш? — виква той в телефона. — О, така ли? Видео си гледала, така ли? И не ти хрумна да попиташ Тифи какво се е случило? Не ти хрумна да имаш малко вяра в най-добрата си приятелка, преди да започнеш да й крещиш по телефона?
	Ококорвам се. Видео? Мамка му. Какво видео?
	И тогава се сещам. Таша Чай-Лате, която снимаше всичко. Би трябвало Мартин да е организирал това, което значи, че Джъстин е знаел. Нищо чудно, че нямаше търпение да накара всички да чуят „отговора“ на големия му въпрос — трябвал му е за пред камерата.
	Мартин също така ме видя заедно с Леон в замъка в Уелс точно когато подозренията на Джъстин се бяха засилили след идването му в апартамента, където завари Леон по кърпа.
	— Мо — казвам рязко. — Питай Гърти къде е Леон.

	* * *

	— Обади му се пак.
	— Тиф, телефонът му още е изключен — съобщава ми Мо нежно.
	— Пак! — крясвам аз, докато се разхождам напред-назад от дивана до кухнята. Сърцето ми бие толкова силно, че се чувствам, сякаш нещо се опитва да излезе между ребрата ми. Не мога да понеса мисълта за Леон, който е видял онова видео и мисли, че съм сгодена за Джъстин. Не мога да я понеса.
	— Телефонът му все още е изключен — казва Мо, вдигнал мобилния ми до ухото си.
	— Пробвай да му звъннеш от твоя. Може да е блокирал обажданията ми. Сигурно ме мрази.
	— Няма да те намрази — уверява ме Мо.
	— Гърти го направи.
	Мо присвива очи.
	— Гърти има склонност да се държи осъдително. Работи по въпроса.
	— Е, Леон не ме познава достатъчно добре, за да знае, че никога не бих му причинила това — обяснявам, докато кърша ръце. — Знае, че наистина си падах по Джъстин, и вероятно просто си мисли, че… божичко.
	Не успявам да продължа.
	— Каквото и да си мисли е поправимо — убеждава ме Мо. — Просто трябва да изчакаме, докато е готов да говори. И той е имал тежък ден с ходенето в съда с Ричи.
	— Знам! — сопвам му се. — _Знам!_ Мислиш ли, че не знам колко важен е бил днешният ден за него?
	Мо не казва нищо. Избърсвам си лицето.
	— Извинявай. Не трябваше да ти се сопвам. Държиш се толкова добре с мен. Просто съм ядосана на себе си.
	— Защо? — пита той.
	— Защото… аз излизах с него, мамка му, нали?
	— С Джъстин?
	— Не казвам, че случилото се днес е по моя вина, знам, че нещата не стават така, но не мога да не си мисля… ако не се беше добрал до мен, ако бях по-силна… никога нямаше да завършим тук сега. Искам да кажа, мамка му. Никоя от бившите ти приятелки не се е опитвала да те накара да се ожениш за нея и не е използвала това, за да разбие настоящата ти връзка, нали? Не че имаш настояща връзка, но разбираш за какво говоря.
	— Ъъъ — обажда се Мо.
	Пак го поглеждам и избърсвам очи. В момента плача по онзи начин, при който очите ти никога не пресъхват наистина, просто текат непрекъснато.
	— Не ми казвай. Ти и Гърти.
	— Отгатнала си? — пита Мо смутено.
	— Не аз, Рейчъл. Усетът й е много по-добър от този на Гърти, но не й казвай… всъщност кажи й, на кого му пука, че Гърти ще се засегне? — добавям злобно.
	— Тя звъни в момента — казва Мо и протяга телефона към мен.
	— Не искам да говоря с нея.
	— Да вдигна ли?
	— Прави каквото искаш. Тя е твое гадже.
	Мо ми хвърля продължителен поглед, докато сядам обратно на дивана с треперещи крака. Държа се детински очевидно, но Мо да застане на страната на Гърти точно в този момент ми изглежда, сякаш се съюзява с нея. Искам Мо да е на моя страна. Искам да крещя на Гърти. Тя е имала възможността да каже на Леон, че никога не бих му причинила нещо подобно, че той трябва да ми се обади, за да ме попита, преди да повярва на каквото и да е, а не го е направила.
	— Не може да намери Леон — съобщава ми Мо след секунда. — Наистина иска да говори с теб, Тифи. Иска да се извини.
	Поклащам глава. Не съм готова да спра да съм ядосана само защото тя иска да се извини.
	— Уредила е право на обаждане за Ричи, когато стигне в затвора — продължава Мо след кратко мълчание, през което слуша. Мога да чуя гласа на Гърти от другата страна на линията, мъничък и паникьосан. — Казва, че ще му предаде какво се е случило наистина, за да може той да използва телефонното си обаждане и да се свърже с Леон на мобилния. Може да се обади на какъвто номер иска в първата си вечер. Вероятно няма да го върнат в затвора до по-късно, може би дори до утре сутринта, но това все още е най-добрата ни възможност да предадем информацията на Леон, ако не се прибере.
	— Утре _сутринта_?
	Сега е едва късен следобед.
	Мо изглежда паникьосан.
	— Мисля, че това е най-добрият ни шанс за момента.
	Нелепо е, наистина, че един затворник с едно-единствено позволено обаждане е най-добрият ни шанс да се чуем с някого.
	— Телефонът на Леон е изключен — напомням мрачно. — Няма да вдигне.
	— Ще се осъзнае и ще го включи пак, Тифи — обяснява Мо, все още с телефон на ухото. — Няма да иска да пропусне обаждане от Ричи.

	* * *

	Седя отвън на балкона, свита под две одеяла. Едното е завивката от Брикстън, която обичайно покрива леглото — същата, с която ме зави Леон онази вечер, когато Джъстин дойде до апартамента и го заплаши.
	Знам, че Леон смята, че съм се върнала при Джъстин. Преминах през отчаяна паника и сега вече си мисля, че той трябва да има малко повече шибана вяра в мен.
	Не че съм я заслужила, предполагам. _Наистина_ се връщах при Джъстин много пъти и съм казвала на Леон за това. Но… никога нямаше да започна да излизам с Леон, ако не смятах, че този път е различно — ако не бях наистина готова да оставя тази част от живота си зад гърба си. Толкова се стараех. Всичкото това време, през което ровех в най-ужасните спомени, безкрайните разговори с Мо, терапевтката. _Стараех се._ Но предполагам, че Леон смята, че съм твърде счупена, за да се поправя.
	Гърти ми звъни през около десет минути; все още не съм й вдигнала. Гърти ме познава от осем години. Ако съм ядосана на Леон, задето не вярва в мен, а той ме познава от по-малко от година, то на нея съм поне осем пъти по-ядосана.
	Погалвам тъжните, започнали да пожълтяват листа на единственото ни балконско растение и много усилено се старая да не мисля за факта, че Джъстин знае къде живея. Някак. Вероятно Мартин — адресът ми е лесен за намиране, ако човек има достъп до бюрото ми и до фишовете за заплатата, които оставят от отдел „Човешки ресурси“.
	Дяволите да го вземат. Знаех си, че има причина да не харесвам този тип.
	Поглеждам надолу към телефона си, който не спира да вибрира в кръг на малката ни разнебитена външна масичка. Повърхността на масичката е покрита с птичи изпражнения и онази дебела лепкава прашна мръсотия, която покрива всичко, оставено навън за какъвто и да е период от време в Лондон. Името на Гърти осветява екрана на телефона ми и в прилив на гняв този път й вдигам.
	— Какво?
	— Аз съм ужасна — започва Гърти много бързо. — Не мога да повярвам какво направих. Изобщо не трябваше да предполагам, че ще се върнеш при Джъстин. Толкова, толкова съжалявам.
	Млъквам, изненадана. Двете с Гърти сме се карали много пъти, но тя никога не се е извинявала толкова бързо като сега, без да е поискано.
	— Трябваше да повярвам, че можеш да се справиш. Наистина _вярвам_, че можеш.
	— Че мога какво? — питам, преди да успея да измисля някой по-добър и по-гневен отговор.
	— Да се измъкнеш от Джъстин.
	— О! Това.
	— Тифи, добре ли си? — пита Гърти.
	— Ами. Не особено — отвръщам, като усещам как трепери долната ми устна. Прехапвам я силно. — Предполагам, че не…
	— Ричи още не се е обадил. Знаеш как са тези неща, Тифи, може да стане полунощ, преди дори да го преместят от килията в съда до „Граундсуърт“. А и затворът е доста хаотичен, така че не искам да те обнадеждавам, че дори ще му осигурят телефонно обаждане, какво остава за позвъняване до адвоката му, за което ги накарах да обещаят. Но ако говоря с него, ще му кажа всичко. Ще го помоля да обясни на Леон.
	Поглеждам часовника на екрана: вече е осем вечерта и не мога да повярвам колко кошмарно бавно минава времето.
	— Наистина, ама наистина съм ти ядосана — обяснявам на Гърти, понеже знам, че не звуча така.
	Звуча просто тъжна, изморена и сякаш искам най-добрата си приятелка.
	— Разбира се. И аз. Бясна. Аз съм най-ужасната. А и Мо също не ми говори, ако това ти помага.
	— Не помага — отговарям колебливо. — Не искам да бъдеш парий.
	— Какво? Това да не е някакъв вид десерт?
	— Парий. Нежелан човек. Изгнаник.
	— О, не се тревожи, вече съм се примирила с живот в немилост. Само това заслужавам.
	Известно време стоим на телефона в съчувствено мълчание. Пресягам се в себе си, за да открия онзи огромен басейн с насочен-към-Гърти гняв, но изглежда, се е изпарил.
	— Наистина мразя Джъстин — казвам нещастно. — Знаеш ли, мисля, че направи това най-вече за да раздели двама ни с Леон. Не смятам, че дори наистина би се оженил за мен. Просто пак щеше да ме зареже, след като се убедеше, че си ме е върнал.
	— Този мъж се нуждае от кастрация — твърдо заявява Гърти. — Не си видяла нищо хубаво от него. Искрено съм пожелавала да е мъртъв на няколко пъти.
	— Гърти!
	— Не ти се е налагало да стоиш отстрани и да гледаш как се случва — въздъхва тя. — Да го наблюдаваш как премахва всичката тифи-ност от теб. Беше гадно.
	Нервно подръпвам одеялото от Брикстън.
	— Цялата тази каша ме накара да осъзная, че… наистина харесвам Леон, Гърти. _Наистина._ — Подсмърквам и избърсвам очите си. — Иска ми се поне да ме беше попитал дали наистина съм казала „да“. И… и… дори и _да бях_… иска ми се да не се бе предал просто ей така.
	— Минал е половин ден. Той е в шок, а и е изтощен след делото в съда. Мислел е за този ден от месеци. Джъстин, както винаги, е уцелил най-ужасното подходящо време. Дай му малко време и се надявам скоро да откриеш, че Леон отново не се предава.
	Поклащам глава.
	— Не знам. Не мисля така.
	— Имай вяра, Тифи. Все пак не е ли точно това, което ти искаш от него?


>>	Глава 66
>>	Леон

	Ходя между отделенията като призрак. Дали съм в състояние да се съсредоточа достатъчно, за да взема кръв от вена, при положение че дори дишането ми коства усилия? Лесно е обаче — благословията на рутината. Ето нещо, в което ме бива. Леон, отговорната сестра, тих, но надежден.
	След няколко часа забелязвам, че заобикалям Коралово отделение. Избягвам го.
	Господин Прайър е там и умира.
	Накрая младшият лекар на смяна казва, че доза морфин в Коралово отделение има нужда от подпис на сестра. Е. Без повече криене. Тръгвам. Сиво-бели коридори, голи и надраскани, и аз познавам всеки сантиметър от тях — може би по-добре, отколкото стените на собствения си апартамент.
	Спирам. Пред отделението седи мъж в кафяв костюм, с ръце на коленете, загледан във вратата. Странно е да видя някой тук по това време — в нощната смяна не идват посетители. Той е много стар, с бяла коса. Познат.
	Известна ми е тази поза: това е позата на човек, който събира смелост. Сам съм стоял в нея достатъчно пъти пред залите за посетители в затвора, за да знам как изглежда.
	Отнема ми известно време да се сетя — едва успявам да мисля, просто се движа на автопилот. Но този белокос мъж, загледан в пода, е Джони Уайт Шести от Брайтън. Мисълта ми се струва нелепа. Дж. У. Шести е човек от стария ми живот. Онзи, изпълнен с Тифи. Но ето го, така че, изглежда, все пак съм открил Джони на господин Прайър, дори да му е отнело известно време да го признае.
	Трябва да се чувствам доволен, но не мога.
	Поглеждам го. Деветдесет и две годишен, той е издирил господин Прайър, облякъл е най-хубавия си костюм, пропътувал е целия път от крайбрежието до тук. Всичко това за един мъж, когото е обичал преди цял живот. Седи тук със склонена глава, като човек по време на молитва, който събира сила да се изправи пред изоставеното някога.
	На господин Прайър му остават броени дни живот. Дори часове може би. Поглеждам към Джони Уайт и чувството е като удар в стомаха. Оставил го е за толкова. Шибано. Късно.
	Джони Уайт вдига поглед, вижда ме. Не говорим. Мълчанието се проточва по коридора помежду ни.
	Джони Уайт: Мъртъв ли е?
	Гласът му излиза пресипнал и се пречупва по средата.
	Аз: Не. Не сте закъснели.
	Само дето е. В действителност. Колко ли трябва да боли да изминеш целия този път с ясното съзнание, че го правиш просто за сбогом?
	Джони Уайт: Отне ми известно време да го открия. След посещението ви.
	Аз: Трябваше да кажете нещо.
	Джони Уайт: Да.
	Поглежда пак към вратата. Аз пристъпвам напред, прекрачвам мълчанието, сядам на стола до него. Заедно разглеждаме изподраскания линолеум. Тук не става дума за мен. Това не е моята история. Но… Джони Уайт на тази пластмасова седалка, склонена глава, така изглежда другата страна на „без да се опитваш“.
	Джони Уайт: Не искам да влизам там. Мислех да си тръгвам, когато те видях.
	Аз: Стигнали сте дотук. Сега остават само вратите.
	Той вдига глава, сякаш му тежи.
	Джони Уайт: Сигурен ли си, че ще иска да ме види?
	Аз: Може и да не е в съзнание, господин Уайт. Но дори и да е така, не се съмнявам, че ще е по-щастлив, ако сте там.
	Джони Уайт се изправя, приглажда панталона на костюма си и стисва изваяната си холивудска челюст.
	Джони Уайт: Ами. По-добре късно, отколкото никога.
	Той не ме поглежда, само бута двойните врати. Гледам как се люлеят след него.
	Ако зависи от мен, аз съм от онези хора, които никога няма да минат през тези врати. И това с какво е помогнало на някого?
	Изправям се. Време е да тръгвам.
	Аз, към младшия лекар: Дежурната сестра ще подпише за морфина. Аз не съм на смяна.
	Младши лекар: Чудех се защо не си с престилка. Какво, по дяволите, правиш тук, когато не си на смяна? Отивай си вкъщи!
	Аз: Да. Добра идея.

	* * *

	Два сутринта е. Лондон е неподвижен и притихнал в мрака. Включвам телефона си, докато тичам за автобуса, сърцето ми блъска високо в гърлото.
	Безкрайни пропуснати повиквания и съобщения. Гледам ги стреснат. Не знам откъде да започна. Не се налага обаче, защото телефонът иззвънява с непознат номер от Лондон почти веднага след като го включвам.
	Аз: Ало?
	Гласът ми е несигурен.
	Ричи: О, слава богу, мамицата му. Охраната започва наистина да се изнервя. Звъня ти през последните десет минути. Трябваше да предоставя дълго обяснение, че това все още е едното ми телефонно обаждане, защото ти не вдигаш. Имаме около пет минути на разположение, между другото.
	Аз: Добре ли си?
	Ричи: Дали аз съм добре? Добре съм, задръстен мизерник такъв, като изключим, че съм ти зверски ядосан. На теб и на Гърти.
	Аз: Какво?
	Ричи: Тифи не е казала „да“. Онзи откачалник Джъстин просто е отговорил вместо нея, не си ли забелязал?
	Спирам на място, на десет метра от спирката на автобуса. Аз… не мога да го осмисля. Примигвам. Преглъщам. Леко ми се гади.
	Ричи: Да. Гърти й се е обадила и е започнала да й се кара, че се е върнала при Джъстин, след което Мо й се разкрещял. Казал й, че е ужасна приятелка, задето няма достатъчно вяра в Тифи поне да й зададе въпроса, преди да предположи, че се е върнала при него.
	Намирам гласа си.
	Аз: Тифи добре ли е?
	Ричи: Ще бъде много по-добре, ако можеше да поговори с теб, човече.
	Аз: Вече се прибирах, но…
	Ричи: Така ли?
	Аз: Да. Посети ме Призракът на бъдещите Коледи.
	Ричи, объркан: Малко е рано по това време от годината за подобни неща, а?
	Аз: Ами знаеш какво казват хората. Всяка година подранява все повече.
	Облягам се на спирката на автобуса. Замаян и с гадене едновременно. Какви ги вършех? Да идвам до тук, да изгубя цялото това време?
	Аз, със закъснение и прилив на страх: Тифи в безопасност ли е?
	Ричи: Джъстин все още е на свобода, ако това питаш. Но приятелчето й Мо е при нея, а според Гърти Джъстин няма да се появява известно време, ще отиде да си поближе раните и да измисли нов план. Явно има план за всичко, това е част от цялата работа, така казва Мо. Знаеш ли, че този задник е използвал Мартин от работата на Тифи да намира информация за това къде е Тифи през цялото време?
	Аз: Мартин. И… о. Мамка му.
	Ричи: Всичко това е било, за да ви раздели, човече. Накарал е онази влогърка да заснеме всичко, за да е сигурен, че ще го видиш.
	Аз: Не мога… не мога да повярвам, че просто предположих.
	Ричи: Ей, братле, просто отиди и оправи нещата, ясно? И й разкажи за мама.
	Аз: Да й разкажа за мама?
	Ричи: Не е нужно да съм терапевт, за да се досетя, че да зарежеш мама и Гърти в съда и да не се върнеш у нас е имало нещо общо с всичко това. Виж, разбирам те. И двамата имаме майчин проблем.
	Автобусът приближава.
	Аз: Не… съм напълно сигурен как това е свързано?
	Ричи: Само защото мама винаги се връщаше при мъжете, които се държаха зле с нея, или намираше нова версия на същия мъж, не значи, че и Тифи е такава.
	Аз, автоматично: Вината не беше на мама. Тормозеха я. Манипулираха я.
	Ричи: Да, да, знам, винаги го повтаряш. Но това не прави нещата по-лесни, когато си на дванайсет, нали?
	Аз: Мислиш, че…
	Ричи: Виж, налага се да затварям. Но просто отиди и кажи на Тифи, че съжаляваш, че си се издънил и че си отгледан от тормозена самотна майка и на практика беше принуден сам да се грижиш за по-малкия си брат. Това трябва да свърши работа.
	Аз: Това е малко… като емоционално изнудване, не мислиш ли? Освен това ще й хареса ли сравнението с майка ми?
	Ричи: Ясно, разбрах те. Хубаво. Действай в твой стил. Просто оправи нещата и си я върни, защото тази жена е най-хубавото нещо, което някога ти се е случвало. Ясно ли е?


>>	Глава 67
>>	Тифи

	Напълно забравихме да ядем, а сега е два и половина през нощта и аз току-що си спомних, че съм гладна. Мо излезе да вземе храна за вкъщи. Остави ме на балкона с голяма чаша червено вино и още по-голяма купа сладки от шкафа, за които съм доста сигурна, че бяха на Леон, но на кого му пука — ако смята, че ще отида и ще се омъжа за някой друг, най-добре да ме мисли и за крадла на сладки.
	Вече не съм сигурна на кого съм ядосана. Седях тук толкова дълго, че краката ми са се схванали, преминах горе-долу през всички налични емоции за това време и сега всички те са смесени заедно в една голяма, грозна супа от мъка. Единственото, в което съм сигурна, е, че ми се ще никога да не бях срещала Джъстин.
	Телефонът ми звъни.
	Леон е.
	Чаках цяла нощ, за да видя това име. Стомахът ми се преобръща. Дали е говорил с Ричи?
	— Ало?
	— Здрасти.
	Гласът му звучи дрезгав и непознат. Сякаш нещо му е изпило енергията.
	Чакам да каже нещо друго, гледайки движението по улицата долу и оставяйки фаровете да рисуват жълто-бели ивици от вътрешната страна на клепачите ми.
	— Държа огромен букет цветя — продължава той.
	Аз не казвам нищо.
	— Имах чувството, че се нуждая от физически символ за големината на извинението си. Но осъзнах, че Джъстин също ти остави огромен букет цветя, всъщност много по-хубави и по-скъпи цветя, та сега си мисля, че букетът може би не е толкова добра идея. След това реших просто да се прибера и да ти го кажа лично. Но тогава, като стигнах, осъзнах, че оставих ключа от апартамента при майка ми, защото тази вечер трябваше да спя там. Така че щеше да ми се наложи да почукам на вратата, което си помислих, че вероятно ще те изплаши, след като имаш да се оправяш с откачено бивше гадже.
	Гледам как минават кола след кола. Това може би е единственият път, в който съм чувала Леон да говори толкова много наведнъж.
	— Е, къде си сега? — питам накрая.
	— Погледни нагоре по улицата. Отсрещният тротоар, до пекарната.
	Сега го виждам. Силуетът му се очертава от ярката жълта светлина на надписа на пекарната, с телефон до ухото, другата му ръка държи букет цветя. Носи костюм — разбира се, не си е сменял дрехите след съда.
	— Предполагам, че се чувстваш много обидена — продължава Леон; гласът му е нежен и това ме разтапя.
	Отново плача.
	— Толкова съжалявам. Изобщо не трябваше да предполагам това. Днес си имала нужда от мен, а аз не бях до теб.
	— _Наистина_ имах нужда от теб — изхълцвам. — Мо, Гърти и Рейчъл са страхотни и ги обичам, и ми помогнаха толкова много, но аз исках _теб_. Ти ме накара да вярвам, че случилото се с Джъстин няма значение. Че ти пука за мен, независимо от него.
	— Така е. И наистина няма значение. — Сега вече пресича улицата и идва на тротоара от тази страна. Мога да различа лицето му, гладките, остри линии на скулите му, нежната извивка на устните. Гледа нагоре към мен. — Всички ми повтаряха как ще те загубя, ако не ти кажа какво изпитвам към теб, и тогава идва Джъстин, кралят на романтичните жестове…
	— Романтични? — изплювам аз. — Романтични? И така или иначе, не искам романтични жестове! Защо бих искала? Вече ги имах и беше ужасно!
	— Знам — казва Леон. — Права си. Трябваше да се досетя.
	— И ми харесваше, че не пришпорваш нещата. Идеята за сериозна връзка ме плаши до смърт! Имам предвид, виж колко трудно ми беше да се _измъкна_ от последната!
	— О — възкликва Леон. — Да. Това е… да, разбирам.
	Той измърморва и още нещо, което звучи като „проклет Ричи“.
	— Вече те чувам и без телефона, нали знаеш — заявявам и повишавам тон достатъчно, че да се чувам долу и през движението. — А и много ми харесва, че имам извинение да викам.
	Той затваря и отстъпва малко назад.
	— Да викаме тогава!
	Присвивам очи, след което оставям всички одеяла, чашата с вино и сладките и се приближавам до парапета.
	— Еха! — възкликва Леон, гласът му се губи, така че успявам да доловя само думите: — Изглеждаш невероятно.
	Хвърлям поглед към себе си, малко изненадана да открия, че все още съм облечена в роклята с откритите рамене от празненството. Един господ знае на какво прилича косата ми, а гримът ми определено е поне два сантиметра по-надолу от мястото, на което го положих върху лицето си сутринта, но роклята наистина е доста впечатляваща.
	— Не бъди мил! — крясвам. — Искам да съм ти сърдита!
	— Да! Добре! Викане — казва Леон, докато стяга вратовръзката си и закопчава отново яката на ризата си, сякаш се подготвя.
	— Никога няма да се върна при Джъстин! — изкрещявам и след това, заради прекрасното усещане, го повтарям отново: — Никога няма да се върна при Джъстин, мамка му!
	Аларма на кола се включва някъде наблизо и знам, че е случайно, но въпреки това чувството е чудесно — сега имам нужда само някоя котка да нададе вой и купчина боклукчийски кофи да се изтъркалят. Поемам си дълбоко дъх и отварям уста, за да продължа да крещя, след това спирам. Леон е вдигнал ръка.
	— Може ли да кажа нещо? — виква той. — Тоест да изкрещя нещо?
	Един шофьор забавя, докато минава, загледан с интерес в двама ни, докато си крещим един на друг през два етажа. Сега ми хрумва, че Леон вероятно никога преди не е викал на улицата. Затварям уста, малко зашеметена, след това кимвам.
	— Издъних се! — виква той. Прочиства гърло и опитва малко по-силно. — Изплаших се. Знам, че не е оправдание, но всичко това ми е страшно. Делото. Ти. Ние. Не ме бива, когато нещата се променят. Ставам…
	Колебае се, сякаш са му свършили думите, и нещо топло се размърдва в гърдите ми.
	— Неспокоен? — предлагам.
	Под светлината на уличното осветление виждам как устните му се разтягат в крива усмивка.
	— Да. Хубава дума. — Леон отново прочиства гърло и се придвижва по-близо до балкона. — Понякога просто ми е по-лесно да бъда такъв, какъвто бях преди теб. По-безопасно. Но… виж ти колко много постигна. Колко смела беше. И аз искам да бъда такъв. Разбираш ли?
	Подпирам се на парапета и поглеждам към него.
	— Доста приказваш там долу, Леон Туоми — казвам му.
	— Явно в спешни случаи мога да бъда доста приказлив! — виква той.
	Засмивам се.
	— Недей да се променяш твърде много обаче. Харесвам те такъв, какъвто си.
	Леон се ухилва. Доста е рошав и красив по един дрипав начин в този костюм и изведнъж всичко, което искам, е да го целуна.
	— Е, Тифи Мур, и аз те харесвам.
	— Я пак? — виквам, като слагам ръка около ухото си.
	— Наистина, наистина те харесвам! — реве той.
	Един прозорец над мен се отваря с трясък.
	— Ей, бихте ли _престанали_? — крясва странният човек от апартамент пет. — Опитвам се да спя! Как се очаква да стана и да правя антигравитационната си йога, ако не мога да спя цяла нощ?
	— Антигравитационна йога! — оформям само с устни към Леон, очарована.
	Чудех се какво прави всяка сутрин от деня, в който се нанесох!
	— Не оставяй славата да те заслепи, Леон — предупреждава го странният мъж от апартамент пет, след което се пресята, за да затвори прозореца отново.
	— Чакайте! — виквам.
	Той поглежда надолу към мен.
	— Ти коя си?
	— Аз съм другата ви съседка. Здравейте!
	— О, приятелката на Леон?
	Поколебавам се, после се усмихвам.
	— Да — отвръщам твърдо и чувам тих насърчителен вик от улицата. — И имам въпрос.
	Той просто ме зяпа с изражението на човек, който се чуди какви ли още ще ги свърши някое малко дете.
	— Какво правите с всички тези банани? Нали знаете, онези от празните сандъци, които стоят на паркомястото ви?
	За моя изненада, той се ухилва с широка, с полубеззъба усмивка. Изглежда доста приятелски настроен, когато се усмихва.
	— Дестилирам ги! Прекрасен сайдер!
	И с тези думи затръшва прозореца.
	Двамата с Леон се споглеждаме и едновременно избухваме в кикот. Не след дълго се смея толкова силно, че съм започнала да плача; държа се за корема, смеейки се ужасно, боря се за глътка въздух, а цялото ми лице е изкривено.
	— Антигравитационна йога! — долавям шепота на Леон, гласът му стига до мен в едно затихване на уличния шум. — Бананов сайдер!
	— Не те чувам — казвам, но не викам от страх да не предизвикам отново гнева на странния мъж от апартамент пет. — Ела по-близо.
	Леон се оглежда наоколо, след което прави две стъпки назад.
	— Дръж! — виква с театрален шепот, след което хвърля букета към мен.
	Той се понася накриво през въздуха, от него летят листенца и от време на време по някоя хризантема, но с опасно навеждане напред и едно почти мише изписукване аз успявам да го хвана.
	Докато стисна цветята здраво и ги оставя на масата, Леон е изчезнал. Объркано се навеждам над парапета.
	— Къде отиде? — питам.
	— Марко! — долита глас отнякъде наблизо.
	— Поло?
	— Марко.
	— Поло! Това не ми помага!
	Катери се по улука. Отново избухвам в смях.
	— Какво правиш?
	— Идвам по-близо!
	— Не те смятах за човек, който се катери по водосточните тръби — отбелязвам, потръпвайки, когато той се пресяга към поредната скоба и се изтегля малко по-нагоре.
	— Нито пък аз — отговаря и се обръща да ме погледне, докато се чуди къде да сложи левия си крак. — Очевидно изкарваш най-добрите ми страни.
	Вече е само на няколко метра от мен; тръбата минава точно вдясно от балкона ни и Леон почти може да стигне до парапета.
	— Ей! Това моите сладки ли са? — възкликва, докато пробно протяга ръка.
	Аз само го поглеждам.
	— М-да, имаш право — отвръща. — Би ли помогнала на човека?
	— Това е лудост — казвам му, но все пак тръгвам да му помогна.
	Внимателно той оставя единия си крак без опора, след това и другия, докато не увисва само на ръце от парапета на балкона ни.
	— О, господи — изпъшквам.
	Почти твърде ужасяващо е да го гледам, но не мога да извърна поглед най-вече защото тогава може да не видя, ако се пусне, а тази идея е много по-лоша от това да го гледам как виси там и търси по долната част на балкона място, на което да стъпи.
	Издърпва се нагоре; аз му подавам ръка за последното усилие, пръстите ми се вкопчват в неговите, когато се залюлява, за да прескочи.
	— Ето! — казва и се отупва.
	Спира, останал без дъх, и ме поглежда.
	— Здрасти — подхвърлям, като изведнъж започвам да се чувствам леко неудобно в твърде официалната си рокля.
	— Толкова съжалявам — продължава Леон и разперва ръце за прегръдка.
	Облягам се на него. Костюмът му мирише на есен, онази миризма на въздуха навън, която полепва по косата на човек по това време на годината. Останалата част от него мирише на Леон точно така, както искам, и докато ме придърпва по-близо, затварям очи и вдишвам, усещайки силата на тялото му до своето.
	Мо се появява на прага с риба и картофки в найлонова торбичка с надпис „Нещо рибно“ в ръка. Дори не го чух да влиза и леко подскачам, но с ръцете на Леон около мен, идеята за Джъстин, който може да се появи в апартамента, вече изобщо не е толкова ужасяваща.
	— А — изненадва се Мо, когато ни вижда заедно. — Значи, да си отнеса храната другаде тогава?


>>	Глава 68
>>	Леон

	Аз: Вероятно сега не е подходящият момент.
	Тифи: Искрено се надявам, че се шегуваш.
	Аз: Не се шегувам, но определено се надявам, че ти ще ми кажеш, че греша.
	Тифи: Грешиш. Сега е идеалният момент. Сами сме, в нашия апартамент, _заедно_. Буквално няма как да бъде по-подходящо.
	Гледаме се. Тя все още носи тази невероятна рокля. Изглежда така, сякаш ще падне от раменете й на пода с едно подръпване. Копнея да проверя. Обаче се въздържам — тя твърди, че е готова, но днес не беше от онези дни за „разкъсай ми дрехите“ секс. Бавен, прекрасен, „дрехите остават за мъчително дълго време“ секс може би.
	Тифи: Легло?
	Този глас — точно както го описа Ричи. Дълбок и секси. Освен това много по-секси, когато произнася думи като „легло“.
	Стоим до края на леглото и отново се обръщаме един към друг. Навеждам се, за да обхвана лицето й с ръце и да я целуна. Усещам как тялото й се разтапя до моето, докато се целуваме, усещам как напрежението я напуска и се отдръпвам, за да видя, че зад синия цвят очите й пламтят. Желанието е мигновено в момента, в който устните ни се докосват, и ми коства огромно усилие само да сложа ръце на голите й рамене.
	Тя се пресяга, за да развърже вратовръзката ми и да свали сакото ми. Разкопчава ризата ми бавно, целува ме, докато пръстите й се движат. Помежду ни още има въздух, сякаш спазваме почтителна дистанция, въпреки целувките.
	Тифи се завърта и вдига коса, за да мога да разкопчая роклята й. Вместо това аз хващам косата й, подръпвам леко, докато я увивам около китката си, и тя изстенва. Не мога да издържа на звука. Затварям пространството между нас, целувам я по раменете, по врата до мястото между косата и врата й, притискам се толкова близо, колкото мога, докато тя не се помръдва, за да свали ципа сама.
	Тифи: Леон. Съсредоточи се. Рокля.
	Хващам ципа от пръстите й и бавно го дърпам надолу, по-бавно, отколкото иска тя. Върти се нетърпеливо. Притиска гръб към мен, докато краката ми не се удрят в леглото и двамата отново сме залепени, гола кожа и коприна.
	Най-сетне роклята пада на пода. Почти като във филм — блясък на коприна и след това тя стои там по черно бельо и нищо друго. Завърта се в ръцете ми, очите й все още горят, и я отдръпвам от себе си, за да я погледна.
	Тифи, с усмивка: Винаги правиш това.
	Аз: Кое?
	Тифи: Гледаш ме по този начин. Когато… сваля нещо.
	Аз: Искам да видя всичко. Прекалено важно е, за да прибързвам.
	Тифи повдига вежда, непоносимо секси.
	Тифи: Без бързане?
	Тя прокарва пръсти по горната линия на боксерките ми. Спуска ръка под нея само на косъм от мястото, на което я искам.
	Тифи: Ще съжаляваш, че си го казал, Леон.
	Вече съжалявам веднага щом споменава името ми. Пръстите й се движат по корема ми, а след това мъчително бавно посягат към катарамата на колана ми. След като сваля ципа, махам панталона от костюма си и изритвам чорапите си, усещайки как очите й ме следят като тези на котка. Когато отивам да я придърпам пак по-близо, тя твърдо слага ръка на гърдите ми.
	Тифи, гърлено: Легло.
	Въздухът между нас пак се връща за секунда; автоматично се придвижваме до своята страна от леглото. Тя отляво, а аз отдясно. Наблюдаваме се един друг, докато се пъхаме под завивките.
	Лягам настрани и я гледам. Косата й се разпилява по възглавницата и макар Тифи да е под завивката, мога да усетя колко е гола, колко много от нея има за докосване. Слагам ръка на мястото помежду ни. Тя я взема, като прекрачва линията, която начертахме през февруари, и целува пръстите ми, после ги плъзва между устните си и изведнъж това място вече го няма. Тифи е притисната до мен, където и трябва да бъде, кожа до кожа, и помежду ни не е останал нито милиметър.


>>	Глава 69
>>	Тифи

	— Вече си ме виждал гола. И върши секси неприлични неща с мен. И въпреки това продължаваш да ме гледаш по този начин.
	Усмивката му пак се изкривява по онзи разкошен начин, усмивката, по която си паднах преди толкова седмици в Брайтън.
	— Тифани Мур — казва ми, — имам пълното намерение да продължавам да те гледам по този начин още много луни.
	— Много луни!
	Той кимва тържествено.
	— Колко очарователно и изкусно неопределено от твоя страна.
	— Е, нещо ми подсказа, че предложението за дългосрочно обвързване може да те накара да побегнеш към хълмовете.
	Замислям се и отново нагласям глава върху гърдите му.
	— Разбирам те, но всъщност, изглежда, тази идея ме кара единствено да се чувствам доста топло и уютно.
	Той не казва нищо, само ме целува по главата.
	— Също така няма да мога постоянно да бягам до най-близкия хълм.
	— Може би до хълма Хърни? Можеш да опиташ с него.
	— Ами — отвръщам, като се завъртам по корем и се подпирам на лакти — нямам желание да тичам до хълма Хърни. Харесва ми планът с многото луни. Мисля, че е… ей, слушаш ли ме изобщо?
	— Да? — пита Леон, като вдига поглед. Усмихва се. — Извинявай. Успя да ме разсееш дори от самата себе си.
	— А пък аз си мислех, че е невъзможно да бъдеш разсейван.
	Той ме целува, ръката му се придвижва, за да рисува груби кръгове по гърдите ми.
	— Разбира се. Не се разсейвам — повтаря Леон. — А _ти_ си…
	Вече не мога да мисля като хората.
	— Като пластилин в ръцете ти?
	— Щях да кажа „прекрасно лесна за разсейване“.
	— Този път ще се правя на недостъпна.
	Той прави нещо с ръката си, което никой никога не ми е правил. Нямам представа какво се случва, но изглежда, включва палеца му, зърното ми и около пет хиляди горещи иглички от усещането.
	— Ще ти напомня за това след десет минути — казва Леон и започва да целува врата ми.
	— _Самодоволен_ си.
	— Щастлив съм.
	Отдръпвам се от него. Осъзнавам, че бузите започват да ме болят, и мисля, че наистина е заради всички усмивки. Знам точно какво ще направи Рейчъл, когато й кажа: ще пъхне пръст в устата си и ще се престори, че повръща. Но е истина — въпреки всичко случило се днес, аз съм ужасно, главозамайващо щастлива.
	Той повдига вежда.
	— Няма ли остроумен отговор?
	Ахвам, докато пръстите му се движат по косата ми и рисуват шарки, които не мога да проследя.
	— Само се опитвам да… Само ми дай… минутка…

	* * *

	Докато Леон е под душа, аз написвам списъка със задачите ни за следващия ден и го закрепвам на хладилника. Включва следното:
C>
	1. Усилено се старай да не мислиш за присъдата на съдията.
	2. Вземи ограничителна заповед.
	3. Говори с Мо и Гърти, ами… за Мо и Гърти.
	4. Купи мляко.
C$
	Суетя се, докато го чакам да се появи, след което се предавам и посягам към телефона. Просто ще трябва да се ослушвам за душа.
	— Ало? — долита приглушеният глас на Гърти от другата страна на линията.
	— Здрасти!
	— О, слава богу — въздъхва тя и почти чувам как отново се отпуска върху възглавниците. — Двамата с Леон разбрахте ли се?
	— Да, разбрахме се — казвам й.
	— О, и си спала с него?
	Усмихвам се.
	— Усетът ти се е върнал.
	— Значи, не съм съсипала всичко?
	— Не си съсипала всичко. Въпреки че, за да сме честни, Джъстин щеше да съсипе всичко, а не ти.
	— Божичко, ама че си благосклонна. В безопасност ли бяхте?
	— Да, майко, бяхме в безопасност. Вие двамата с Мо бяхте ли в безопасност, когато се сдобрихте тази сутрин? — питам сладко.
	— Недей — контрира Гърти. — Достатъчно лошо е, че аз мисля за пениса на Мо, не е нужно и ти да си го причиняваш.
	Засмивам се.
	— Може ли да пием кафе утре, само тримата? Искам да чуя как сте се събрали. Бегло и без подробности за пениси.
	— И да поговорим за това как ще си извадиш ограничителна заповед? — предлага Гърти.
	— Това Тифи ли е? — чува се гласът на Мо.
	— Толкова е мило, че чува „ограничителна заповед“ и се сеща за мен — казвам, като леко се сдухвам от смяната на темата. — Но, да. Трябва да поговорим за това.
	— Защитена ли се чувстваш?
	— Пак ли се върнахме на темата за контрацептивите?
	— Тифи. — Гърти никога не ме е оставяла да шикалкавя. — Защитена ли се чувстваш в апартамента?
	— С Леон тук, да.
	— Хубаво. Добре. Но дори и така да е, трябва да поговорим за съдебно разпореждане, което да те предпазва и преди изслушването.
	— И… чакай, ще има изслушване?
	— Остави горката жена да помисли — обажда се Мо. — Радвам се, че двамата с Леон сте се сдобрили, Тифи! — виква.
	— Благодаря, Мо.
	— Скапах ли ти настроението? — пита Гърти.
	— Малко. Но всичко е наред. Тепърва предстои да се обадя на Рейчъл.
	— Да, отивай да обсъждаш гнусните подробности с Рейчъл — съгласява се Гърти. — Кафе утре, пиши ни кога и къде.
	— До скоро — казвам, затварям и спирам, за да се ослушам.
	Душът _все още_ тече. Обаждам се на Рейчъл.
	— Секс? — са първите й думи, когато вдига телефона.
	Засмивам се.
	— Не, благодаря, обвързана съм.
	— _Знаех_ си! Сдобрихте ли се?
	— И още как — отвръщам с преувеличено съблазнителен глас.
	— Подробности! Подробности!
	— Ще ти разкажа подобаващо в понеделник. Но… открих, че гърдите ми са се представяли незадоволително през целия ми зрял живот.
	— А, да — отвръща Рейчъл вещо. — Чест проблем. Знаеш ли, че има…
	— Шшт! — изсъсквам. Душът е спрян. — Трябва да затварям!
	— Не ме оставяй така! Щях да ти разкажа всичко за зърната!
	— Леон ще намери за странно, че съм позвънила на най-добрите си приятели след секс — прошепвам. — Все още е началото на връзката. Трябва да се преструвам на нормална.
	— Хубаво, но записвам двучасова работна среща за понеделник сутринта. Тема: „Цици 101“.
	Затварям и секунда по-късно Леон влиза по кърпа, косата му е пригладена назад, по раменете му блестят капчици и спира, за да прегледа списъка ми със задачи.
	— Изглежда постижимо — решава, като отваря вратата на хладилника и взема портокаловия сок. — Как са Гърти и Рейчъл?
	— Моля?
	Той ми се усмихва през рамо.
	— Искаш ли да се върна обратно в банята? Реших, че трябва да ти оставя време само за две обаждания, тъй като Гърти ще бъде с Мо.
	Усещам как се изчервявам.
	— Аз, ъъ, такова…
	Той се навежда с портокаловия сок в ръка и ме целува по устните.
	— Не се притеснявай — казва ми. — Планирам да остана в блажено неведение колко лични неща споделяш с Рейчъл.
	— Когато й разкажа всичко, тя ще те смята за божество сред мъжете — отвръщам, отпускам се назад и се пресягам към сока.
	Леон потръпва.
	— Ще може ли отново да ме погледне в очите?
	— Разбира се. Обаче вероятно ще предпочете да гледа някъде другаде.


>>	Глава 70
>>	Леон

	Уикендът идва и си отива в мъгла от непристойни удоволствия. Тифи почти не напуска прегръдките ми, освен за да отиде на кафе с Гърти и Мо. Бях прав, че ще има някои неща за преодоляване; за кратко я загубих по време на един пристъп в събота сутринта, но вече се уча как да й помагам, за да я върна. Доста е удовлетворяващо.
	Тя определено е по-притеснена от Джъстин, отколкото показва — измисли сложен план за купуване на тежко мляко, който целеше да дойда и да я придружа от кафенето до тук. Колкото по-рано успеем да издействаме ограничителна заповед, толкова по-добре. Сложих верига на вратата, докато я нямаше, и поправих балконската врата само за да се намирам на работа.
	Пуснах си отпуск за понеделник, така че придружавам Тифи до метрото, след което си приготвям сложно ядене на тигана, включващо кървавица и спанак.
	Не ми харесва да стоя толкова време сам. Странно — обичайно съм напълно „за“ самотното седене. Но когато Тифи я няма, усещам отсъствието й като липсващ зъб.
	Най-накрая, след много ходене напред-назад и гледане към телефона си, се обаждам на майка.
	Мама: Леон? Миличък? Добре ли си?
	Аз: Здрасти, мамо. Добре съм. Извинявай, че си тръгнах така в петък.
	Мама: Няма проблем. Всички бяхме разстроени, а след като новата ти приятелка е приела да се омъжи за онзи тип… О, Лий, сигурно си съсипан!
	А, разбира се — кой да каже на мама как стоят нещата?
	Аз: Беше недоразумение. Тифи има, хм, неприятно бивше гадже. Това беше негово дело. Тя всъщност не е казала „да“ на предложението, той просто се е опитал да я принуди.
	Драматично като от сапунена опера ахване се чува от другата страна. Много ми е трудно да не го намирам за дразнещо.
	Мама: Горкичката!
	Аз: Да, ами… тя е добре.
	Мама: Ти погна ли го?
	Аз: Да го погна?
	Мама: Бившия! След това, което е причинил на твоята Тифи!
	Аз: Какво предлагаш, мамо?
	Решавам да не й давам време да отговори.
	Аз: Опитваме се да изкараме ограничителна заповед.
	Мама: О, разбира се, те са чудесни.
	Неловка пауза. Защо подобни разговори са ми толкова трудни?
	Мама: Леон.
	Чакам. Пристъпвам. Гледам към пода.
	Мама: Леон, сигурна съм, че твоята Тифи изобщо не е като мен.
	Аз: Моля?
	Мама: Ти винаги беше много мил по темата, за разлика от Ричи с всичките му крясъци, бягане и така нататък, но знам, че мразеше мъжете, с които излизах. Искам да кажа, че и аз самата ги мразех, но ти ги мразеше от самото начало. Знам, че бях… че бях ужасен пример.
	Чувствам се истински, безкрайно неудобно.
	Аз: Мамо, всичко е наред.
	Мама: Наистина съм започнала да се справям вече, Лий.
	Аз: Знам. И вината не беше твоя.
	Мама: Знаеш ли, май почти вярвам в това?
	Млъквам. Мисля.
	И аз почти вярвам в това. Кой би предположил — казваш нещо достатъчно пъти, опитваш достатъчно усилено и накрая може и да даде резултат.
	Аз: Обичам те, мамо.
	Мама: О, миличък. И аз те обичам. И ще си върнем Ричи, ще се грижим за него, нали, както сме правили винаги?
	Аз: Именно. Както винаги.

	* * *

	Все още е понеделник. Понеделник е безкраен. Мразя отпуските — какво правят хората тогава? Аз просто не спирам да мисля за делото, хосписа, Джъстин, делото, хосписа, Джъстин. Дори милите топли мисли за Тифи имат трудност да ме крепят.
	Аз: Здрасти, Гърти, Леон е.
	Гърти: Леон, няма новини. Съдиите не са се обадили с присъда. Ако съдиите се обадят с присъда, аз ще се обадя на теб и тогава ще научиш. Не е нужно да ми се обаждаш, за да проверяваш.
	Аз: Вярно. Разбира се. Извинявай.
	Гърти, умилостивена: Предполагам, че ще стане утре.
	Аз: Утре.
	Гърти: Като днес, но плюс едно.
	Аз: Днес плюс едно. Да.
	Гърти: Нямаш ли си хоби или нещо такова?
	Аз: Всъщност не. Като цяло просто работя през цялото време.
	Гърти: Ами живееш с Тифи. Едва ли ти липсват книги за разни хобита. Отиди да прочетеш някоя за плетене на една кука или как да си направиш разни работи от картон, или нещо подобно.
	Аз: Благодаря, Гърти.
	Гърти: Моля. И спри да ми се обаждаш, много съм заета.
	Тя затваря. Все още е малко изнервящо, когато го прави, без значение колко пъти си го изтърпял.


>>	Глава 71
>>	Тифи

	Не мога да повярвам, че Мартин имаше наглостта да дойде на работа. Винаги съм го смятала за страхливец, но всъщност от нас двамата аз, изглежда, съм по-притеснена от сблъсъка с него. Сякаш… разговарям с Джъстин чрез заместник. Което, честно казано, си е ужасяващо, независимо колко повтарям на Леон, че съм добре. Мартин, от друга страна, се разхожда наоколо както обикновено и се фука с успеха на събитието. Предполагам, че вероятно още не знае, че аз знам.
	Забелязвам, че още не е споменал предложението. Както и никой друг в офиса. Рейчъл разпрати съобщение, че всъщност не съм сгодена, което поне ме спаси от сутрин, прекарана в избягване на поздравления.
C>
	Рейчъл [10:06]: Мога просто да отида до него, да го ритна в топките и да приключим.
	Тифани [10:07]: Изкушаващо.
	Тифани [10:10]: Не знам защо се държа като такава пъзла. Бях планирала целия разговор в ума си вчера. Сериозно, имах подготвени някои страхотни реплики. А сега просто ги няма, а пък аз се чувствам изплашена.
	Рейчъл [10:11]: Как мислиш, какво би казал Някой Различен От Мо?
	Тифани [10:14]: Луси? Щеше да ми каже, че е нормално да се чувствам така след случилото се в петък, предполагам. И че разговорът с Мартин донякъде наистина прилича на изправяне лице в лице с Джъстин.
	Рейчъл [10:15]: Ясно, разбирам, обаче… Мартин си е Мартин. Мършавият, жалък, злонамерен Мартин. Който подритва стола ми, подронва репутацията ти по време на срещи и целува задника на шефката на Пиар отдела, сякаш е лицето на Меган Фокс.
	Тифани [10:16]: Права си. Как е възможно да ме е страх от Мартин?
	Рейчъл [10:17]: Искаш ли да дойда с теб?
	Тифани [10:19]: Жалко ли е от моя страна, ако кажа „да“?
	Рейчъл [10:20]: Ще ми оправиш деня.
	Тифани [10:21]: Тогава, да. Моля.
C$
	Изчакваме да приключи сутрешното съвещание на екипа. Аз скърцам със зъби по време на всички поздрави, които получава Мартин за събитието. Няколко любопитни погледа се хвърлят в моята посока, но са прикрити. Независимо от това пак се изчервявам от срам. Мразя факта, че всички в тази стая знаят, че имам проблеми с бившия. Обзалагам се, че всеки си съчинява собствени чудати причини защо вече не съм сгодена и на нито един от тях не му е хрумнала истината.
	Рейчъл хваща ръката ми и силно я стисва, след което леко ме побутва в посоката на Мартин, докато той си събира книжата и документите.
	— Мартин, може ли да поговорим? — питам.
	— Моментът не е удобен, Тифи — отвръща той с изражението на много важен човек, който рядко има време за спонтанни срещи.
	— Мартин, приятелю, или идваш в онази зала за съвещания с нас, или се прехвърляме на моя план, който беше да те ритна в топките веднага и пред всички — обажда се Рейчъл.
	Върху лицето му за секунда се изписва страх и моето притеснение се изпарява. Вижте го само. Подозира, че знаем, така че сега дава назад. Изведнъж вече нямам търпение да чуя какви простотии ще измисли.
	Рейчъл го подбутва към единствената свободна зала за съвещания с врата и я затваря зад гърба ни. Подпира се на нея и кръстосва ръце пред гърдите си.
	— Какво става тук? — пита Мартин.
	— Защо не се опиташ да познаеш, Мартин? — отвръщам аз.
	Гласът ми излиза учудващо небрежен и мил.
	— Наистина нямам представа — сопва се той. — Проблем ли има?
	— Ако има, колко време ще мине, преди Джъстин да бъде информиран за него? — интересувам се аз.
	Мартин среща погледа ми. Прилича на котка, притисната в ъгъла.
	— Не знам за какво… — опитва се да излъже.
	— Джъстин ми каза. Доста е променлив за подобни неща.
	Раменете на Мартин увисват.
	— Виж, опитвах се да ви помогна — започва той. — Свърза се с мен за апартамента ни през февруари, като каза, че ти помага да си намериш място за живеене, и сключи сделка с нас, за да ти предложим свободната си стая за петстотин на месец.
	Още през февруари? Да ме вземат мътните.
	— Откъде изобщо е знаел кой си?
	— Приятели сме във фейсбук от сума време. Мисля, че ме добави около времето, когато нещата между вас станаха сериозни. Тогава реших, че проверява мъжете, с които работиш, нали знаеш, че е от покровителстващия вид. Но там публикувах обявата за апартамента и така той се свърза с мен.
	— Колко ти предложи?
	— Каза, че ще плаща разликата — обяснява Мартин. — Двамата с Хана решихме, че е много мило от негова страна.
	— О, такъв си е Джъстин — изсъсквам през стиснати зъби.
	— И после, когато ти не нае стаята, той изглеждаше толкова разочарован. Заговорихме се, когато дойде, за да обсъдим наемането, след което ме пита дали може от време на време да му пиша как си и с какво се занимаваш, за да не се тревожи.
	— И това не ти се стори, де да знам, зловещо? — пита Рейчъл.
	— Не! — Мартин поклаща глава. — Не ми се стори зловещо. И той не ми плащаше или нещо такова. Единственият път, когато взех пари от него, беше, за да накарам Таша Чай-Лате да дойде и да снима, ясно?
	— Взел си пари от него, за да следиш Тифи? — изумява се Рейчъл и направо се издува от гняв.
	Мартин се свива.
	— Задръж — вдигам ръце. — Върни се в началото. Той те е помолил да му казваш къде съм от време на време. Значи, така е разбрал за онази премиера в Шордич и за круизния кораб?
	— Предполагам — съгласява се Мартин.
	Той пристъпва напред-назад като дете, на което му се ходи до тоалетната, и аз осъзнавам, че започвам леко да го съжалявам, после моментално смачквам това чувство, защото единственото, което ме крепи по време на този разговор, е гневът.
	— А пътуването до Уелс за снимките? — питам.
	Мартин видимо започва да се поти.
	— Аз, ъъ, той ми позвъни за това, след като му писах къде ще бъдеш…
	Потръпвам. Толкова е гнусно, че искам веднага да отида и да си взема душ.
	— … и попита за мъжа, когото ще водиш, за да помогне като модел. Дадох му физическото описание, което ти даде на мен. Той притихна за известно време, а после звучеше много разстроен. Каза ми колко много те обича все още, че познава този тип и че той ще съсипе всичко…
	— Значи, си прекарал целия уикенд в опити да се намесваш.
	— Мислех, че помагам!
	— Е, така или иначе, не те биваше, защото се измъкнахме и се натискахме в кухнята в три сутринта, така че, ХА! — злорадствам аз.
	— Има опасност да си загубиш предимството така, Тифи — обажда се Рейчъл.
	— Да, да. Значи, информирал си Джъстин, след като се върнахме?
	— Да. Той не беше доволен от начина, по който се бях справил със ситуацията. Изведнъж се почувствах наистина зле, знаеш ли? Не бях направил достатъчно.
	— О, този тип си го бива — измърморва под нос Рейчъл.
	— Както и да е, после той искаше да планира това голямо предложение. Всичко беше наистина романтично.
	— Особено частта, в която ти е платил, за да накараш Таша Чай-Лате да го снима — намесвам се.
	— Каза, че иска целият свят да го види! — възразява Мартин.
	— Искал е Леон да го види. Колко изобщо му струва това? Трябваше да се досетя, че не е платено от бюджета на книгата.
	— Петнайсет хиляди — казва смутено Мартин. И две за мен, заради организацията.
	— Седемнайсет хиляди паунда?! — крясва Рейчъл. — Господи!
	— И останаха малко пари, така че наех за Катрин онази лимузина, в случай че това ще я убеди да направи интервюто с Пиърс Морган. Аз просто… реших, че Джъстин наистина те обича — допълва той.
	— Не, не си — отвръщам му равно. — Не ти е пукало. Искал си само Джъстин да те харесва. Той има такъв ефект върху много хора. Свързвал ли се е с теб, откакто ми предложи?
	Мартин поклаща глава нервно.
	— От начина, по който ти си тръгна от премиерата, реших, че не всичко е минало точно както се е надявал. Мислиш ли, че ще ми бъде сърдит?
	— Дали мисля… — Поемам си дълбоко дъх. — Мартин. Не ми дреме дали Джъстин ти е сърдит. Скоро ще го призова в съда за тормоз или преследване, зависи кое от двете ще избере адвокатката ми.
	Мартин става по-блед дори от обичайното си, което е постижение. Изненадвам се, че не виждам бялата дъска през него.
	— Значи, си готов да свидетелстваш? — питам енергично.
	— Какво? Не!
	— Защо не?
	— Ами това… ще бъде много злепоставящо за мен, а сега е наистина важен момент в работата…
	— Ти си един страшно слаб човек, Мартин — отсичам аз.
	Той примигва. Долната му устна леко трепери.
	— Ще си помисля — казва най-сетне.
	— Добре. Ще се видим в съда, Мартин.
	Излизам от стаята с Рейчъл по петите си и докато вървя към бюрото си, се чувствам ободрена. Особено защото Рейчъл тихо, но ясно доловимо си тананика _Eye of the Tiger_*, докато минаваме през офиса.
	[* Песен на „Сървайвър“ от 1982 г.]

	* * *

	Светът ми се струва малко по-добро място, след като се изправих срещу Мартин. Седя по-изправена и решавам, че не се срамувам от станалото на премиерата. Бившето ми гадже ми предложи и аз казах „не“ — какво толкова? В това няма нищо лошо. Всъщност следобед Руби тихичко плясва ръката ми за „дай пет“ на път към тоалетната, а с песните за женска сила, които Рейчъл ми изпраща на всеки петнайсет минути, започвам да се чувствам доста… права за всичко това.
	Необходимо ми е огромно усилие да се съсредоточа в работата, но накрая успявам: проучвам нов тренд в глазурата за кексчета, когато получавам обаждането. Почти веднага осъзнавам, че винаги ще помня този уебсайт за накрайници на шприцове за глазура. От този вид обаждания е.
	— Тифи? — казва Леон.
	— Да?
	— Тифи…
	— Леон, добре ли си?
	Сърцето ми бие лудо.
	— Той е навън.
	— Той е…
	— Ричи.
	— О, божичко. Повтори го отново.
	— Ричи е свободен. Невинен.
	Изписквам по начин, който кара всички в офиса да обърнат глави към мен. Правя физиономия и закривам телефона за секунда.
	— Приятел спечелил от лотарията! — оформям с устни към Франсин, най-близката любопитка до мен, и я оставям да тръгне и да разпространи тази конкретна новина.
	Ако не пресека нещата още в началото, всички ще си мислят, че пак съм сгодена.
	— Леон, дори не знам… Наистина мислех, че ще бъде утре!
	— И аз. И Гърти.
	— Значи… той просто е… навън? По света? Не мога да си представя Ричи по света! Как изобщо изглежда, между другото?
	Леон се засмива и от звука стомахът ми се обръща.
	— Ще бъде у дома довечера. Най-накрая можеш да се запознаеш с него.
	— Това е невероятно.
	— Знам. Направо не мога… Продължавам да мисля, че е сън.
	— Дори не знам какво да кажа. Къде си сега? — питам, докато подскачам в стола си.
	— На работа.
	— Не си ли беше взел почивен ден?
	— Не знаех къде да се дяна. Искаш ли да дойдеш тук, след като приключиш? Не се притеснявай, ако ти е много далече. Ще се върна до седем, просто помислих…
	— Ще бъда там в пет и половина.
	— Всъщност трябва да дойда да те взема…
	— Ще се справя и сама. Честно. Имах хубав ден, ще се справя. Ще се видим в пет и половина!


>>	Глава 72
>>	Леон

	Нося се из отделенията, преглеждам картони, давам течности. Говоря с пациенти и се изумявам от себе си, защото успявам да звуча нормално и да говоря за нещо различно от това, че брат ми най-сетне се прибира у дома.
	У дома.
	Ричи се прибира у дома.
	Продължавам да се дърпам от тази мисъл, както винаги досега. Умът ми рисува Ричи обратно в живота ми, а после отскача назад, сякаш е докоснал нещо горещо, защото никога не си бях позволявал тази мисъл. Беше прекалено болезнена. Прекалено оптимистична.
	Само че сега е реалност. Ще бъде реалност само след няколко часа.
	Той ще се запознае с Тифи. Ще говорят точно както говорят и по телефона, само че лице в лице, на дивана ми. Буквално е прекалено хубаво, за да е истина. Докато не си спомня, че той изобщо никога не трябваше да е влизал в затвора, разбира се, но дори тази мисъл не убива еуфорията.
	Намирам се в кухнята на хосписа и си приготвям чай, когато чувам името си да се повтаря, всеки път все по-силно.
	Тифи: Леон! Леон! Леон!
	Обръщам се тъкмо навреме. Тя връхлита отгоре ми, с коса мокра от дъжда, розови страни, голяма усмивка.
	Аз: Еха!
	Тифи, много близо до ухото ми: Леон Леон Леон!
	Аз: Ох?
	Тифи: Извинявай. Извинявай, просто…
	Аз: Ти да не _плачеш_?
	Тифи: Какво? Не.
	Аз: Плачеш. Ти си невероятна.
	Тя примигва към мен, изненадана, очите й са пълни със сълзи от щастие.
	Аз: Никога дори не си срещала Ричи.
	Тя ме хваща за ръце и ме завърта към чайника точно когато завира.
	Тифи: Ами познавам _теб_, а Ричи е твоят малък брат.
	Аз: Само да те предупредя, той не е толкова малък.
	Тифи се пресяга към шкафа с чашите и изважда две, след което преравя пакетчетата с чай и налива вода от чайника, сякаш познава тази кухня от години.
	Тифи: А и все едно, имам чувството, че познавам Ричи. Говорили сме си милион пъти. Не е нужно да си виждал някого лице в лице, за да го познаваш.
	Аз: Като стана дума…
	Тифи: Къде отиваме?
	Аз: Просто ела. Искам да ти покажа нещо.
	Тифи: Чаят! Чаят!
	Спирам и чакам, докато тя добавя мляко болезнено бавно. Стрелва ми мъничък палав поглед през рамо; искам да я съблека на секундата.
	Аз: Готови ли сме?
	Тифи: Добре. Готови сме.
	Тя ми подава чаша и аз я вземам заедно с предложилата я ръка. Почти всички, които подминаваме по коридора, възкликват: „О, здрасти, Тифи!“ или „Ти сигурно си Тифи!“, или „О, боже, Леон _наистина_ има приятелка!“, но съм в прекалено добро настроение, за да намирам тези коментари за дразнещи.
	Дръпвам Тифи назад, когато отива да отвори вратите към Коралово отделение.
	Аз: Почакай, само погледни през прозорчето.
	И двамата надникваме.
	Джони Уайт не го е оставял от уикенда насам. Господин Прайър спи, но тънката му, на петна от слънцето ръка почива в дланта на Джони Уайт. Имаха цели три дни заедно — повече, отколкото можеше да се надява Дж. У.
	Винаги си струва човек да мине през тези врати.
	Тифи: Джони Уайт Шести е бил истинският Джони Уайт? Не е ли това най-страхотният ден? Да не би някъде да е било обявено? Еликсир в закуската на всички? Златен билет в кутията с мюсли?
	Целувам я силно по устните. Зад нас един от младшите лекари казва на друг: „Удивително… винаги съм мислел, че Леон не харесва никой, който не е смъртно болен!“.
	Аз: Смятам, че днес просто е хубав ден, Тифи.
	Тифи: Е, предполагам, че беше крайно време за такъв.


>>	Глава 73
>>	Тифи

	— Добре, как изглеждам?
	— Успокой се — казва Леон, излегнал се на леглото с ръка под главата си. — Ричи вече те обича.
	— Ще се запозная с член на семейството ти! — възразявам. — Искам да изглеждам добре. Искам да изглеждам… интелигентна, красива, остроумна и може би донякъде като Суки от ранните епизоди на „Момичетата Гилмор“?
	— Нямам представа за какво говориш.
	Изпухтявам.
	— Хубаво. Мо!
	— Да? — обажда се той от всекидневната.
	— Би ли ми казал дали с тези дрехи изглеждам готина и изискана, или уморена и развлечена, ако обичаш?
	— Щом задаваш такъв въпрос, сменяй дрехите — виква Гърти. Превъртам очи.
	— Не питах теб! Ти и бездруго не харесваш никоя от дрехите ми!
	— Това не е вярно, харесвам някои от тях. Просто не и в комбинациите, които ти избираш.
	— Изглеждаш идеално — намесва се Леон и ми се усмихва. Цялото му лице днес изглежда различно, сякаш някой е включил скрита лампичка, за която дори не съм знаела, и сега всичко е по-светло.
	— Не, Гърти има право — казвам, като се измъквам от роклята тип „прегърни ме“ и се пресягам към любимите си зелени ластични дънки и един размъкнат плетен пуловер. — Старая се прекалено много.
	— Стараеш се точно колкото трябва — подкрепя ме Леон, докато подскачам на един крак и обувам дънките.
	— Има ли нещо, което да кажа тази вечер и с което ти да не се съгласиш автоматично?
	Той присвива очи.
	— Труден въпрос. Отговорът е „не“, но ако го кажа, това ще значи, че си противореча.
	— Не само се съгласява с всичко, което казвам, но е и голям умник! — Пропълзявам по леглото, за да го яхна и да го целуна, като оставям тялото си да се разтопи по неговото. Когато се дръпвам, за да си сложа пуловера, той протестира и ме задържа до себе си, а аз се усмихвам и плясвам ръцете му. — Дори ти трябва да признаеш, че това облекло не е подходящо — изтъквам.
	Звънецът от входа на сградата се обажда три пъти и Леон скача толкова бързо, че аз едва не се озовавам на земята.
	— Извинявай! — виква през рамо, докато се запътва към вратата.
	Чувам Мо и Гърти, които са вдигнали слушалката, за да пуснат Ричи по стълбите.
	Стомахът ми се преобръща, докато навличам пуловера и прокарвам пръсти през косата си. Чакам да чуя гласа на Ричи пред вратата и стоя назад, за да осигуря на двама им с Леон момента, който са очаквали.
	Вместо това чувам Джъстин.
	— Искам да говоря с теб — казва той.
	— О! Здравей, Джъстин — отвръща Леон.
	В този момент забелязвам, че вече съм сложила ръце пред себе си и съм се свила до гардероба, така че никой, който надникне в апартамента, да не може да ме види на прага на спалнята, и изведнъж ми идва да закрещя. Той не може да идва тук и да ми причинява това. Искам да се _махне_, наистина да се махне, не само от живота ми, но и от ума ми. Преставам да се крия зад врати и да се чувствам изплашена.
	Е, очевидно не съм престанала, защото човек не може да преживее подобни неща толкова бързо, но временно ще престана и ще се възползвам от настоящата вълна на луда, ядосана увереност. Показвам се зад ъгъла.
	Джъстин е запречил вратата с широкото си мускулесто тяло и видимо е ядосан.
	— Джъстин — казвам и заставам до Леон, докато не се озовавам само на метри от бившия си.
	Подпирам ръка на вратата в готовност да я затръшна.
	— Тук съм, за да говоря с Леон — отсича той; дори не ме поглежда.
	Неволно се свивам, увереността ми моментално изчезва.
	— Ако мислиш да предложиш и на мен, отговорът е „не“ — любезно заявява Леон.
	Ръцете на Джъстин се свиват в юмруци при шегата; тръгва напред, с напрегнато тяло и святкащи очи. Аз потръпвам.
	— Внимавай с този крак, Джъстин — рязко се обажда Гърти зад гърба ми. — Ако се приближи още малко до това да прекрачи прага на този апартамент, с твоя адвокат ще имаме още много неща, за които да си говорим.
	Гледам как тази мисъл достига до Джъстин, виждам го как преоценява ситуацията.
	— Не си спомням приятелите ти да се месеха толкова много, когато бяхме заедно, Тифи — изръмжава той, а сърцето ми започва да блъска в гърдите.
	Мисля, че е пиян. Това не е добре.
	— О, искахме — включва се и Мо.
	Поемам си дълбок, накъсан дъх.
	— Да ме напуснеш, беше най-хубавото нещо, което някога си правил за мен, Джъстин — казвам му, като се старая да стоя също така изправена, както е и той от другата страна на вратата. — Приключихме. Това е. Остави ме на мира.
	— Не сме приключили — отвръща той нетърпеливо.
	— Ще си извадя ограничителна заповед — изтърсвам, преди да е успял да каже още нещо.
	— Не, няма — сопва се Джъстин. — Хайде, Тифи. Спри да се държиш като дете.
	Затръшвам вратата в лицето му толкова силно, че всички подскачат, включително и аз.
	— Мамка му! — крясва Джъстин от другата страна, след което се чува звук от юмрук, забит във вратата, и дръжката изтраква.
	Изскимтявам страхливо, без да искам, и започвам да отстъпвам. Не мога да повярвам, че току-що затръшнах вратата в лицето на Джъстин.
	— Полиция — беззвучно предлага Леон.
	Гърти взема телефона си и набира номера, като с дясната ръка се пресяга и стисва силно пръстите ми. Мо се озовава от другата ми страна за секунди и застава до рамото ми, докато наблюдавам как Леон слага новата верига на вратата и я подпира с тежестта си.
	— Това е толкова откачено, мамка му — произнасям тихо. — Не мога да повярвам, че се случва.
	— Пусни ме да _вляза_! — реве Джъстин от другата страна.
	— Полиция — казва Гърти в телефона.
	Джъстин блъска с юмруци по вратата и се сещам как беше залепил пръст за звънеца преди няколко седмици; как не спря, докато Леон не отвори. Преглъщам. Всеки удар звучи по-силен от предишния, докато не изпитвам усещането, че блъскането е направо в главата ми. От очите ми текат сълзи; почти се налага Гърти и Мо да ме държат изправена. Е, толкова с преставането да се страхувам. Докато Джъстин реве и беснее от другата страна на вратата, аз наблюдавам Леон, чието лице е измъчено и сериозно, докато оглежда с какво друго да ни барикадира. Вляво от мен, Гърти отговаря на въпроси по телефона.
	И тогава изведнъж цялата лудост и шумът спират. Леон ни поглежда въпросително, след което проверява дръжката — вратата все още е заключена.
	— Защо спря? — питам, стискайки ръката на Гърти толкова силно, че виждам как пръстите ми побеляват.
	— Спря да блъска по вратата — обяснява Гърти по телефона. Чувам как едно пискливо гласче й отговаря. — Тя казва, че може би се опитва да намери друг начин, по който да влезе. Трябва да се преместим в друга стая. Дръпни се от вратата, Леон.
	— Чакай — прошепва той и се навежда, за да чуе какво става от другата страна.
	На лицето му се изписва мрачна усмивка. Повиква всички ни с ръка да се приближим; внимателно, с треперещи колене, позволявам на Мо да ме поведе към вратата. Гърти остава назад, като тихо говори по телефона.
	— Затворът много ще ти хареса, Джъстин — казва топъл глас от другата страна на вратата, с невъзможен за объркване акцент. — Сериозно. Много от момчетата там са ти почитатели.
	— Ричи! — прошепвам. — Но той… не трябва…
	Току-що _извадихме_ Ричи от затвора. Едно сбиване с Джъстин няма да завърши добре за него, дори и в краткосрочен план това да разкара бившия ми от сградата.
	— Права си — съгласява се Леон и очите му се разширяват.
	Пресяга се, за да отключи вратата, и забелязвам, че ръцете му треперят. От звука на гласовете изглежда, че Ричи е по-близо, а Джъстин по-назад, към стълбите, но все пак. Гневно изтривам очи. Не искам Джъстин да знае какво ми причинява. Не искам да му давам тази сила.
	Той се втурва към нас, когато Леон отваря рязко вратата, но Ричи го избутва неджентълменски и бившият ми се препъва към стената с псувни, а Ричи влиза в апартамента и Леон бързо затваря вратата зад гърба му. Всичко приключва за секунди; едва имах време да възприема изражението на Джъстин, когато се втурна към мен, отчаян да си пробие път през вратата. Какво му се е _случило_? Никога не е бил такъв. Никога не е бил агресивен. Гневът му винаги беше добре контролиран; наказанията му бяха хитри и жестоки. Това сега е мръсно и отчаяно.
	— Приятен тип, бившият ти — подхвърля ми Ричи с намигване. — Яко му е паднало пердето. Отсега съм сигурен, че утре сутринта ще съжалява, задето е блъскал така по вратата.
	Той мята резервна връзка ключове на масичката — явно така е влязъл в сградата, без да позвъни.
	Примигвам няколко пъти и го оглеждам по-обстойно. Нищо чудно, че Джъстин утихна, когато Ричи се появи в коридора. Той е _огромен_. Най-малко метър и деветдесет и с онзи тип мускули, които човек развива само когато няма нищо по-добро за правене с времето си. Черната му коса е късо подстригана, а по ръцете му се спускат татуировки. Една се вие и по врата му, като наднича изпод яката на затворническата му риза… заедно с колие от кожена връв, което се обзалагам, че е същото като онова на Леон. Има същите замислени тъмнокафяви очи като на Леон, макар тези на Ричи да изглеждат малко по-палави.
	— Полицията ще бъде тук след десет минути — обявява Гърти спокойно. — Здравей, Ричи. Как си?
	— Съсипан да открия, че си имаш приятел — казва Ричи, като плясва Мо по рамото с усмивка. Мога да се закълна, че Мо потъна поне сантиметър или два по-дълбоко в килима. — Дължа ти една вечеря!
	— О, нека аз не те спирам — бързо се намесва Мо.
	Ричи прегръща Леон толкова силно, че почти чувам как телата им се сблъскват.
	— Не се тревожете за онзи задник отвън — обръща се Ричи и към двама ни, докато се отдръпва от брат си. През вратата се чува как Джъстин хвърля нещо; каквото и да е, то се блъсва в стената и аз потръпвам. Цялата се треса, не съм спирала, откакто чух гласа му за пръв път, но Ричи ми отправя приятелска решителна усмивка и тя е като ехо на кривата усмивка на Леон: топла, от онзи вид, който моментално те кара да се почувстваш по-добре. — Радвам се да се запознаем на живо, Тифи. И благодаря, че се грижи за брат ми.
	— Не съм сигурна, че това се брои за грижа — успявам да кажа, като посочвам към вратата, която се тресе в рамката си.
	Ричи махва с ръка.
	— Честно, ако влезе тук, ще трябва да мине през мен и Леон, и… извинявай, човече, не се познаваме.
	— Мо — представя се Мо с вид на човек, чиято работа е да седи в кресло и да говори, а изведнъж се е натъкнал на сценарий, в който това може да не е в негова полза.
	— И през мен и Тифи — намесва се Гърти рязко. — Какво е това, да не сме в Средновековието? Обзалагам се, че удрям хора по-добре от Леон.
	— Пуснете ме да _вляза_, мамка му! — реве Джъстин отвън.
	— Освен това е и пиян — изчуруликва весело Ричи, след което вдига креслото и ни избутва от пътя си, за да го сложи пред вратата. — А така. Вече няма смисъл да висим тук, нали? Лий, балконът на същото място ли си е?
	— Ъъ, да — започва Леон, който изглежда леко разстроен след бойните действия.
	Преместил се е и е заел мястото на Мо до мен и аз се облягам назад, за да може ръката му да гали гърба ми. Оставям това усещане да ми помогне да се съвзема. Всеки път, когато Джъстин вика или удря по вратата, потръпвам, но сега, когато Ричи е тук и размества мебели с лекота, а Леон ме е прегърнал с една ръка, потръпването вече не е придружено от напълно заслепяващи страх и паника. Което е добре.
	Ричи ни изкарва на балкона и затваря стъклената врата зад нас. Едва се побираме; Гърти се сгушва в Мо в единия ъгъл, а аз отивам при Леон в другия, оставяйки на Ричи повече пространство — точно това, от което се нуждае. Вдишва и издишва бавно и сияе при гледката от балкона.
	— Лондон! — възкликва той и разперва ръце. — Липсваше ми. Вижте го!
	Отзад в апартамента по вратата се блъска отново и отново. Леон ме придърпва близо до себе си и заравя глава в косата ми, като диша топло и успокояващо във врата ми.
	— И дори имаме чудесна позиция за момента, в който ще пристигнат ченгетата — отбелязва Ричи, като се обръща да ми намигне. — Обаче трябва да призная, че не мислех, че пак ще ги видя толкова скоро.
	— Съжалявам — проронвам аз нещастно.
	— Недей — отвръща твърдо Ричи в същия момент, в който Леон поклаща глава в косата ми, а Мо казва:
	— Не се извинявай, Тифи.
	Дори Гърти превърта очи по един мил начин.
	Оглеждам ги, скупчени на балкона с мен. Това помага — само малко, но не мисля, че сега нещо може да помогне повече от малко. Затварям очи и се облягам на Леон, като се съсредоточавам върху дишането си, както ми каза Луси, и се опитвам да си представя, че шумът от блъскането е точно това — шум и нищо повече. Рано или късно, ще спре. Докато дишам дълбоко и Леон ме прегръща, изпитвам нов вид увереност. Дори Джъстин не може да трае вечно.


>>	Глава 74
>>	Леон

	Полицията отвежда Джъстин. Направо му е избила пяна на устата от бяс. Един поглед към него и мога да разбера какво се е случило: човек, който винаги е имал контрол, изведнъж го е изгубил. Но както посочва Гърти, това поне ще направи ограничителната заповед по-проста.
	Оглеждаме вратата. Той е огънал дървото с ритници и е изронил парчета от боя с юмруци. Има и кръв. Тифи обръща глава, когато я вижда. Чудя се какво ли чувства, когато вижда това… след всичко, през което е минала. Да знае, че е обичала този човек и че той я е обичал, макар и по собствения си начин.
	Слава богу за Ричи. Човекът излъчва щастие тази вечер. Докато подхваща поредната история за усилията, които полагал Тъпанаря, за да заплюе лежанката първи, наблюдавам как цветът се връща в страните на Тифи, раменете й се изправят, устните й се извиват в усмивка. По-добре. Аз също се отпускам с всеки знак, че тя се подобрява. Не мога да я гледам такава, да подскача, да плаче, да се страхува. Дори това, че видях как полицаите извеждат Джъстин, не беше достатъчно, за да уталожи гнева ми.
	Но сега, три часа след полицейската драма, сме пръснати из всекидневната точно както си го представях. Ако човек присвие очи, едва ли дори би забелязал, че вечерта, която очаквах с такова нетърпение, е била за кратко прекъсната от бесен мъж, който се е опитал да влезе с взлом. Двамата с Тифи сме заели пуфа. Гърти е на почетното място на дивана, облегната на Мо. Ричи контролира стаята от креслото, което все още не се е върнало на своята обичайна позиция, откакто го използвахме, за да барикадираме вратата, така че сега просто стои някъде между коридора и всекидневната.
	Ричи: Аз си знаех. Само казвам.
	Гърти: Откога обаче? Защото и аз си знаех, но не вярвам, че си могъл да усетиш още от…
	Ричи: От момента, в който Леон ми каза, че някаква жена ще спи в леглото му, когато него го няма.
	Гърти: Невъзможно.
	Ричи, буйно: Хайде де! Не може да делиш легло с някого и да не делиш нищо друго, ако ме разбираш.
	Гърти: Ами Кей?
	Ричи махва с ръка пренебрежително.
	Ричи: Пф. Кей.
	Тифи: Е, хайде де…
	Ричи: О, тя беше достатъчно мила, но изобщо не бе правилната за Леон.
	Аз, към Гърти и Мо: А вие _какво_ си мислехте в началото?
	Тифи: О, боже, не ги питай това.
	Гърти, бързо: Мислехме, че е ужасна идея.
	Мо: Имай предвид, че ти можеше да си всякакъв.
	Гърти: Можеше да си отвратителен перверзник например.
	Ричи изревава от смях и се пресяга да си вземе още една бира. Не е пил от единайсет месеца. Обмислям дали да му кажа, че поносимостта му не е такава, каквато е била, след което си представям как ще реагира той на подобно предложение (почти със сигурност ще пие още, за да докаже, че греша) и решавам, че няма да се обаждам.
	Мо: Дори се опитахме да дадем на Тифи пари, за да не го прави…
	Гърти: Които тя отказа очевидно…
	Мо: И тогава стана ясно, че това е било част от измъкването от Джъстин, и трябваше да я оставим да се оправи по своя си начин.
	Ричи: И не го очаквахте? Тифи и Леон?
	Мо: Не. За да съм честен, не мислех, че Тифи ще е готова за човек като Леон все още.
	Аз: Какъв човек е това?
	Ричи: Дяволски красив?
	Аз: Длъгнест? С големи уши?
	Тифи, кисело: Има предвид не психопат.
	Мо: Ами, да. Отнема дълго време човек да се измъкне от подобни връзки…
	Гърти, рязко: Без обсъждане на Джъстин.
	Мо: Съжалявам. Просто се опитвах да кажа колко добре се справи Тифи. Колко трудно сигурно й е било да се измъкне от него, преди да се е превърнало в модел на поведение.
	Двамата с Ричи се споглеждаме. Сещам се за мама.
	Гърти превърта очи.
	Гърти: Честно. Да излизаш с терапевт, е ужасно, между другото. Този човек не знае какво е безгрижие.
	Тифи: А ти знаеш ли?
	Гърти смушква Тифи с крак в отговор.
	Тифи, сграбчва крака й и го дръпва: Както и да е, аз всъщност искам да чуя точно за това. Така и не ми разказахте като хората за вас двамата. Как? Кога? Изключваме свързани с пениси подробности, както вече се договорихме.
	Ричи: Ъ?
	Аз: Просто слушай. Най-добре е да приемаш вътрешните шеги. Рано или късно, те започват да добиват някакъв смисъл.
	Тифи: Само чакай, докато се запознаеш с Рейчъл. Кралицата на неподходящите вътрешни шеги.
	Ричи: Звучи като моя тип момиче.
	Тифи добива замислен вид при тези думи и предупредително вдигам вежди към нея. Лоша идея е да сватосваш Ричи. Колкото и да обичам брат си, той има склонност да разбива женските сърца.
	Аз: Продължавайте, Мо, Гърти!
	Мо, към Гърти: Ти разкажи.
	Тифи: Не, не, версията на Гърти ще бъде като нещо, което би прочела в съда… Мо, дай ни романтична версия на събитията, моля.
	Мо поглежда косо към Гърти, за да провери колко са я ядосали тези думи; слава богу, тя вече е изпила три чаши вино и се задоволява просто да гледа злобно към Тифи.
	Мо: Ами всичко започна, когато заживяхме заедно.
	Гърти: Въпреки че Мо е бил влюбен в мен от години, както се оказа.
	Мо я стрелва с ядосан поглед.
	Мо: А Гърти ме е харесвала от повече от година, така каза.
	Гърти: Това беше поверително!
	Тифи издава нетърпелив гърлен звук.
	Тифи: И сега сте влюбена двойка? Спите в едно легло и така нататък?
	Следва малко неудобно мълчание; Мо оглежда краката си неловко. Тифи се усмихва на Гърти и се пресяга да стисне ръката й.
	Ричи: Е. Изглежда, ще трябва да си намеря съквартирантка, нали?


>	Септември
>	Две години по-късно

>>	Епилог
>>	Тифи

	На вратата на апартамента има бележка, когато се прибирам от работа. Това не е точно необичайно, но като правило двамата с Леон се опитваме да държим бележките във вътрешността на дома си. Нали знаете, за да не демонстрираме странностите си на съседите.
C>
	Внимание: предстоящ романтичен жест.
	(Доста нискобюджетен.)
C$
	Изсумтявам от смях и завъртам ключа. Апартаментът изглежда както винаги: претъпкан, разноцветен и точно като дом. Едва когато отивам да си оставя чантата на мястото до вратата, забелязвам следващата бележка на стената.
C>
	Първа стъпка: облечи се за приключение. Моля, сглоби тоалет от гардероба.
C$
	Гледам объркано бележката. Това е ексцентрично дори за Леон. Свалям палтото и шала си и ги оставям на гърба на дивана. (Напоследък е диван легло, който едва се побира във всекидневната ни дори след като жертвахме телевизора, но никоя къща няма да бъде дом, ако в нея няма легло за Ричи.)
	От вътрешната страна на вратата на гардероба бележката е сгъната и залепена с тиксо. От външната страна пише:
C>
	Облече ли нещо тифинско вече?
C$
	Искам да кажа „да“, но това е по-скоро работно облекло, та прилича на нещо по-нормално от обичайното (опитах се да се постарая поне две дрехи да не са пълни противоположности по скалата с цветовете). Претърсвам гардероба в търсене на нещо подобаващо „приключенско“, каквото и да означава това.
	Спирам се на синьо-бялата рокля, която купих преди две години. Онази, която Леон нарича роклята от „Великолепната петорка“. Малко е непрактична за студен ден, но с дебелия сив чорапогащник и жълтия шлифер от „Помогни на възрастните“…
	Вече облечена, отлепям бележката от вратата и прочитам съобщението вътре.
C>
	Здравей отново. Сигурен съм, че изглеждаш прекрасно.
	Трябва да събереш още няколко неща, преди да тръгнеш на приключение, ако нямаш против. Първото е на мястото, където се запознахме. (Не се тревожи. Водоустойчиво е.)
C$
	Ухилвам се и тръгвам към банята, като вече се движа по-бързо. Какво точно е намислил Леон? Къде се очаква да ходя? Сега, след като съм облякла роклята си за приключения, умората от края на работния ден е преминала — вероятно Леон е знаел, че ще се чувствам по-добре с нещо цветно — и започва да ме завладява някакво бълбукащо, лекомислено настроение.
	Един плик за писма виси от душа, внимателно и много старателно увит във фолио. От външната му страна има лепящо листче.
C>
	Недей да ме четеш още, моля.
	Следващото нещо, което ще ти трябва, се намира на мястото, където се целунахме за първи път. (Е, не точното място, понеже диванът се е променил. Но моля те, игнорирай това в името на романтичния жест.)
C$
	Намирам още един плик, пъхнат между възглавниците на дивана. На този пише „Отвори ме“ и аз правя каквото ми е наредено. Вътре има билет за влак от Лондон до Брайтън. Намръщвам се, напълно озадачена. Защо Брайтън? Не сме били там, откакто ходихме заедно, когато търсихме Джони Уайт.
	На бележката зад билета пише:
C>
	Последното, което ще ти трябва, е на сигурно място при Боби. Той те очаква.
C$
	Боби е човекът, когото някога познавахме като Странен мъж от апартамент пет. Вече ни е истински приятел и слава богу, осъзна, че не можеш да правиш сайдер от банани, и затова премина към по-традиционния ябълков такъв. Много е вкусен и неизменно ми докарва ужасен махмурлук.
	Вземам по две стъпала наведнъж и почуквам на вратата му, като пристъпвам нетърпеливо от крак на крак.
	Той отваря, облечен в любимото си долнище на анцуг (заших дупката в него преди една година. Започваше да става неприлично. Обаче я закрих с няколко ивици розов раиран плат, който ми се намираше подръка, така че сега определено не изглежда _по-малко_ странно).
	— Тифани! — възкликва Боби и моментално изчезва, оставяйки ме на прага. Аз проточвам врат. След известно време се появява отново, хванал малка картонена кутийка със залепено листче отгоре. — Заповядай! — казва ми. — Хайде, тръгвай!
	— Благодаря? — отвръщам аз, докато разглеждам кутийката.
C>
	Когато пристигнеш в Брайтън, отправи се към плажа до кея. Ще познаеш мястото, когато го видиш.
C$
	Това е най-мъчителното пътуване с влак през живота ми. Тръпна от любопитство. Трудно ми е да стоя мирно. До момента, в който пристигам в Брайтън, вече е тъмно, но лесно се ориентирам до морето; вървя толкова бързо към кея, че почти тичам — нещо, което правя само в екстремни ситуации, така че явно наистина съм развълнувана.
	Виждам за какво говори Леон, когато пристигам. Няма как да пропусна мястото.
	Върху камъчетата има кресло, на около трийсетина метра от морето. Покрито е с разноцветни одеяла, а пръснати около него, светят десетки чаени свещи.
	Слагам ръка пред устата си. Сърцето ми бие тройно по-бързо. Докато вървя с препъване по камъчетата, се оглеждам за Леон, но от него няма и следа — целият плаж е пуст.
	Бележката на креслото е затисната с голяма раковина.
C>
	Седни, завий се хубаво и отвори плика, когато си готова. След това кутийката.
C$
	Разкъсвам фолиото и плика веднага щом сядам. За моя изненада, вътре виждам почерка на Гърти.
C>
	Скъпа Тифи,
	Леон помоли двама ни с Мо да помогнем с тази откачена история, защото ти цениш мнението ни. Подозирам, че всъщност е, защото малко го е страх и не иска да го прави сам. Няма да му го натяквам обаче. Малко смирение е добро за един мъж.
	Тифани, никога не сме те виждали по-щастлива, отколкото си сега. Това дойде от теб — ти построи това щастие за себе си. Но няма нищо срамно да кажем, че и Леон помогна.
	Ние го обичаме, Тифи. Той е добър за теб по начина, по който може да бъде само един наистина добър човек.
	Решението е твое, разбира се, но Леон искаше да знаеш, че имаш благословията ни.
@	Мо и Гърти х
	П. П. Помоли ме да ти предам, че не е искал благословията на баща ти, защото това било малко „архаично и патриархално“, но се чувствал „доста уверен, че Брайън е съгласен“.
C$
	Засмивам се несигурно и избърсвам сълзите от страните си. Баща ми _обожава_ Леон. Нарича го „сине“ в неловки семейни ситуации от поне година.
	Ръцете ми треперят, докато се пресягам към кутийката. Отнема ми мъчително дълго време да разхлабя лепенките, но когато успявам да сваля капака, започвам да плача наистина.
	Вътре има пръстен, сгушен в намачкана мека хартия с цветовете на дъгата. Красив е: винтидж, малко изкривен, с овален кехлибар в центъра.
	Ето я и последната бележка.
C>
	Тифани Роуз Мур от апартамент 3, Мадейра Хаус, Стокуел, би ли желала да ми станеш жена?
	Помисли на спокойствие. Ако искаш да ме видиш, аз съм в „Заешка хралупа“, стая 6.
	Обичам те х
C$
	Когато раменете ми са спрели да се тресат от плача от щастие, избърсала съм си очите и съм си издухала носа, се отправям обратно по плажа към топлата светлина на хотела.
	Леон ме чака в леглото на шеста стая, седнал с кръстосани крака, притеснен. Нервен е.
	Хвърлям се към него със скок. Той издава едно щастливо „ууф“, когато го изтърколвам обратно на леглото.
	— Да? — пита ме след малко, като приглажда косата ми назад, за да вижда лицето ми.
	— Леон Туоми — отвръщам, — само ти си способен да намериш как да предложиш по начин, който всъщност не те задължава да присъстваш. — Целувам го силно. — Да. Абсолютно, напълно да.
	— Сигурна ли си? — пита той и се дръпва, за да ме погледне хубаво.
	— Сигурна съм.
	— Наистина?
	— Наистина наистина.
	— Не е ли прекалено?
	— По дяволите, Леон! — възкликвам ядосано и се оглеждам за хартията на хотела върху нощното шкафче.
C>
	ДА. С удоволствие ще се омъжа за теб.
	Сега, когато е написано черно на бяло, вече е недвусмислено и вероятно обвързващо в съда, макар че по-добре първо попитай Гърти, защото това току-що си го измислих. Хх
C$
	Размахвам бележката под носа му, за да прочете основното, след което я напъхвам в джоба на ризата му. Той ме дръпва и притиска устни към главата ми. Мога да усетя, че се усмихва по онзи крив начин, и всичко ми се струва толкова хубаво, сякаш не е възможно да го заслужаваме, сякаш вземаме прекалено много щастие и не оставяме достатъчно за другите.
	— Това е моментът, в който пускаме телевизора и виждаме, че е започнала ядрена война — казвам аз, като лягам до него.
	Леон се усмихва.
	— Не мисля. Не става така. Понякога хубавите неща просто се случват.
	— Виж се само, с целия този слънчев оптимизъм! Това обичайно е в мой стил, не в твой.
	— Не съм сигурен какво го предизвика. Скорошен годеж? Светло бъдеще? Любовта на живота ми в обятията ми? Трудно е да кажа.
	Изкикотвам се, заравям лице в гърдите му, вдишвам аромата му.
	— Миришеш на дом — казвам му след малко.
	— _Ти си_ нашият дом — отвръща простичко той. — Леглото, апартаментът…
	Той млъква по начина, по който го прави винаги, когато търси достатъчно думи за нещо голямо.
	— Изобщо не беше дом, докато ти не дойде в него, Тифи.
