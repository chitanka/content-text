D>
	Благодаря на д-р Нели Н.‍ Василева-Конова и на д-р Мария Ас. Ценова-Тошева за допълненията на някои от спомените.
	Благодаря на маг.инж. Дамян Дамянов — Главен секретар на Научно-техническия съюз по машиностроене, и на д-р Петко Томов — главен редактор на в-к „Наука и общество“ за предпечатната информация.
	Благодаря на маг.инж. Иво Панайотов — управител на фирма „ДМТ Продукт — Панайотов“ и на маг.инж. Теодора Панайотова за предпечатната подготовка на книгата.
	Голяма благодарност изказвам на съпругата си Мария, която е от свищовско потекло, за участието й в написването на книгата.
D$


>	За най-търговския град*
	[* „Свищов е най-търговският град от цяла България. Неговите жители са най-просветени и напредничави“.
	С.‍ Янсен, белгийски търговски агент в София, 1880 г.‍ — Б.‍а.]

	Всеки обича малко или много родното си място. Аз също обичам моя роден град Свищов. Какво обичах и обичам в него? Най-вече Дунава! Лятно време, от юни до септември, се къпехме, плувахме и гребяхме с лодките. В края на август, когато водата спаднеше, плувахме до пясъчния остров, който се образуваше срещу пристанището в средата на Дунава. Пясъкът му беше чист и „златен“ — по-златен от този на курорта „Златни пясъци“ на Черно море, а водата край него бистра като питейна. Зимно време, между декември и март, карахме кънки върху заледената му повърхност. Обичах Калето, където играехме като деца, качвахме се на руините от Римската стражница, а като по-големи се разхождахме по дългата алея. И сега, като възрастен, когато посещавам Свищов, сядам надвечер в ресторанта на Калето и се радвам на „най-хубавия залез по протежение на целия Дунав“.
	Обичам пристанището, което някога беше една от големите „търговски врати на България“. Обичам Градската градина, където се разхождахме с хубавите свищовски ученички, през юни дишахме аромата на липите и розите, а през зимата се биехме със снежни топки. Обичах нашата къща с големия двор, пълен с плодове от ранни череши до късни мушмули: нашата къща, която ни беше взета след кончината на майка ни и върната след 10 ноември 1989 г.‍ Обичах дядовата ни къща с голямата цветна градина и шадравана в средата. Обичах бабината ни къща, от която се виждаше като на длан влашката равнина. Обичах моите приятелки и приятели, повечето от които напуснаха града по различни причини, а много от тях не са вече между живите. Живях 15 години в Свищов и 65 години в София, но винаги съм се чувствал свищовлия.
	Преди десетина години попаднах в архивите на Научно-техническия съюз на материали за първия братовчед на баща ми Богдан Николов Живков, завършил Морското училище във Варна, шеф-механик на товаро-пътнически параход, основател на Съюза на морските механици в България и негов дългогодишен председател. Той е изпълнил достойно задълженията си на шеф-механик, когато параходът му, блъснат от гръцки кораб, потъва в Босфора. До последния момент той е бил в машинното отделение. След като всички пасажери са спасени, той и капитанът се хвърлят в студената вода и изплуват до брега. Живков се простудява и почива от бронхопневмония. Написах спомен за него и за баща му Никола Живков — автора на химна „Шуми Марица“. Имах желание да предложа този материал на някой свищовски вестник. Симпатичната госпожа Снежана Минковска — директор на Етнографския музей в Свищов, ме свърза с редактора на в-к „Дунавско дело“ господин Людмил Симеонов, който отпечата статията ми. След време г-н Симеонов отпечата моя статия за още един наш родственик — заслужилия свищовлия, касиера на Българския таен революционен комитет в Букурещ, инициатор и основател на Комитета за изграждане на Паметника на свободата в Свищов — Димитър Ценович. Така започнах да пиша във в-к „Дунавско дело“, като по-голяма част от спомените ми в тази книга, с известни съкращения, са отпечатани във вестника в периода 1996–2006 г.‍, за което съм благодарен на г-н Людмил Симеонов. Г-н Людмил Симеонов ми даде идеята да събера спомените си в едно и така се роди книгата „Свищов преди 60 и повече години“.
	Аз не съм писател, а инженер. Написал съм много научни статии и няколко книги. Моите статии в „Дунавско дело“ и в други вестници не са поетични, те са фактологични и вероятно някои са ги считали за „суховати“, но аз вярвам, че тези, които обичат нашия град, ще четат книгата ми с интерес.


>	Свищов и Дунава

	След като Рим се оттегля от Дакия, северната му граница става река Дунав. На стратегическите места са разположени римските гранични легиони. На най-южната част на Дунава е Първи италийски легион и по тези места е нашият град. Смята се, че славяните са разрушили античния град Нове и през VII в. са поставили основите на сегашния град Свищов. Вероятно тогава много от жителите на Нове са се заселили в селището, наречено по-късно Свищов, ако такова е съществувало.
	Край казармите на легионите се заселват търговци и занаятчии, които снабдяват легиона и извършват услуги. Земеделците обработват земите и доставят хранителни продукти. Легионерите, след като изслужат задължителния срок и се уволнят, получават безплатно определена площ земя. Много от тях се заселват при търговците и занаятчиите и се женят за техните дъщери, ако не са сторили това още през време на службата си. Така са възникнали повечето от дунавските градове. Ако не е била римската граница, едва ли щеше да има град Свищов, а впоследствие ако не е бил Дунав, той нямаше да се развие. Жителите на селището са се занимавали и с риболов. Занаятчии са произвеждали салове, лодки и гемии, а търговците са ги ползвали за размяна на стоки между дунавските градове. Впоследствие започнали да пристигат храни и продукти от вътрешността, които по Дунава са пътували до различни селища, а по-нататък и до други държави.
	Д-р Никола Михов, известният български учен, работил дълги години в Свищовската академия, в „Приносът си към търговската история на България“ през 1943 г.‍ пише, че свищовските търговци през 60–70-те години на XIX в. са притежавали 150 дунавски гемии с вместимост 120 000 оки.
	За да се произвеждат и поддържат гемии и лодки са били развити работилници. Обучавали са се и гемиджии. Спомням си, че някъде към 1938–1940 г.‍, зад пристанището — под Калето, пред работилница за лодки стоеше скелетът на една гемия. Параходите вече бяха изместили гемиите и този, който е поръчал гемията явно се е отказал от поръчката си. Но лодки се произвеждаха и вероятно и сега се произвеждат.
	За да се товарят и разтоварват гемиите са били необходими съоръжения. Така е била построена т.‍нар.‍ „скеля“ на мястото на сегашното пристанище, а от нея е дошло и името на квартала край Дунава — „Скелята“. Скелятът е била постройка от вертикални и хоризонтални дървени греди и дъски на брега на Дунава, в която са били връзвани гемиите, а по дъски, свързващи гемията, скелята и брега се е извършвало товаренето и разтоварването. Явно скелятът е било съоръжение подобно на строителните скели. За 150 гемии сигурно едно скеле е било недостатъчно. На брега е имало няколко скели на различните притежатели на гемии. Ходил съм във всички дунавски градове, но не си спомням в друг дунавски град, освен в Свищов да има квартал, наречен „Скеля“.
	Не ми е известно как са се движили гемиите по Дунава. Д-р Никола Михов пише за „платнена дунавска флота“, но дунавският вятър не е като морския. Той не е постоянен и трудно може да движи гемии и лодки с платна. Когато го има, виждал съм лодкари-рибари да издигат платно, но най-често лодките срещу течението се влачат от брега чрез въже от един лодкар, а друг управлява лодката. Руската дума за този, който тегли лодката, е „бурлак“, но българска дума няма. Дали гемиите нагоре по течението са се теглили от „бурлаки“ или от коне? Дали са имали гребци? Не съм се сетил навремето да питам стари хора, а сега няма вече свидетели на гемиите. Известно е, че черноморските гемии (имаше такива до Втората световна война — български и много турски) се движеха с платна, но имаха и спомагателен мотор с витло. Имам спомен от баща ми, че всяка гемия е имала малко топче и при отплаване и пристигане се е известявало с топовен гърмеж.
	През XIX в., пак по сведения на д-р Н.‍ Михов, е бил пуснат в движение по Дунава параходът на Дунавско вапорско дружество с главен акционер свищовския търговец Николай Станчев.
	Към 1930 г.‍ Държавното предприятие „Българско речно плаване“ (БРП), закупи от пристанището на Хамбург три реставрирани и приспособени за превоз на пътници и товари моторни кораби. Тези кораби са били маневрени в Хамбургското пристанище за помощ на големите океански кораби при влизане и излизане от него. Корабите, тъй като бяха морски, газеха дълбоко и при спадане на водите на Дунава плуваха трудно и понякога ги спираха. Лятно време, при ниски води, на носа на кораба заставаше боцманът с един дълъг прът — лот, като непрекъснато го топеше във водата, измерваше дълбочината и я съобщаваше на капитана. Тези кораби бяха кръстени Вит, Искър и Осъм. Сутрин корабът тръгваше рано от Видин и вечер късно пристигаше в Русе. В Свищов от Видин корабът пристигаше в 18 ч.‍ От Русе за Видин друг кораб тръгваше в 20 ч.‍ и пристигаше в Свищов към 24 ч.‍, а във Видин на другия ден вечерта. Срещу течението корабите плаваха значително по-бавно. Корабите товареха около 10 тона стоки и вземаха около 100 души пасажери. Те имаха салони за първа и втора класа, малък ресторант и палуби над салоните — за първа класа отпред, а за втора класа отзад. По средата между салоните беше магазията за стоки, а над нея — капитанският мостик. Свищовските търговци се снабдяваха с много стоки от Русе и от Варна през Русе. Ресторантът, по образец на ресторантите на западните кораби — експресите, беше с отлична кухня и пътувайки за Русе или от Русе, свищовлии не пропускаха случая да вечерят на кораба. Ходехме често в Русе. В събота и неделя, на празници, за тоалети на дамите, а пролетно време на т.‍нар.‍ „Търла“ — нещо като панаир. След като БРП пусна български речни кораби, немските и австрийските експреси престанаха да спират в Свищов. Те спираха само във Видин и Русе и който пътуваше с тях за Будапеща и Виена, трябваше да се качи от Видин или Русе.
	Към 1940 г.‍ БРП поръча в Унгария три нови, големи съвременни пътнически кораби, които нарекоха „Цар Борис ІІІ“, „Царица Йоана“ и „Княз (по-късно цар) Симеон ІІ“. Скоростта им беше доста висока. Задвижваха се от два дизелови мотора с витла. Понеже бяха проектирани специално за Дунава газеха по-плитко и плуваха при по-ниски води. Имаха комфортно обзаведени салони за първа и втора класа, много изискан ресторант и спални кабини. Докато Вит, Искър и Осъм не бяха бракувани, новите кораби не пренасяха стоки. И старите и новите кораби, товарните влекачи и моторните шлепове на БРП се командваха от капитани, завършили Варненското военноморско училище на Негово Величество. През войната един от новите кораби се натъкна на мина и потъна. След изваждането му го ремонтираха и закотвиха на Русенското пристанище като хотел-ресторант. Останалите два нови кораба, след 9.ІХ.1944 г.‍ ги прекръстиха „Димитър Благоев“ и „Александър Стамболийски“. „Александър Стамболийски“ беше запален на Русенското пристанище. Остана само корабът „Димитър Благоев“, който след като БРП закупи съветски кораби на „подводни криле“, пътуваше с екскурзианти на Балкантурист до Виена. Корабите на подводни криле бяха много бързи. Те изминаваха разстоянието от 59 км от Свищов до Русе за един час. За съжаление те бързо се износиха. Не зная защо не бяха ремонтирани? Не бяха закупени и нови и така Дунав остана без пътнически превоз.
	Първите ми спомени от пътнически кораби са от тъй наречените „експреси“ на немските и австрийските дунавски дружества. Наричаха ги експреси, защото се движеха сравнително по-бързо от други пътнически кораби, пътуващи по реките на Германия. Спираха в Свищов два пъти седмично и престоят им беше доста дълъг. Свищовските бонвивани и по-богатите семейства имаха време да обядват или вечерят на корабите в европейски ресторант с виенски шницел, рейнско вино или чешка бира. През това време виенски шивач, който пътуваше на кораба, вземаше мярка за модни облекла, които след 15–20 дни пристигаха по мярка и без проба. Първото ми пътуване с такъв „експрес“ беше до Лом на път за курорта Вършец, където свищовлии ходеха лятно време да избягат от горещините и да се лекуват на баните.
	Много ярки впечатления и спомени имам от търговските товарни флотове по Дунава. Баща ми като собственик на спедиторска кантора работеше много с Българско речно плаване (БРП), с Немското (DDSG), с Унгарското (MFTR) и с Австрийското (ÖDSG) дунавски дружества. Освен това от 1938 до 1940 г.‍ беше и агент на Чехословашкото дунавско плавателно дружество (ČSDP).
	По това време пристанището имаше приблизително сегашния си вид, но без товарните кранове. Нямаше ги вече дървените скели. Корабите и шлеповете акостираха на един от двата понтона — български и немски (от лат. _pons, pontis_ — мост). Понтоните, както и сега, представляваха два големи цилиндъра от дебела ламарина, върху които е монтирана платформа с две каюти, а по средата — железен стабилен подвижен мост, свързващ понтона с кея. Понтонът е здраво прикрепен към кея с 4 телени въжета и две дебели дървени греди. В едната от каютите на немския понтон беше канцеларията на немския агент, а в другата — жилището на немеца моряк, обслужващ понтона. В едната от каютите на българския понтон живееше морякът, обслужващ понтона, а другата кабина беше склад за стоки. Канцелариите и жилищата на агента на БРП, както и тези на началника (капитана) на пристанището бяха в новата пристанищна сграда. Те и двамата бяха завършили Военноморското училище на Негово Величество във Варна, много изискани и елегантни и с красиви съпруги. Когато на пристанището се струпваха много шлепове и двата понтона не бяха достатъчни за товаро-разтоварните работи, тогава хамалите правеха „скеле“ от греди и дъски между шлепа и кея и така обработваха товарите.
	Тъжна за гражданите на Свищов беше историята на немския агент г-н Позманов. Той беше много контактен немец и дружеше със свищовлии. Той ги канеше и те го канеха на празници и именни дни. Имаше двама синове — Ники и Норберт. Ники ми беше съученик. Чуваше се, че г-н Позманов обича да играе на карти. При финансова ревизия, от страна на Немското параходно дружество, намират в касата му дефицит и му дават срок да внесе липсващата сума. Той потърсил заем от свищовските си приятели, но кой ще даде заем на чужденец — днес е тук, утре го няма. И той, за да запази честа си, се самоуби с пистолета си. Целият град остана като „гръмнат“, както казват в Свищов. Такова самоубийство, с огнестрелно оръжие, не беше запомнено в града. Ние съучениците на Ники и Норберт бяхме много разстроени. Г-жа Позманова си взе децата и багажа и замина за Германия. Години не чухме нищо за тях. Към 1960 г.‍ тя се появила в Свищов, женена за българин от Русе — капитан на български кораб. Разпитвала за познати. Прекарала последните години от живота си в Русе.
	След г-н Позманов за агент на Немското параходно дружество беше изпратен г-н Гержбахер. Типичен немец, с три момиченца, по-голямото Меди беше съученичка на сестра ми. Те живееха под наем в дома на запасния генерал Манов — дядо на бившия зам.-кмет на Свищов г-н инж. Манов. Семейство Гержбахер бяха много набожни. Всяка неделя сутрин, празнично облечени, отиваха в католическата църква на Велешана. Не поддържаха приятелски връзки със свищовлии. Когато немците завзеха Чехословакия, в началото на Втората световна война, баща ми беше освободен като агент на Чехословашкото параходно дружество и предаде агентството на г-н Гержбахер. Последният остана агент на Немското параходно дружество до края на войната.
	Чехословашкото параходно дружество, когато баща ми беше назначен за агент, се представляваше в Свищов от г-н Кубичек, много висок и дебел чех със също така дебела съпруга и дебела тъща. В неделя, когато излизаха на разходка из града, всички се обръщаха да ги гледат. Такива дебели българи нямаше в града. Те живееха, доколкото си спомням, в къщата на майката на Алеко Константинов или в съседство с нея — в Гръцката махала. В къщата беше и чехословашкото агентство и над нея се вееше чехословашкото знаме. Това знаме впоследствие аз издигах над кантората на баща ми. По него чехословашките капитани на кораби и шлепове се ориентираха къде е агентството. Когато почина чехословашкият президент Масарик, получихме нареждане да смъкнем знамето на половината пилон в знак на траур.
	Чехословашкото параходно дружество имаше два мощни кораба — влекачи на шлепове, два моторни шлепа, които влачеха и безмоторни шлепове и около 30 безмоторни шлепа. Двата влекача и двата безмоторни шлепа сновяха един срещу друг по целия Дунав. Теглеха, откачаха и закачаха шлепове по дунавските пристанища. От София, където беше българската централа на дружеството, получавахме телеграми кога и в колко часа ще пристигне влекач или моторен шлеп. Когато идваха отгоре, те свиреха два пъти още от острова над Свищов, а отдолу — щом минеха завоя при Паметниците, за да ги чуе баща ми и да отиде на пристанището. Той беше длъжен и нощем да ги посреща, да оформи документите им и да плати престоя (портовото право). Началникът на пристанището и морякът също посрещаха корабите. Сирените на корабите на отделните параходни дружества имаха специфичен звук и по него се познаваше пристигащият кораб на кое дружество е. Престоят на влекачите и на моторните шлепове беше много скъп и баща ми бързаше с оформянето на документите, откачването и закачването на шлеповете. Капитаните на корабите и на моторните шлепове бяха много дисциплинирани. Те бяха завършили морско училище в Германия, защото такова нямаше в Чехословакия. Капитаните на шлеповете бяха обикновено фелдфебели или подофицери от чехословашката армия, завършили специални курсове в Братислава, където беше и дирекцията на дружеството. Когато идваха при баща ми, те влизаха в магазията, заставаха мирно пред кантората, козируваха и казваха: „Ден добрий, господин шеф!“ и докато баща ми не ги поканеше, не влизаха в кантората.
	Баща ми естествено не знаеше чешки език, но в Свищовската търговска гимназия, в която той беше учил, се изучаваше усилено немски език, а по Дунава той беше, така да се каже, официалният език. Капитаните на корабите, завършили немски морски училища, знаеха немски, а капитаните на шлеповете се справяха с говоримия немски. Аз учех усилено немски с частни уроци (в Реалната гимназия в Свищов се изучаваше само френски език), за да мога да се разбирам с капитаните. Нямах право да се качвам на чешките кораби и шлепове, защото те са чужда територия. Аз като малолетен не можех да си извадя задграничен паспорт, но нашият съсед и добър приятел, началникът на митницата г-н Сава Гевренов, ми разреши да се качвам на корабите и шлеповете, когато това е служебно. Бях се сприятелил с някои капитани на кораби и получих покана да мина по целия Дунав с чешки кораб, но това беше невъзможно, защото нямах паспорт. Можех да пътувам, но без да слизам на сушата, а това щеше да бъде много скучно. Баща ми, в чийто паспорт можех да бъда вписан, нямаше време за разходки по Дунава. Когато Балкантурист организира екскурзии до Виена с кораба „Димитър Благоев“, не се записах, тъй като екскурзиите за българи бяха през късна есен, а аз исках да пътувам по Дунава през пролетта, когато цъфтят върбите и наоколо се разнася уханието им. И така си останах с мечтата да пребродя целия Дунав.


>	Индустрия и търговия

	През ХІХ в., при население около 20 000–22 000 жители, в град Свищов е имало 25 водни и няколко парни мелници, 6 работилници за гемии и лодки, кожарски работилници, работилници за памучни и ленени тъкани, бъчварски работилници и други. Към 1865 г.‍ в града е имало 957 магазина и 720 магазии (складове). По това време градът притежава и споменатите 150 дунавски гемии.
	В края на Втората световна война жителите на града бяха около 12 000. По това време индустрията се представляваше от мелницата на братя Златанови, консервната фабрика на софийската фирма „Ка-Бо“, с участник свищовския аптекар Иван Иванов, фабриката за трикотаж „Лебед“ на Иван Киранов и маслобойната фабрика на Никола Киров и синове. До гарата се намираше бившата фабрика „Олио“, реконструирана във фабрика за преработване на ориз (по това време поради намален внос на ориз от Азия, оризари от Пловдивско сееха ориз в Блатото). Беше останала и едва креташе една работилница за гемии и лодки. Едва креташе и Бонбонената фабрика на Георги Ценов.
	Търговията, макар и не в мащабите на ХІХ в., изобразена на паното на Александър Божинов във фоайето на Търговската академия, след кризата през 1928–1930 г.‍, се беше закрепила и се разви значително през Втората световна война. Тогава пристанищата във Варна и Бургас бяха затворени и стокообменът с Европа, предимно с Германия, минаваше по Дунава. Вносът и износът на Свищов се осъществяваше чрез железопътния транспорт и по Дунава. Сточната ж.п. гара тогава се наричаше „влагалището“ и чрез нея се внасяха предимно индустриални стоки от София, Габрово, Плевен, Ловеч, Сливен и др. Износът по ж.п. транспорта беше от зърнени храни, коноп от фабриката в село Вардим, грозде, вино, дини, домати, чушки, свинско месо, риба, пилета, яйца и др. Външният внос и износ ставаше чрез дунавските параходни дружества. По Дунава пристигаха желязо, ламарина, цимент, различни машини, каменна сол, дървени материали, стъклария и др. Малка част от стоките, пристигнали от чужбина, оставаха в Свищов. Основният износ по време на войната по Дунава беше: зърнени храни, кожи, руда и пулп. Пулпът се състоеше от консервирани плодове и зеленчуци в разтвор от сярна киселина и вода, в бурета от по 250 кг. Немците извличаха сярната киселина чрез вакуум и от него правеха консерви, компоти, мармалади, сладка и др. Всичко що е плод и зеленчук заминаваше за Германия.
	Вътрешната търговия по Дунава беше основно с град Русе. Всяка вечер към 24 ч.‍ корабът пристигаше от Русе със захар от Русенската захарна фабрика, гвоздеи и тел от фабрика „Жити“, сапун от Сапунената фабрика, малко текстил и транзитни стоки от Варна и Варненското пристанище, като рибни консерви, солена риба, маслини, портокали, мандарини и др.
	Корабите и шлеповете се товареха и разтоварваха от свищовските хамали, които тогава още не се наричаха „докери“. Те бяха 30–40 души, предимно турци, снабдени със специални самари от зебло, пълни плътно със слама (нещо като пълни раници), върху които много удобно се поставяха чували или сандъци, без да има нужда да се държат с ръце. Параходът спираше на понтона и хамалите с бързи стъпки, почти тичешком в редица, пренасяха товарите. Товарите, за магазините в Скелята и града или за сточната гара, се извозваха с конски и биволски коли, предимно собственост на турци.
	Търговците на едро, които продаваха и на дребно, се намираха в Скелята, в по една или две-три магазии, в които от външната страна имаше преградена „кантора“ за собственика и счетоводителя, ако имаше счетоводител. Магазиите, от които в Скелята има още няколко запазени, се затваряха с големи двойни врати, обковани с ламарина от външната страна и се заключваха с големи брави и катинари. Те се пазеха нощем от пазвантин (охранител с пушка), който вечер проверяваше всички магазии дали са заключени и ако някоя не беше заключена, пазвантинът се качваше в града да съобщи на търговеца, че магазията му не е заключена. Пазвантинът обикаляше цяла нощ Скелята.
	Към 1940–1944 г.‍ в Свищов имаше около 120 магазии в Скелята и още толкова магазини в града.
	__По-големите и известни фирми в Скелята бяха:__
	__Житари:__ Братя Златанови, Николай Високов, Георги Кодов, Христо Цанков и др.
	__Железария:__ „Ферум“ ООД-во, с представител в Свищов Коста Цвятков, фирма „Цанев и Самоковлиеви“, „Досю Вълев и С-ве“, Цветан Ганев и др.
	__Колониални стоки:__ Димитър Минков, братя Кирови и Иван Панов (Бухала). Димитър Минков внасяше захар с шлепове от Чехия, затова го наричаха „Захарния цар“.
	__Тютюн и цигари:__ Георги Якимов.
	__Каменна сол:__ Атанас Самоковлиев.
	__Дървен и строителен материал:__ Коста Бояджиев и Пеню Станков.
	__Търговия с риба:__ В Свищов имаше една специфична търговска дейност на едро и дребно. Това беше търговията с риба. В Скелята — там, където свършва пътят от Велешана към гарата „Цапарица“, на една малка улица бяха разположени около 10 рибарски дюкяна. Най-големите бяха на братя Иванови и кооперация „Моруна“. Дървени магазии с голяма стряха и отпред плочник и кладенец. Рибата, донесена сутрин от рибарите, се нареждаше на плочите пред дюкяните и се поливаше непрекъснато със студена вода от кладенеца, докато се продаде. Изкупуваше се от търговци на дребно, които я разнасяха из града в дървени копанки (малки дървени корита, издълбани от цяло дърво) и от граждани, които слизаха в Скелята да си изберат риба от магазините. Част от рибата, уловена през деня, вечер заминаваше с влака за София, Габрово, Плевен и др. Опакована в рибарски върбови кошове — един ред зелени листа, един ред натрошен лед и един ред риба. Така рибата се запазваше през нощта във влака и сутринта беше на магазините в съответните градове. Интересно, че габровци бяха големи консуматори на свищовска риба! Ние си обяснявахме този факт с това, че много синове на габровските търговци и фабриканти бяха завършили Търговската гимназия в Свищов, а и много свищовлии работеха в Габрово като счетоводители.
	__Търговията с течни горива__ на едро и дребно се извършваше от д-во „Редевенца“. То, с неговите резервоари, беше разположено на източния край на пристанището под Табана баир. Редевенца доставяха течни горива от Плоещ в Румъния през Гюргево с дунавски танкери, които акостираха на най-източната част на кея и там с помпа и тръби горивото се преточваше от танкера в резервоарите. Горивото се транспортираше из България чрез ж.п. цистерни или ж.п. вагони, пълни с тенекии с гориво. До Редевенца имаше ж.п. клон от гарата. По време на газените лампи всеки дом си купуваше по една тенекия или сандък с две тенекии течна газ за лампите и за подпалване на печките. Редевенца продаваше газ във варели или тенекии на бакалите, които я продаваха на по-бедните граждани на дребно в стъклени бутилки по литър.
	В града бяха и следните магазини за обслужване на гражданите и селяните от околията.
	__Колониали:__ от Горната към Долната махала (по течението на Дунава) — на Велешана три колониални магазина, от които най-големият на Димитър Керембов; в Средната махала на Трифон Райков и Пело Пеловски (под старата поща), в Долната махала — на руснака Шесторкин, Георги Пеловски и Илия Личев, в Ат пазар — на Иван Г.‍ Денев, на Пената и на Коста Паунов.
	__Манифактура и галантерия:__ Велешана — Симеон Иванов, Средната махала — Братя Слави и Георги Бозаджиеви, Иван Пенчев, Васил Кунев, Борислав Алексиев (магазин „О-бон-гу“) и Тодор Ангелов (бай Тодор Свраката), който имаше и плетачна работилница за жилетки и пуловери, ръководена от съпругата му. Бай Тодор беше забележителна личност — дългогодишен и несменяем председател на Колоездачното дружество в града. Той винаги се движеше с велосипед — бегач. Когато му прекратиха търговията, той стана лозар и продължи да ходи на лозе с велосипеда. В Долната махала бяха манифактурните магазини на Вахак Айданян и Сийка Григорова, на Боян Ангелов, Агоп Кюрдиан, Лазар Бояджиев и Николай Ачев.
	__Книжари:__ Борис Парашкевов (книжарница „Лотос“), Атанас Дюлгеров (агенция „Стрела“), Тодор Бабаров, Владимир Янакиев, Петър Славков, Димитър Дамянов, Владимир Парашкевов — книжарница „Лира“, и книжарница „Ученик“ на бай Илия. Янакиев, Славков и Дамянов имаха към книжарниците и печатници.
	__Магазини за обувки:__ Иван Матев, Никола Бъчваров, Йордан и Михаил Бояджиеви и Стилиан Кънев. Последният доставяше от София и Габрово много хубави обувки, шушони и галоши — български и вносни. Същият имаше и работилница и вземаше мярка за обувки в дебелия тефтер. За него казваха, че е най-добрият познавач на дамските крака в Свищов, защото жените се събуваха пред него, за да им вземе мярка за обувки.
	Единственият __магазин за порцелан и стъклария__ беше на г-н Копринков, който продаваше майсенски порцелан, китайски сервизи и чешки кристал.
	__Аптеки:__ В Горната махала аптеката на Владимир Динков, в Средната махала на Михаил Колчев и в Долната — на Димитър Иванов. В града имаше и една дрогерия на Любен Дорчев. Той беше любимецът на свищовските дами, защото ги снабдяваше с пудри, червила, кремове и одеколони, и то не какви да е, а от най-реномираните европейски марки, които се рекламираха от известното по това време списание „Икономия и домакинство“.
	Търговията в Свищов се обслужваше от Популярната банка и Банка „Български кредит“, които имаха по няколко много опитни и експедитивни чиновници.
	Търговците в Свищов бяха обединени в Търговско дружество, което имаше клуб на ул. „Александровска“. Празникът им беше на Никулден — сутрин всички бяха на църква, следобед — на събрание, а вечер — на бала на търговците. Имам запазена една снимка на свищовските търговци на този ден през 1936 г.‍, фотографирани на стълбите на Лятното кино, след събранието, на която снимка се наброяват над 60 души търговци.
	Голяма част от търговците бяха завършили Търговската гимназия. Някои бяха наследили търговията от бащите си, а други сами бяха започнали. С много малки изключения бяха инициативни и честни хора, които изпитваха удовлетворение от своята професия. Печалбите им не бяха големи. За съдебни дела между тях не си спомням. Всички спорове се уреждаха „на честна търговска дума“.
	Може би, някой ще се запита откъде познавам така добре свищовските търговци? Баща ми имаше транспортно-спедиторска кантора, в която, както беше редът в Свищов, помагах от малък. В събота след обяд тръгвах с чантата от Горната до Долната махала на „инкасо“, т.‍е.‍ събирах вземанията за спедиторските услуги, направени през седмицата. В тази си дейност се запознах не само персонално с всички търговци, но опознах техните характери и възможности. Обикновено всички се издължаваха редовно и с благодарност за извършените услуги. Бай Коста Паунов — най-отдалеченият от центъра бакалин, на края на Ат пазар, никога не забравяше да ме почерпи с едно шоколадче, че съм отишъл толкова далеч да инкасирам дължимата сума.
	Първият полъх на социалистическата търговия в Свищов лъхна през 1939 г.‍, когато кооперацията на Българската социалдемократическа партия, наречена „Напред“, откри два колониални магазина в Свищов. Тази партия по това време беше забранена, но нейната кооперация работеше. Нейният директор в Свищов г-н Луканов беше симпатичен и много контактен млад човек. Магазините бяха добре обзаведени и подредени. Срещу всяка покупка клиентът получаваше бонове за сумата, която е дал. Срещу тези бонове в началото на следващата година кооперацията даваше дивиденти — известен процент от печалбата на кооперацията.
	Няколко години след 9. ІХ.1944 г.‍ търговците бяха принудени да прекратят дейността си. Някои от тях станаха лозари, но едва свързваха двата края. Повечето прекараха старините си в немотия.
	Вероятно съм забравил да спомена някои от търговците и моля техните наследници да ме извинят!


>	Занаятчийство

	Свищов беше търговски град. В него не са се развивали типични занаяти, като например грънчарство, кожарство, табачество, зографство, резбарство, златарство и др. Най-типичният и от по-голям мащаб за Свищов в годините на търговския му разцвет (преди построяването на ж.п. линията Търново — Горна Оряховица — Русе) е било гемиджийското и лодкарското производство. За да има Свищов около 150 гемии, обслужващи търговията му по Дунава, е било необходимо да се произвеждат и ремонтират някъде.
	И все пак богатият търговски град трябваше да се обслужва от типичните по онова време занаяти.
	Като винарски център Свищов имаше нужда от __бъчви и бакърени съдове__. Най-добрият бакърджия беше Йордан Бакърджията на Велешана. С часове деца и възрастни стояха пред дюкяна му да гледат как изкусно произвеждаше котли, харании, тавички и др., и най-интересното — как ги надписваше за спомен от сватби и кръщенета. До него непосредствено беше бъчварят, на когото не си спомням името, но при него също имаше публика. И в Скелята имаше една бъчварска и дърводелска работилница, наречена „Братски труд“, в която съдружници (ортаци) бяха двама българи и един турчин. Те бяха известни сред децата, че правеха много хубави шейни — демирлийки (с железни шини отдолу), които веднага се изпробваха на съседния до тях „Пощенски баир“. Понеже започнах с __дърводелци__ искам да спомена и останалите: най-добрият дърводелец мебелист в Свищов беше Георги Хаджиев, на който работилницата на ул. „Еленка и Кирил Д.‍ Аврамови“, до читалището, стои сега затворена. Мебелите на бай Георги бяха с изкусни резби и плюшена тапицерия. Много красиви бяха салонните му бюфети, които още красят някои свищовски къщи. Когато поръчката мебели беше готова, двама чираци я пренасяха до клиента върху една рамка (магаре) по главната улица към 16–17 ч.‍, когато по улицата има много граждани, излезли вече от работа, за да видят гардероба или спалнята, да питат за кого е и кой ги е изработил. Друг добър мебелист беше Георги Монев — до сградата на бившата Народна банка. Майстори на шкафове, дограма и дървени стълби бяха братя Орхаеви (орхайчетата) и Божин Темпларя (от рум. — „дърводелец“).
	За мъжката красота в Свищов се грижеха __шивачите__ или както по-модерно се наричаха „мъжки кроячи“ или „модни кроячи“. На Велешана беше Стефан Шивача, който шиеше нови дрехи, но правеше и ремонти. В центъра на града бяха: Георги Енчев, Йордан Ценев и син, Георги Василев. Те продаваха вносни и местни платове и шиеха от тях костюми, балтони и ученически униформи. В Долната махала шивач беше Янко Николов. Интересна фигура беше шивачът комунист от преди 9.ІХ.1944 г.‍ Георги Василев — личен приятел на изселения в Свищов Цоню Буров от семейството на банкерите Бурови. Те са били съученици и имаха постоянни теоретични спорове върху комунизма и капитализма. След 9.ІХ.1944 г.‍ комунистите направиха шивача Георги Василев директор на Винпром, на когото още първата година виното се развали и беше изхвърлено в Дунава. В Ат пазар шивач беше турчинът Дъгдъгов. Много добър шивач беше и шивачът на 33-ти Свищовски пехотен полк Кънев, който шиеше униформите на офицерите и подофицерите.
	За дамите се грижеха __шивачките__ или по-късно наречени модистки: Савка Енчева (салон „Фемина“), Васил Руснака, сестрите Несрет и Шевкет Чакърови, Славка Пандурова, Бина Качева, Цветанка Христова (салон „Цехри“) и Вирджиния Шивачката. Всички те работеха с модни журнали от чужбина и някои от тях след войната правеха модни ревюта в читалището. Красива манекенка на тези ревюта беше Мима Хаджиева — Николова, дъщерята на мебелиста Георги Хаджиев. Тя участваше в ревюта на свищовските модистки в Плевен и Русе. Вероятно прави впечатление, че в Свищов имаше много модистки. Това се дължеше на две причини. Първо на свищовските дами, които се обличаха със стил и често сменяха тоалетите си. Някои от тях даже въобще не ползваха свищовските модистки, а си поръчваха тоалетите направо от Виена или от София. Друга причина за многото шивачки в Свищов беше Стопанското училище „Царица Елеонора“, което се поддържаше главно от Женското дружество „Съгласие“. В него се учеше шивачество, плетачество и домакинство, като завършилите го момичета с диплома имаха право да станат шивачки.
	Шивачка на фини мъжки ризи и дамски блузи беше Сийка Григорова.
	__Мъжките шапкари__ бяха: Зарзаватчиев и Агоп за цивилни шапки и каскети и Благой Шапкаря за ученически и военни шапки (шапки с козирки).
	__Дамски шапкарки__ бяха: Мара Дългата (Динкова), Мара Късата и Николина Тачева.
	__Обущарите__ на дамски и мъжки обувки бяха: Стилиан Кънев, Георги Матев, Парашкев Петков, Пандуров и турчина Рахми, който работеше при Стилиан Кънев и след преселването си в Турция стана търговец на обувки в Истанбул.
	__Плетачни ателиета__ имаше две: на Тодор Ангелов и на Васил Кунев.
	__Бръснарите__ в Свищов бяха турци: Хафус Новградлиев, Мехмед Гавазов и синът му Ибрам Гавазов на ул. „Александровска“ — срещу Градската градина, и Джумалиев — в Ат пазар, бай Вейсел — салон „Фигаро“. Новградлиев и Гавазов бяха бръснарите на по-видните граждани. Бръснарниците им бяха с големи огледала — едното пред клиента, а другото зад гърба му, малко наклонено, така че да се вижда как е подстриган отзад. Синовете на бръснаря Новградлиев се изселиха — Джанап е професор в САЩ, а Хайредин остана в Истанбул. Ибрам Гавазов остана в Свищов и дълги години беше бригадир на Фризьорската кооперация. Бръснарят в Ат пазар Джумалиев, освен бръснар беше и часовникар, а синът му — Джумалито — сега е бизнесмен в Истанбул.
	__Фотографите__ бяха: фото „Даскалов“, фото „Моков“, фото „Бояджиев“ и фото „Сотиров“. Даскалов беше най-добрият от тях и при него се правеха семейни снимки. Моката и Бояджиев снимаха ученици и младежи. Сотиров — най-възрастният, имаше разнообразна клиентела. Много интересни бяха двамата фотографи, които в Градската градина правеха моментални снимки. Те работеха с големи дъсчени фотоапарати на дървени триноги и когато слагаха в апарата светочувствителната картичка покриваха главата и апарата си с черен плат, за да не се освети картичката. Това много впечатляваше клиентите. На малките деца казваха: „Гледайте тук, като махна капачката на апарата, от него ще изскочи едно птиче“. След снимането клиентът веднага получаваше едно копие, което можеше и да се размножава.
	__Бижутерите__ в града бяха арменци: Гарабед Басмаджиан и Михран Манасян — фирма „Бижу“.
	__Зъботехнически лаборатории__: Първата зъботехническа лаборатория в града направи зъболекарят Веселин Бакалов, който лично изработваше короните и мостовете на клиентите си. Той обучи Наум Бакалов — първият зъботехник в Свищов, който пък от своя страна обучи зъботехниците: Йордан Павлов, Дочо Христов, Георги Бакалов, Иван Павлов и др.
	__Часовникари__: Вилман Германецът, който поддържаше Градския часовник и часовника на Търговската гимназия, бръснарят Джумалиев, бижутерът Манасян — фирма „Бижу“, Илия Сахатчията (тур. сахат — „часовник“) и Армандо Анкович.
	__Кожухари__: Марко Кожухаря и кожухаря Сирков. Те изработваха кожуси, калпаци, цървули, кожени седла, сбруи (амуниции) и др.
	__Ковачите__ на Велешана бяха трима — бай Руси и двама турци. Те основно изработваха подкови и подковаваха коне, магарета и биволи. За нас малчуганите това беше голяма атракция, особено подковаването на биволите, които не можеха да си вдигат краката и трябваше да ги гътнат на земята, за да ги подковат. Други ковачи бяха: Пайко Железарят, който изработваше железни огради, тенти за сянка пред магазините, ламаринени ролетки за врати и прозорци на магазини и др. Пенчо Сапунджиев (Пенчо Фачето) беше специалист по фина механика — ремонтираше зъболекарски машини, везни, духови инструменти, катинари и други фини механизми. Тодор и Александър Николиеви бяха добри железари.
	__Тенекеджиите__ бяха: в града Иванчо Тенекеджийчето и в Скелята — Коста Тенекеджията, като и двамата изработваха печки, мивки, улуци, кюнци, фенери и др.
	__Хлебари (фурнаджии)__: на Велешана македонецът Борис Кочев, в Средната махала — Минко Христов и в Долната махала — Петруш Димитров, Симеон Джамбазов, Спиридон Толбас и др. Хлебарите бяха и фурнаджии, защото освен хляб печаха на гражданите козунаци, баници, гювечи, баклави, агнета и др.
	__Месари (касапи)__: Моню Кънев, Ангел Рундев и още двама, на които имената не си спомням. Те сами си купуваха животните, колеха ги в модерната нова кланица и след като ветеринарният лекар д-р Даков ги одобреше, ги продаваха в халите срещу Градския часовник. Колоритна фигура за Свищов беше бай Моню Кънев, винаги добре облечен с цвете на ревера и засукани мустаци. В халите беше винаги с чисто бяла престилка. Около 1938–1939 г.‍ Свищов беше посетен от хумориста куплетист Миленков, който в кино „Киранов“ пя, акомпанирайки си на китара, весели стихове за известни свищовлии, между които съм запомнил:
P>
	„Бай Моню Кънев,
	цял ден на бога се моли,
	все млади теленца
	и кравички да коли“.
P$
	__Сладкари__: Митко Сладкарина, Велю Сладкарина, Марин Сладкаря, производителя на фонданови бонбони руснака Карташов, Димитър Велев, сладкарница „Швейцария“, сладкарница „Сокол“ и др.
	__Ремонт на ел. уреди и радиоапарати__ извършваше софиянецът Митко Електрон на ул. „Александровска“ срещу Градската градина (фирма „Електрон“).
	__Яйчари__: Жак Меламед, Мехмед Садулов и Асан Ковачев. Те изкупуваха яйца от околията, окачествяваха ги чрез пролъчване с газова лампа да не са остарели и чрез халка да не са по-малки от стандарта, пакетираха ги в дървени каси с талаш и ги продаваха на софийски фирми. Същите търговци изкупуваха и кокошки за италианската фирма „Фачинкани и Гуардини“ в гр. Левски.
	__Рибари__: Рибарите в Свищов бяха много — основно власи от Влашката махала, турци и българи. Едни ловяха самостоятелно, други бяха в кооперация „Моруна“. Тъй като нямаха време да си продават рибата из града, те я продаваха на търговците от рибарската улица в Скелята, които след това я препродаваха или изнасяха.
	__Мандраджии__: В Свищов имаше две мандри. Едната в сегашната галерия „Николай Павлович“, а другата на Стоев край Дунава до кланицата.
	__Печатарите__, както споменах бяха Асен Паничков, син на стария Паничков — печатаря на Христо Ботев в Букурещ, Владимир Янакиев, Димитър Дамянов и Петър Славков — внук на революционера Никола Славков. Печатаха книги, календари, вестници и др. Бай Асен Паничков беше запазил печатарската машина на баща си и я завеща на музея Христо Ботев в Калофер.
	Занаятчиите в Свищов бяха трудолюбиви и честни хора. Стараеха се да работят качествено. Всички имаха майсторско свидетелство, издадено от Търновската или Плевенската занаятчийска камара, които свидетелства им бяха гордост и поставени в стъклени рамки се закачаха на видно място в работилницата.
	Ако съм пропуснал някой занаятчия, моля наследниците да ме извинят. Минаха много години.


>	Обществени заведения

	Обществените заведения в града започваха от запад с кръчмата на Начоолу на площад „Мегдана“ и свършваха на изток с хан „Бъчва“ на Атанас Пенев — там, където започваше Търновското шосе. И двамата собственици бяха добри лозари и се надпреварваха с хубави вина.
	В източната част на Градската градина, в сградата на читалището, се намираше Градското казино. Сега там е библиотеката. Казиното зимно време се посещаваше по-слабо, освен когато в театралния салон имаше балове. Лятно време това беше най-посещаваното заведение в Свищов. Навън, в градината под стария дъб, се поставяха масите. Градината надвечер беше обилно поливана от дежурния по поливане пожарникар. Водата за поливане беше от Дунава и не се пестеше. Край казиното беше прохладно, свиреше оркестър и на дансинга се танцуваше. Когато оркестърът почиваше, включваха радиоапарат с високоговорител, който хващаше само радио „Букурещ“ и за мен в младите години радиото беше олицетворение само на „радио Румъния ши радио Букурещ“.
	Друго атрактивно заведение беше ресторант „Роял“. Комплексът кино, хотел и ресторант „Роял“, се намираше на мястото на сегашната община. Ресторантът минаваше за най-изискания в града. Той дълги години се наемаше от най-добрия свищовски „ресторантьор“ Мирю Николов. Към него имаше малка „лятна градина“, под сянката на две-три големи дървета. Преди откриване на Академията, когато посетителите на лятното кино „Роял“ (по-късно кино „Киранов“) бяха малко, последното беше кино-ресторант — вместо редове със столове в него имаше ресторантски маси със столове. Това съм описал по-нататък в раздела _Кино „Киранов“_.
	След ресторант „Роял“, по посока на Градския часовник, бяха ресторантите на г-н Мушмов (Мушмола), а след него, на ъгъла срещу Часовника, беше хотел-ресторант „Вагона“. В ресторанта на г-н Мушмов се хранеха чиновниците, които не бяха свищовлии, а по-късно и много студенти. Кухнята беше много добра и се ръководеше от г-жа Мушмова, а виното подбрано от свищовските лозя. Защо хотел-ресторантът се казваше „Вагона“ никога не съм се запитвал? Той имаше малка лятна градина, хубава скара и вино. Към 1942 г.‍ срещу ресторанта, на същата улица, бе открит и дансинг. Това беше второто заведение в града, в което вечер се танцуваше. Запомнил съм го с това, че през лятото на 1945 г.‍ на дансинга между танцуващите са промъкваше един милиционер, който арестуваше тези, които танцуваха модерни танци. Забравил съм вече кои тогава бяха модерните танци, но те бяха всички танци, освен валс, танго и румба.
	На бюфета на новата пристанищна сграда по едно време също засвири оркестър и започнаха танци. Там лятно време беше хладно от Дунава, а въздушното течение гонеше комарите.
	Оркестрите на дансингите бяха духови. В града имаше три духови музики, така че музиканти за оркестрите не липсваха.
	В началото на Пощенския баир беше фабриката за сода и лимонада на Цани Марков. Той правеше много хубави кебапчета с гарнитура от нарязан лук и ги поднасяше върху дървени чинии (талури). Така те запазваха топлината си. На възрастните се предлагаше студена търновска бира, а на децата лимонада в бутилки, затворени със стъклено топче.
	През годините, които описвам, на Калето, където е най-подходящото място за дансинг, нямаше такъв. Едва към 1952 г.‍ общинският архитект г-ца Ахинора Христова проектира и беше построено едно скромно заведение с дансинг на Калето.
	В празник свищовлии излизаха извън града „на гювеч“ край манастира „Св. Богородица“ или на Разсадника. На Разсадника имаше едно дървено заведение, което работеше само на празник и цялата околност миришеше на кебапчета. Там, на земята под боровете, бяха монтирани дървени маси и пейки. За по-младите имаше и боулинг — игра, която по това време не беше популярна в България. Това заведение се държеше от веселяка Кръстю Бакърджиев, който сервираше кебапчета и шприц (бяло вино разредено с газирана вода) и пиеше заедно с посетителите.
	Свищовлии се подслаждаха в двете сладкарници край Градската градина: на Митко Сладкарина и на Велю Сладкарина. Сладкарницата на Митко беше срещу южната страна на Градската градина на ул. „Цар Освободител“. На южния тротоар на Градската градина се разхождаха госпожиците, ергените и младите семейства на града. Те посещаваха и сладкарницата на Митко, която беше и първата сладкарница в града. Митко беше възрастен, висок и авторитетен мъж. Сладкарницата беше дълбока и хладна. Пред нея, на тротоара, се поставяха маси. Митко беше единственият производител на торти и пасти в града. Клиентите му бяха хора „от по-първа ръка“. На масите, отгоре с бели мраморни плочи, се сервираха големи чинии с по десет вида пасти, от които клиентите си избираха. Пастите бяха: еклери, пънчета, маршали, гъбички, добуши, монт-блани и др. Обикновените пасти струваха два лева, пънчетата — три лева, а маршалите (добуш, залят обилно с шоколад) — четири лева. Сладоледът беше млечен с много яйца или от замразен розов сироп. Той се сервираше в специални чаши, подобни на чашите за шампанско, но по-дебели и се ядеше със специални лъжички с квадратна форма. Митко произвеждаше четири вида боза: сладка, майфошлия (шупнала и малко кисела от предния ден — тур.), с шоколад и със сифон (газирана вода). В тази сладкарница се продаваха и много хубави виенски шоколади.
	Когато беше открита Академията и се увеличиха клиентите на сладкиши, от северната страна на градината на ул. „Димитър Хадживасилев“ беше открита още една сладкарница — тази на Велю Сладкарина. Преди да стане сладкар, Велю имаше малко магазинче на главната улица, в което продаваше пищови — тапалии и капзалии, бомбички, бенгалски огън и други подобни. Ние малчуганите му бяхме постоянни клиенти и след като откри сладкарница, продължихме да му бъдем клиенти. Неговата сладкарница се посещаваше предимно от студенти и ученици, които се разхождаха по ул. „Димитър Хадживасилев“. Клиентите на Велю бяха много, докато сирената на Търговската гимназия известяваше към 19 ч.‍, че е време да се прибират вкъщи. Двете сладкарници започнаха конкуренция и това повиши асортимента и качеството. Отворена беше и трета сладкарница на улицата между Площада и Часовника, на Марин Сладкаря, който правеше най-хубавия сладолед в града.
	В Свищов имаше и много бозаджийници: на Велешана, в Скелята и в Долната махала. Запомнил съм, някъде към 1938 г.‍ един турчин, който сам произвеждаше и разнасяше боза из града. Той тръгваше от Велешана и докато стигнеше до центъра, разпродаваше бозата си. Носеше я в голям месингов цилиндър, окачен на рамото с широк колан. Този съд съдържаше около 30 л боза, която през чучур се наливаше в стъклени чаши. През кръста му беше препасан, като войнишки паласки, месингов съд, в който в гнезда бяха поставени чашите. В ръка носеше метален съд (бардук) с вода, с която измиваше чашите.
	Заведенията за пенсионерите и старите мъже в Свищов по това време бяха кафенетата. Младите хора не пиеха кафе. Много известни бяха двете кафенета в Турската махала, на площада, наречен „Чифте кафене“. Сега не съществува никое от тях. В Скелята също имаше две турски кафенета. Изобщо в града кафето се правеше по турска технология и всички кафеджии бяха турци. Търговците в Скелята не ходеха да пият кафе в кафенетата. Там ходеха търговските помощници каруцари, хамали и други подобни. Търговците си поръчваха кафето чрез чираците. То се разнасяше от кафеджиите в специални съдове, приличащи на кафез за птици, остъклени от всички страни, за да не се прашат кафетата. Кафето се правеше единично в бакърени кафеници на огнище с дървени въглища, докато се появи каймакът. То биваше сладко, горчиво, каймаклия, според вкуса на клиента, но винаги турско и се наливаше във „филджани“ — кафени чашки без дръжки. Кафето се придружаваше с чаша вода. Освен кафе, кафеджиите произвеждаха и предлагаха бяло сладко. То се произвеждаше от захар на бучки, която се стопяваше на сироп. В сиропа се поставяше съответно количество кремотартар, който превръщаше захарта от кристална в аморфна бяла каша. Към тази каша, която се бърка до изстиване, се прибавя някаква есенция — обикновено бергамонова. По една препълнена кафена лъжичка от това сладко се поставя в чаша със студена вода с резенче лимон. Това беше почерпката за деца, младежи и възрастни, които не пият кафе.
	На главната улица, под къщата на семейство Кодови, където сега е Пощенска банка, имаше едно голямо кафене, което се посещаваше от младежи и студенти, но не заради кафето, а защото в него имаше билярд, моникс и игрални машини — ротативки. Учениците нямаха работа в това кафене, но често се изкушаваха да пуснат двулевка в ротативните машини.


>	Банките преди 10 ноември 1989 г.‍

	„Най-търговският град от всички градове в България“, въпреки че в годините след голямата световна криза вече не беше „най-търговският“ имаше нормално развита банкова система.
	Народната банка в България е основана на 25 януари 1879 г.‍ по указание на началника на финансовия отдел на Временното руско правителство — Буш. В началото в по-големите градове, включително и Свищов, се откриват агентури на Българска народна банка — БНБ. През 1906 г.‍ агентурата става клон на БНБ. По това време БНБ се занимава с регулиране на паричните обръщения, а по-късно разширява функциите си като разплаща чуждестранните сделки. В тази си дейност е улеснена от Закона за сечене на монети в страната и утвърждаването на паричната единица — лева.
	Свищовската народна банка се помещаваше в бившата къща на големия търговец от семейство Цаневи — Гани Цанев. Тя е запазена и сега на ул. „Алеко Константинов“ и е красива и внушителна сграда.
	След реконструкцията на банковото дело след 9.ІХ.1944 г.‍ в Свищов се открива Българска инвестиционна банка — БИБ, а през 1951 г.‍ и Държавна спестовна каса — ДСК, в която е включена Популярната банка. БНБ, БИБ и ДСК изземат функциите на закритите търговски банки. Тогава са закрити и банковите представителства в селата, като на тяхно място са открити клонове на ДСК. БНБ кредитира стопанските организации с оборотни средства и изплаща заплати. БИБ ги кредитира с капиталовложения. ДСК поема спестяванията на населението, които дотогава бяха в различните търговски банки и особено Пощенската банка, чрез пощенските клонове в градове и села. В началото на 1968 г.‍, с нова реорганизация, се сливат БНБ и БИБ. В това състояние БНБ работи до последните промени след 10.Х.1989 г.‍, когато в Свищов бяха открити Банка „Биохим“, Пощенска банка, Хеброс банк, Централна кооперативна банка, Обединена българска банка и ДСК беше преименувана в Банка „ДСК“. Функциите на Народната банка бяха ограничени и много клонове закрити, като останаха само тези в големите градове, които снабдяват с налични пари другите банки. БНБ функционира само като емисионна банка, която направлява паричните обръщения в страната и пуска в обръщение определени количества пари.
	Директори на БНБ бяха: Никола Манолов, Траянов, Апостол Самоковлиев, а от 1963 до 1983 г.‍ г-жа Мара Грозева — първата жена директор на Народна банка в България. В БНБ в Свищов работеха: Елена Лило Високова, Сийка Мечева, Анастасия Богдан Пенева, Иван Гарибов, Михаил Халачев, Иван Бакърджиев, Савка Джамбазова и др.
	Директори на ДСК бяха: Иван Сапунджиев, Сюлейман Хафузов и г-жа Найденова.
	Преди 9. ІХ. 1944 г.‍ в града действаха:
	• Северобългарска банка, за която нямам сведения;
	• Свищовска търговска банка с директори Досю Досев и след него Асен Ценов, като през 1935 г.‍ Търговска банка се влива в Банка „Български кредит“, с директор Асен Ценов, а след 1945 г.‍ Асен Даскалов;
	• Банка „Български кредит“ се помещаваше в малка едноетажна сграда на ъгъла на ул. „Алеко Константинов“ и Пощенския баир — срещу МВР. Сега там е построена нова сграда с голям магазин за електроуреди. Тази банка е била образувана от българското правителство по време на голямата стопанска криза, за да подпомогне другите банки, индустриалци, търговци и земеделски стопани, застрашени от кризата. Освен директора г-н Асен Ценов тя имаше още трима чиновници, от които си спомням отзивчивия и оперативен чиновник г-н Тишинов. С тази банка работеха предимно търговците.
	• Популярната банка в Свищов беше член на Съюза на популярните банки в България. Тя се помещаваше в двуетажна сграда, която и сега съществува на улицата между площада и Градския часовник, наскоро основно ремонтирана, като в нея се настани луксозният комплекс „Славяни“. Някога на втория етаж беше банката, а на първия етаж администрацията на Белгийското дружество, което снабдяваше града с електричество. Директори на банката бяха: Александър Ив. Гергицов до 1945 г.‍, а след него Асен П.‍ Халачев и накрая Васил Керяков Вазонов. С тази банка работеха много търговци и частни лица. Тя даваше заеми на всички граждани, които можеха да заложат имот срещу заема. Акционерите получаваха заеми с по-ниска лихва. В банката, освен споменатите директори Халачев и Вазонов, които преди това бяха чиновници, работеха още: Сашо Маринов, Любен Цветков, Андрей Махлев, Христо Атанасов, Надка Пелтекова, Иванка Блажева, Христина Тишева и др. Председател на управителния съвет до 9. ІХ. 1944 г.‍ беше юристът Христо Сим. Христов.
	• Българската земеделска и кооперативна банка се помещаваше в една голяма сграда, бивша къща на богати свищовлии на ул. „Цар Освободител“, на мястото, където сега е пощата. Тази банка обслужваше земеделските стопани и кооперациите със заеми, внасяше от чужбина и продаваше земеделски машини, торове и химикали на изплащане. Директор на тази банка от 1943 до 1947 г.‍ беше Никола Панков, син на заточеника в Диарбекир Иван Панков. След него директори бяха: Пантелей Пандуров, Борис Григоров, Георги Данков и Георги Шишков. Юрисконсулт беше адвокатът Христо Булев.
	Преди 9.ІХ.1944 г.‍ директорите и чиновниците на банките бяха любезни и отзивчиви спрямо клиентите си. На мен, въпреки че бях непълнолетен, като помощник на баща си, не ми създаваха никакви пречки да тегля и внасям големи суми, без да ми искат пълномощни, лични карти и др. Достатъчно беше чек, подписан и подпечатан от баща ми.
	След 9.ІХ.1944 г.‍ банковите чиновници станаха нелюбезни, отнасяха се с клиентите си сърдито, че им създават работа — впечатленията ми са от ДСК.
	На времето банковите чиновници получаваха високи заплати в сравнение с другите чиновници. Те бяха винаги изискано облечени, обезателно с връзка или папийонка.
	В банковата система в Свищов работеха много образовани, завършили Търговската гимназия и Търговската академия, добри и честни чиновници. Ще спомена някои от тях, които вече не са между живите: Христо Русчуклиев, Аспарух Николов, Стефан Малеев, Борис Петков, Мара Кръстевич, Елена Тодорова, Георги Шекеров, П.‍ Белберов, Харалан Джамбазов, Любен Вачков, Васил Статев, Славка Статева, Георги Попов, Борис Петков, Иван Попов, Христо Сотиров и др.
	Баща ми Богдан Балашев, завършва Търговската гимназия към 1908 г.‍ и веднага постъпва в Народната банка в Свищов, където работи няколко години и след това започва търговия. Чичо ми постъпва по същия начин. Работи в Централно управление на БНБ в София известно време и след това започва търговия. По това време началник на отдел в БНБ София е бъдещият директор на банката, министър на финансите и министър-председател на България, завършил Свищовската търговска гимназия — Добри Божилов, събрал в банката и впоследствие в Министерството на финансите много възпитаници на Търговската гимназия и Търговската академия от Свищов. Стажът в банка, навремето, се е считал като полезно начало преди започване на частна търговия.
@	Материалът е в съавторство с магистър Мара Грозева


>	Свищовската Популярна банка

	От старите банки Популярната банка имаше най-много заслуги за града. Сградата й, както споменах преди, беше на улицата от площада към Академията. Тя беше на втория етаж на тази сграда и се състоеше от кабинета на директора и един голям салон, преграден с дървен плот, на който клиентите попълваха документи и брояха пари. Зад плота работеха двамата чиновници Асен Халачев и Васил Вазонов и касиера Андрей Махлев. След като документите вече бяха обработени от чиновниците, клиентът влизаше лично в канцеларията на директора Александър Гергицов за подпис.
	Не си спомням уличното осветление в града с газови фенери, но си спомням много добре газовите лампи у дома, които бяха с номера в зависимост от големината на съда с газ, ширината на фитила, големината на стъкленото шише и големината на отражателното огледало зад фитила. Това бяха обикновените лампи. Имахме и една луксозна лампа за салона — метална, с голям бял стъклен абажур, която светеше много силно. Сегашното поколение едва ли може да си представи осветление с пушещи газови лампи.
	Някъде към 1930 г.‍ Популярната банка се съюзи с едно Белгийско дружество, което се занимаваше с електрификация (същото, което снабди София с трамваи), и със съвместни капитали в Свищов беше построена електрическа централа и градът електрифициран. Сградата на централата и сега стои зад комплекса „Славяни“. Един четирицилиндров стационарен дизелов мотор „Зулцер“ с мощност около 100 киловата, задвижваше променливотоков генератор, който произвеждаше ток с напрежение 150 волта. Такова беше напрежението на първите електроцентрали, което е по-малко опасно за хората. И сега в САЩ и Япония напрежението на градските електромрежи е 120 волта. Впоследствие, когато централата закупи още един комплект мотор и генератор, напрежението беше повишено на 220 волта, каквото е европейското. В договора за концесията банката и Белгийското дружество са се задължили да осветят главната улица и трите площада на града, както и да подадат дунавска вода до общината (сградата на сегашния Районен съд, зад който на времето имаше голям стопански двор, където се помещаваше пожарната команда) и до Градската градина. Градът светна. Централата работеше отначало до 22 ч.‍, докато завърши вечерната кинопрожекция и посетителите се приберат в домовете си. В случай, когато имаше балове, централата работеше до по-късно, но театралният салон и казиното имаха мощни петромаксови лампи, така че и да спре токът, баловете продължаваха. След време, когато Българско речно плаване пусна по Дунава трите пътнически кораба, централата работеше до 24 ч.‍, за да могат пътниците от Русе да се приберат по домовете си. Още с пускане на централата започна и електрификацията на учреждения, магазини, домове и на някои индустриални предприятия, които дотогава имаха собствено захранване с парни машини. Началник на централата беше инж. Задгорски — софиянец, завършил електроинженерство в Белгия. Канцеларията на централата беше на първия етаж на Популярната банка — оттам ръководеше инж. Задгорски, там плащахме консумирания ток. Спалното помещение на семейство Задгорски беше над залата с моторите. Такова е било правилото на Белгийското дружество — началникът да спи над централата. Така е и в корабите — Главният механик спи над помещението с моторите. Когато през 1945 г.‍ стажувах в централата, питах инж. Задгорски и съпругата му как могат да спят при шума на моторите? Те ми отговаряха, че ако не чуват монотонния шум на моторите, не могат да спят. Ако се нарушал монотонният шум, инженерът се събуждал и веднага слизал в централата. По-късно, когато инж. Задгорски се пенсионира, живеехме в София в съседство и аз често го закачах как може да спи без шума на моторите? Той отговаряше, че на всичко се свиква. Главният техник на централата Георги Монев живееше със семейството си в къща в двора на централата. Той също казваше, че нощем скачал, когато се наруши монотонният шум на моторите. Бай Георги Монев беше душата на централата. Той беше завършил Морското училище в Созопол, преди то да бъде преместено във Варна. За времето Морското училище е било най-доброто техническо училище в България, където готвещите се за морски механици са учили двигатели с вътрешно горене и електрооборудване. Най-сложната операция, която извършваше в централата бай Георги, беше включване в паралел на двете машини. С това не се заемаше нито инженерът, нито другият техник. Машините се включваха в паралел вечер, когато консумацията на ток се увеличаваше и трябваше да се пусне и старата машина, която през деня не работеше. Двата синусоида на напрежението на тока трябваше да съвпаднат (в паралел) и това се извършваше чрез внимателно регулиране на оборотите на старата машина. Всички се събирахме да гледаме тази операция и бай Георги беше много горд, когато на таблото двете стрелки на напрежението на двете машини започнеха да се движат успоредно.
	Градът се електрифицираше от бай Георги Монев и електротехникът на свободна практика Михал Баната. Последният се движеше постоянно из града с чанта инструменти и руло кабел през рамо. Отстраняваше евтино и бързо всякакви повреди в електричеството. Понеже презимето му Баната се римуваше с „мамата“, той сам се смееше и казваше „Михал Баната, да му таковам мамата“.
	Тъй като големите дизелови мотори се охлаждат с течаща вода, а по време на построяване на централата в Свищов нямаше градски водопровод, а нямаше и водоизточници за такъв, Популярната банка е построила на Калето, на изток от Римската стражница, голям воден резервоар (той стои и сега там), който се пълни с дунавска вода от голяма помпа, монтирана на пристанището. Тази вода се използваше, освен за охлаждане на моторите, още и за банята, за поливане на Градската градина, за зареждане на помпата и „саките“ на пожарната команда и за заливане на „катока“ — ледената пързалка, която се правеше зимно време на мястото на пазара — сега градинката пред Академията.


	__Какви домакински удобства създаде електрификацията на Свищов?__
	Домакинствата въведоха в кухните си електрическия котлон, който замести котлона с дървени въглища, чието разпалване отнемаше много време и действието му като нагревател беше много по-кратко в сравнение с електрическия котлон. Последният измести частично и готварската печка на дърва или въглища. За времето това беше голямо удобство: „Чудо — казваше майка ми — за няколко минути да свариш кафето“. Електрически печки в Свищов още не се продаваха.
	Голямо улеснение за домакините беше и електрическата ютия. Старата ютия с дървени въглища (желязото), освен че беше по-слаба, трябваше периодично силно да се разклаща, за да се разпалват въглищата в нея, а и те бързо изгаряха и трябваше да се подменят с нови.
	Чистотата на свищовлии Популярната банка осъществи чрез Градската баня. Тя не беше турска баня, а баня от европейски тип. Дунавската вода, предварително филтрирана, се затопляше за банята в един голям котел, намиращ се непосредствено до електрическата централа. Банята никога не оставаше без вода, защото Дунав никога не пресъхваше. Тя имаше първа и втора класа, съблекални и къпални. Водата за къпане се събираше в т.‍нар.‍ „курни“ — казанчета за първа класа от мрамор, а за втора класа от цимент, в които течаха една чешма със студена и една чешма с топла вода. В първа класа имаше голям циментов блок — нещо като двойно легло, в който минаваха тръби с гореща вода и на който къпещите се предварително се „напарваха“. Между първа и втора класа имаше басейн с хладка вода за успокояване на нервите. Постоянният теляк, навремето, беше известният бродяга Камбера, който сутрин режеше и цепеше дърва на гражданите, следобед беше теляк в банята, а вечер късаше контролите на билетите в киното. Банята сутрин беше за жени, а следобед за мъже. По това време жените бяха домакини и можеха сутрин да ходят на баня.
	Лятно време, за да не ходим на Дунава и да не се тревожат родителите ни, че може да се удавим, банята осигуряваше на малчуганите евтини абонаментни карти и ние от 14 до 16 ч.‍ лудувахме в басейна, учехме се да плуваме и скачахме от железните парапети, които го обграждаха. Към 16 ч.‍ касиерът ни помолваше да напуснем банята, тъй като чиновниците от учрежденията, а след това и мъжете със свободни професии идваха на топла баня. За баня лятно време се ползваше масово Дунав, който тогава беше чист, но топлата баня си е топла баня. На първия етаж на банята имаше крило с пет вани, в които се къпеха по-заможните. В тях се правеха и лечебни бани с морска сол, орехови листа и смрадлика.
	Д-р Николай Василев, който дълго време беше градски лекар, не преглеждаше болни работници или чиновници, които са здравно осигурени от работодателите си, ако нямаха заверка на работническите си книжки от касиера на банята г-н Захариев, че на всеки две седмици са я посещавали.
	Популярната банка осигури свежест и прохлада на града чрез водопровода с дунавска вода до Градската градина. През горещите юлски и августовски дни обилното поливане на градината и тротоарите от двете й страни ги правеше единственото прохладно и свежо място за разходка, а района пред казиното — желано място за почерпка и танцуване. Поливането се извършваше от един от дежурните пожарникари в общината, който не пестеше водата, тъй като тя не минаваше през водомер. Освен поливането, в средата на градината, шуртеше непрекъснато шадраванът.
	Преди Популярната банка да доведе дунавска вода до двора на общината, пожарната команда пълнеше помпата си и „саките“ (дървени бъчонки върху две колела, теглени от кон) от Каптец — чешмата с най-голям дебит в западния край на града. Тази чешма беше отдалечена и при пожар се губеше време за пълнене на саките.
	Любезният чиновник в Популярната банка Васил Вазонов беше от руски произход. Баща му е бил агент на Руското дунавско параходно дружество в Свищов и там останал след Болшевишката революция. Той беше много елегантен, малко надменен, но много добър и експедитивен банков чиновник. Беше женен за свищовлийка, също много елегантна — винаги с модерни тоалети. Тя не произхождаше от богато семейство и всички се чудеха откъде Вазонови имат средства да се обличат елегантно и да живеят нашироко. Някои казваха, че при ремонт на къщата си намерили гърне с жълтици, а други смятаха, че руснакът Вазонов е резидент на съветското разузнаване и от СССР получава пари. Впоследствие стана известно, че Вазонов, с помощта на касиера Андрей Махлев, чрез различни машинации е източвал пари от банката. След 9.ІХ.1944 г.‍ Вазонов, като член на БКП, беше назначен за директор на банката. Говореше се, че той теглел пари от влогове на починали вложители, чиито наследници не знаели за тези влогове, от влогове на изселили се турци и други подобни. Парите харчел обикновено в корабите или в Русе, за да не прави впечатление в Свищов. Държавна сигурност обаче го следяла и при едно завръщане от Русе го арестуваха. Осъдиха го на смърт, а Андрей Махлев на 15 години затвор. Жал ми беше и за двамата, защото бяха отзивчиви към мен като млад помощник на баща ми.
	Независимо от горните услуги, които Популярната банка осигури на града, както вече отбелязах, тя изпълняваше много добре и основните функции на банка.
	Така навремето, преди социализма, се осъществяваха обществени мероприятия без намесата на държавата.


>	Театър и читалище „Еленка и Кирил Д.‍ Аврамови“

	Не зная дали Свищовското, Ломското и Шуменското читалище спорят още за първенство, но според учредителния протокол, поместен в книгата на протойерей Стефан Ганчев „Свищов — принос за историята му“, Свищовското читалище, основано на 30 януари 1856 г.‍ е първото основано в България. Преди Освобождението Свищовското читалище (по-късно две читалища — едно в Горната махала и едно в Долната) е играло много успешно ролята на градски отдел за култура и образование: читалня, театър, театрална и певческа група, музей, грижи за училищата, избор на учители, ревизии на училища и учители, участие в годишните изпити на учениците, награди за отлични ученици, стипендии за довършване на образованието в България и на Запад, откриване на училища в свищовските села и пр. Цялата тази, огромна за времето, дейност безспорно се е осъществявала благодарение на ентусиазма и високата за времето култура на читалищните настоятели и големите помощи от богатите свищовски търговци. След Освобождението двете читалища ползват за театрални представления голямата сграда в Градската градина, построена за свиканото през 1881 г.‍ в Свищов Велико народно събрание. На 22 март 1904 г.‍ Кирил Д.‍ Аврамов подарява на Свищовската община 200 000 златни лева за построяване на сегашната сграда за театър и читалище, на мястото на сградата за Великото народно събрание. Новата сграда е завършена през 1908 г.‍ и носи името „Театър и читалище Еленка и Кирил Д.‍ Аврамови“. Тогава двете читалища на Горната и Долната махала — „Св.св. Кирил и Методий“ и „Просвещение“, се сливат в едно под названието „Ученолюбиво и просветително (читалище) Еленка и Кирил Д.‍ Аврамови“.
	Както е известно Кирил Д.‍ Аврамов е бил богат търговец на сол. Съпругата му Еленка е била също от богато свищовско семейство — Караначеви. Чест прави на свищовските управи, че и двамата, тя починала през 1901 г.‍, а той през 1904 г.‍, са погребани в двора на черквата „Св.св. Петър и Павел“ и на гробовете им са издигнати големи мраморни паметници.
	Задавал съм си въпроса „След като дарителите не са имали деца, дали имат живи сродници“? Говорил съм с г-жа Елена Бърнева, живуща в София, която е внучка на търговеца Мишо Аврамов. Къщата на дядо й е срещу Районния съд в Свищов, която сега е кафе-сладкарница, а някога беше Пионерски дом. Г-жа Бърнева ми каза, че вероятно имат далечни братовчедски връзки с Кирил Д.‍ Аврамов. Говорил съм и с г-жа Малта Караначева-Цуцуманова, която живее в Горна Оряховица. Тя ми беше казала, че Еленка Караначева — Аврамова е сестра на баща й — Александър Караначев, чиято голяма къща е до студентските общежития на Калето, бивш детски дом, а сега ресторант-сладкарница.
	Защо Кирил Д.‍ Аврамов е кръстил читалището и на името на съпругата си? Първо, защото много я е обичал, и второ, защото на времето при женитба съпругата донасяше зестра на съпруга си. Еленка, от богатото семейство Караначеви, вероятно е донесла на съпруга си голяма зестра, така че в сградата на читалището има вложени пари и от сем. Караначеви.
	По наше време, ние наричахме сградата на читалището и театъра само Театъра. Как беше устроен той?
	__Читалнята с библиотеката__ беше в един неголям салон над входното антре на сградата. Всички книги, които се даваха за прочит, бяха изложени в този салон и читателите си ги избираха направо, без да ползват картотека. Детските и юношеските книги бяха отделени и на нас ни беше забранено да пипаме книгите за възрастни, а камо ли да ги вземаме за прочит. Библиотекарят Нако Тодоров Иванов, син на капелмайстора на военната музика на 33-ти пехотен полк, беше много строг и винаги намръщен. Той просто отблъскваше децата от библиотеката. Не си спомням в читалнята да е имало и много възрастни читатели. Освен за библиотеката Нако Иванов отговаряше и за театралния салон. Той даваше салона за различни мероприятия и събираше таксите за ползването му, както и командваше разсилния бай Христо, който с жена си се грижеше за салона и библиотеката.
	__Второто по големина помещение беше Казиното__. Сега там е библиотеката. В сградата, която е била предназначена за Велико народно събрание, също е имало казино. Казиното беше съединено с театралния салон чрез три големи двойни врати, които по време на вечеринки и балове се отваряха и танцуващите и нетанцуващите ползваха казиното през цялото време. Старите кореняци свищовлии бяха много сърдити на читалищния деец и бивш главен учител на училище „Сакеларевич“ г-н Иван Гунев, който даде идеята да се закрие Казиното и в него да се прехвърли библиотеката. С него са свързани много приятни спомени на свищовлии, както писах и преди. То беше най-голямото заведение в града. Зимно време беше добре отоплено и в него вечер свиреше оркестър. Вътре не се танцуваше, но лятно време пред него се изваждаха много маси и на дансинга, под големия вековен дъб, се танцуваше. Лятно време скарата беше навън, така че пушекът от нея привличаше клиенти и гонеше комарите. Оркестърът, в първите години, беше от влашки цигани, на които основният инструмент беше цимбалът.
	__Третото помещение, най-голямото, беше театърът__ с балкон, сцена и зад сцената две стаи — едната за артистите, а другата за артистките. Салонът беше с хубав паркет, който разсилният бай Христо (винаги сърдит като началника си Нако Иванов) с жена си лъскаха преди всеки бал и върху него много добре се танцуваше — особено валс. Столовете в салона бяха тип „виенски“, от кръгли извити летви с плетени от специална слама седалки и облегалки. Те бяха подвижни и по време на бала се нареждаха в две редици край стените на залата, където сядаха посетителите, когато не се танцуваше, а и тези, които въобще не танцуваха.
	Сцената разполагаше с два декора — единият представляваше салон, а другият гора. Всички пиеси и други представления се играеха с тези два декора. Декорите се нареждаха от бай Христо. Завесата се вдигаше и спускаше също от него. Така да се каже, на съвременен език, той беше главният инспициент на театъра. Звънецът за започване на представлението се биеше от жена му. Тя беше и гардеробиерка, а той късаше контролите на билетите на входните врати. Никой не можеше да се промъкне без билет през неговите ръце. В негова памет, трябва да кажа въпреки неприятните ми спомени, че работата на това семейство в театъра беше твърде много. По това време младежите, а и много възрастни, обичаха да ядат семки в театъра и люспите трябваше да се метат. Разредените след представление подвижни столове трябваше да се нареждат пак и на седалките им да се поставят номера. Парното отопление също се поддържаше от бай Христо. Пролет и есен с по една биволска кола върбови дърва, а зиме, особено на баловете, които свършваха призори и дамите бяха с тънки копринени рокли, салонът се отопляваше с много коли дърва.
	Моите първи спомени от участието ми като „артист“ на сцената са от юнашките вечеринки на спортното дружество „Юнак“. Те започваха с гимнастически игри, изпълнявани от малките „юначета“ с трикольорни байрачета, под звуците на военната музика, разположена в салона пред сцената. Следваха гимнастически упражнения от юношите, след тях игри на лост и успоредка от големите и накрая игрите завършваха с казачок, изпълняван дълги години от учителката по гимнастика Здравка Колева в партньорство с някоя от големите ученички. Ние, учениците, си отивахме към 19 ч.‍ Публиката влизаше в казиното да се подкрепи, а през това време бай Христо и жена му нареждаха столовете край стените. Музиката се качваше на балкона и втората част на вечеринката — балът, започваше с народни хора, следвани от валсове, танга и фокстрот. По средата на бала отново се играеха хора и накрая балът приключваше пак с хора. Така в бала, чрез хора`та, вземаха участие и тези, които не знаеха да танцуват.
	Искам да разкажа нещо и за останалите балове — Новогодишният, Търговският, Чиновническият, Офицерският и др. Тези балове започваха към 20–21 ч.‍, за да имат време дамите да се подготвят добре за бала. Пристигналите се събличаха на гардероба. т.‍нар.‍ „паркетни кавалери“ хващаха дамите под ръка и ги завеждаха на определените им места. Съпругът вървеше след тях. Паркетни кавалери бяха младите офицери от 33-ти пехотен полк, облечени в парадни униформи. Те заедно с останалите офицери откриваха бала с валс, като поканваха госпожици и дами. Офицерският бал обаче се откриваше от командира на полка със съпругата му, след това от старшите офицери със съпругите им и накрая от младшите офицери със свищовските госпожици. Младшите офицери не бяха женени. Женитба им се разрешаваше като старши поручици, и то със съгласие на командира на полка. Момата трябваше да бъде от уважавано и заможно семейство. Офицерите бяха много добри танцьори. Аз съм завършил Кадетската гимназия към Военното училище и си спомням, че в последния клас фелдфебел — портупей-юнкерите (юнкер, носещ сабя; от фр. porter — „нося“ и epee — „сабя“) имаха задължителен час по танци. Той се водеше от ръководителя и педагога на Софийската опера Анастас Петров. Повечето от юнкерите знаеха да танцуват, но Анастас Петров ги учеше не само на танцовите стъпки, а на всички останали ритуали на танцуването — поканване, отвеждане до танцовата площадка под ръка, приключване с благодарност и целуване на ръка, отвеждане до стола пак под ръка, изказване на благодарност на родителите или съпруга. На госпожиците не се целуваше ръка — само на дамите. Госпожиците не ходеха на бал или вечеринка сами или с приятелки, а само с родители, възрастни роднини или възрастни приятели на родителите.
	В по-големите гарнизони, където имаше военни клубове с големи салони, в неделя или в празник, офицерите организираха „чай с танци“, на който бяха канени желаещи граждани и гражданки. На тях госпожиците можеха да отидат с приятелки. В Свищов Военният клуб не беше завършен изцяло по проекта и от северната му страна не беше построен големият салон, в който можеха да се организират балове и чай с танци.
	През времето, което описвам, в Свищов нямаше театрална трупа. Но такива често гостуваха: от София — от Народния театър, Операта и Оперетата, както и трупи от някои големи градове. Гостуваше и Царският симфоничен оркестър, с ръководител проф. Саша Попов. Всички те даваха по едно-две представления за възрастни и едно дневно за ученици. Царският оркестър изнасяше един концерт в театъра и един безплатен пред казиното в Градската градина. Това не значи обаче, че в Свищов нямаше самодейни артисти, които от време на време се събираха и правеха няколко представления или участваха с малки роли в представления на гостуващи трупи. Такъв един „известен артист“ беше Стефан Русев (Епата). Той беше син на железаря от Велешана бай Руси. Викаха му Епата, защото въпреки че беше артист, той заекваше и преди да каже нещо се запъваше и казваше „е-па“. Той ходеше с обувки с доста високи токове, за да изглежда по-висок, райе панталони, черно сако и много дълга коса, като артистите. Не работеше нищо.
	В театралния салон изнасяха представления и различните ученически дружества: Червен кръст, Въздържателното дружество, Туристическото дружество и др. Към 1939 г.‍ нашата Реална гимназия под ръководството на учителя по музика Павел Николов постави в театъра две-три оперети. След това ръководителят на духовата музика на Търговската гимназия Ананиевски постави също една оперета с певци и музиканти от целия град. С оперети и други постановки гостуваха и състави от гимназиите от Ловеч и Русе. Военната музика зимно време правеше дневни концерти в салона на Читалището с минимален вход.
	На първия ред в театралния салон бяха безплатните запазени места за семействата на кмета, околийския управител и командира на полка.
	След 9.ІХ.1944 г.‍ в Свищов беше основана Общинска театрална трупа с ръководител стария провинциален артист Донев. В тази трупа играеха той, съпругата му, дъщеря му и нейният съпруг — бъдещият голям артист на Народния театър в София Спас Джонев. Те бяха на заплата към общината и ползваха за малки роли и свищовските самодейни артисти. Тази трупа просъществува няколко години, но дейността й се запомни от свищовлии, защото участниците, особено Донев и Джонев, бяха добри артисти.


>	Старата поща

	Тя се намираше на ъгъла на ул. „Алеко Константинов“ и ул. „Полицейска“ (сега „Драган Цанков“), на мястото на грамадния червен жилищен блок. Улица „Драган Цанков“ започва почти от Велешана, върви донякъде успоредно на ул. „Алеко Константинов“, след това като ул. „Полицейска“ се насочваше на североизток, излизаше между Околийското управление (сега МВР) и Старата поща, пресичаше ул. „Алеко Константинов“ и продължаваше към Скелята като т.‍нар.‍ Пощенски баир. Тогавашното Околийско управление беше на два етажа. На първия етаж беше Полицейското управление, а на втория — Окръжният съд. Наоколо бяха адвокатските кантори — на ул. „Полицейска“ канторите на Георги Христов и Борис Недков, на ул. „Алеко Константинов“ канторите на Лазар Василев, Симеон Данчев, Тодор Аврамов и Иван Станчев. След 9.ІХ.1944 г.‍ партизанката Милка и неин близък милиционер решиха, че трябва да си направят къщи в градината на Околийското управление и края на ул. „Полицейска“, като по този начин затвориха последната и сега ул. „Драган Цанков“ отива до ул. „Алеко Константинов“ с една тясна стълбичка между къщата на адвокатите и МВР.
	Старата поща се помещаваше в двуетажна къща — бивша собственост на богати свищовлии, изселили се от града. Явно сградата не беше строена за поща, защото на първия етаж, освен пощенски помещения, имаше и четири търговски магазина. На ъгъла на ул. „Ал. Константинов“ и „Др. Цанков“ беше колониалният и деликатесен магазин на Трифон Райков. Синът му Цоню завърши международна търговия с докторат във Виена и до пенсия беше главен счетоводител на предприятието „Българска фотография“ в София. Дъщеря му — една от най-хубавите госпожици в Свищов, се омъжи за симпатичния млад капелмайстор на духовата музика на 33-ти пехотен полк, поручик Иванов. До магазина на Трифон Райков, на ул. „Ал. Константинов“ беше книжарницата и представителството на Агенцията за разпространение на вестници „Стрела“ на Атанас Дюлгеров, участник в Македонското освободително движение, описан много колоритно в спомените на писателя Георги Данаилов като „Стария книжар“. Синът му Ангел, завърши машинно инженерство в София и работи като ст.н.с. в Института по тютюна в Пловдив, а двете му дъщери завършиха Търговската академия в Свищов и работиха като главни счетоводителки. До книжарницата беше колониалният магазин на Пело Пеловски. Двамата с Трифон Райков се конкурираха благородно кой да достави по-хубави портокали и мандарини за Коледа, хубав солен паламуд през есента и пр. Понеже баща ми беше бизнес партньор и с двамата, за да поддържаме приятелството, бяхме решили сестра ми да пазарува от бай Трифон, а аз — от бай Пело. По това време децата пазаруваха, тъй като нямаше никаква опасност да бъдат излъгани от търговците нито в стоката, нито в сметките, а и след покупката получаваха по един бонбон. Синът на бай Пело, Теофан, завърши архитектура във Виена и беше един от най-добрите архитекти в проектантската организация „Софпроект“ в София. Накрая в източния магазин под Пощата беше манифактурният магазин на Тодор Ангелов (Тодор Свраката) — постоянния председател на Колоездачното дружество. Бай Тодор беше много спретнат търговец. Ръцете му винаги правеха нещо. Магазинът, къщата и дворът му бяха изрядни. В двора му на ул. „Цар Освободител“, растеше една от най-хубавите асми в града — винаги отрупана с грозде.
	Само в два от магазините, на първия етаж на Пощата, бяха настанени пощенски служби. На ул. „Др. Цанков“ беше колетната служба, пред която един час преди заминаването на влака за гара Левски стоеше каруцата на бай Коста Файтонджията, който след 9.ІХ.1944 г.‍ замени файтона с каруца и караше пощенските колети до гарата. Аз като студент в София през ваканциите носех голям куфар с продукти и бай Коста винаги ми помагаше да го качи на каруцата до гарата. В двора на Пощата, зад колетната служба, беше помещението на телефонните техници. Те бяха трима. Ръководител им беше Боян Павлов, когото свищовлии бяха нарекли „Маркони“. Той беше един пъргав веселяк, завършил Телеграфо-пощенското училище в София. Единият от подчинените му носеше прякор „Джансон“. Не зная дали Джансон не е бил някой изобретател в телефонията или телеграфията като Маркони. Техниците се движеха из града, натоварени с кабели, чанта с инструменти, телефонни слушалки, широк колан и най-важното интересно съоръжение бяха т.‍нар.‍ кънки или котки, с помощта на които се изкачваха по дървените стълбове, на които бяха окачени телефонните и телеграфните кабели. Тези котки представляваха метални подметки, които с каишки се прикрепваха към обувките. Отпред на металната подметка беше заварено кръгло желязо с форма на полукръг, като диаметърът на този полукръг беше малко по-голям от диаметъра на дървения стълб, по който се качваше техникът. По вътрешната страна на този полукръг имаше големи метални зъби, които се забиваха в стълба и задържаха техника. След изкачване на необходимата височина, техникът се прикрепваше към стълба с широк колан, извършваше съответните операции, след което се свързваше с телефонистката в централата посредством слушалката, за да провери дали връзката е редовна. Боян Павлов-Маркони не се качваше по стълбите, той ръководеше. От него зависеше кога новият абонат ще получи телефонен пост. В града около 1935–1936 г.‍ имаше не повече 50–60 телефона. Телефонът в кантората на баща ми беше №38. Всеки телефонен апарат имаше вградено електрическо динамо, което се завъртваше с ръчка, протичащият ток задвижваше звънец на номератора в телефонната централа и на таблото падаше клапата на съответния номер. Телефонистката вмъкваше в отвора под клапата нейния щекер и се свързваше с абоната, който й звънеше. „Госпожице, госпожице, моля дайте ми гарата“! Госпожицата може да е била и госпожа, но ние винаги се обръщахме към нея с „госпожице“. Тя казваше: „Свързвам Ви“. Изваждаше нейния щекер от нашия отвор и го свързваше с отвора на гарата, като им звънеше и им казваше: „Свързвам Ви с еди-кой си“. Не беше лесна работата на телефонистките. Една приятелка на леля ми г-ца Иванка Качева беше телефонистка и аз чрез нея имах достъп до телефонната централа, входът в която беше забранен. До стаята на телефонистката беше стаята на чакащите да говорят от кабина. Двете стаи се свързваха с гише, през което телефонистката приемаше заявките и заплащането на разговорите. Говоренето по телефон с други селища беше много трудно. Чакаше се с часове. Със София свищовската централа нямаше пряка връзка. Говореше се през Плевен или Търново. Разговорите в района на града не се заплащаха, те влизаха в абонамента. Заплащаха се само разговорите с другите селища. Телефонната централа беше на втория етаж на Пощата. Телефонните и телеграфните кабели излизаха през балкона на сградата. На втория етаж се качвахме по една масивна дървена стълба. Влизаше се направо в салона, в който бяха разположени гишетата. Първото гише в дясно беше „паричното“. На него работеше един възрастен, много любезен и експедитивен чиновник, който заместваше и началника на пощата. Тогава при влагане на пари, върху страниците на спестовната книжка, освен че се записваше сумата, се залепваха и специални продълговати марки, на които беше отпечатана същата сума. Марките след залепване се унищожаваха с печата на Пощата, както и марките на писмата. След паричното гише беше гишето за писма, на което обикновено работеше чиновничка. Накрая в ляво беше гишето, на което се подаваха телеграми. Морзовият телеграфен апарат беше в отделна стая, в която входът беше забранен. На апарата работеше телеграфист, завършил Телеграфо-пощенското училище или бивш войник от свързочните войски. Точките и тиретата се изписваха на лента, навиваща се на голям барабан. Телеграфистът ги разчиташе и написваше на ръка телеграмата.
	През 1933 г.‍ си построихме къща близо до Пощата на ул. „Полицейска“. Един ден чиновникът от касовото гише доведе у дома добре облечен господин с очила, бастун и шапка идънка. Представи го като новия началник на Пощата — софиянец, досега чиновник в софийската поща и замоли да го приемем на квартира. Господинът — Матей Стефанов, също замоли да го приемем, като каза, че бил ерген, сутрин щял да излиза в 7 часа и вечер да се връща след вечеря в ресторанта. Имахме свободна стая и майка ми се съгласи. Той живя у дома 2 години и си замина за София, където го готвели за началник на отдел в министерството и трябвало да мине стаж като началник на поща. Още същия ден Маркони му прекара телефон, който имаше №1. Господин Стефанов, който не си заключваше стаята, ни каза, че винаги можем да ползваме телефона му. За какво можехме да го ползваме, освен да се обаждаме на баща ми в кантората? Спомням си, че когато ползвах телефона в неговата стая, нямаше нужда да викам: „Госпожице, госпожице“. Госпожицата се обаждаше още преди да спра да въртя ръчката. Г-н Стефанов беше затворен човек, но аз се сприятелих с него и той ме заведе в забранените стаи на телефонната централа и телеграфа и ми обясни същността на техниката. Казваха, че г-н Стефанов бил много строг началник, затегнал дисциплината и подобрил работата в Пощата.
	След Матей Стефанов за началник на Пощата беше назначен един интелигентен и любезен чиновник от Пощата в град Русе — г-н Котларов. Г-н Стефанов ни помоли да приемем новия началник като квартирант у дома на негово място. Г-н Котларов пристигна в едната ръка с куфар, а в другата с цигулка. Аз вече бях започнал да вземам уроци по цигулка и ми стана приятно, че у дома ще живее квартирант, който свири на цигулка. Той беше много добър цигулар, аз не можех да свиря дуети с него, но неговата помощ ми беше много полезна. Не си спомням колко време г-н Котларов беше началник на Пощата в Свищов, но от него останаха много добри спомени, както у нашето семейство, така и у пощенските чиновници.


>	Свищовската община през 1932–1934 години

	Моите спомени за Свищовската община са от периода 1932–19 май 1934 г.‍, когато баща ми Богдан Балашев беше помощник-кмет и кмет на града. В този период (15 май 1931 г.‍–19 май 1934 г.‍) България се управляваше, т.‍е.‍ беше „на власт“, както се казваше тогава, Демократическият блок, начело с лидера на Демократическата партия Александър Малинов. В Блока влизаха БЗНС — Врабча с лидер Димитър Гичев, Либералната партия и Радикалната партия. Отначало, няколко месеца, министър-председател беше Александър Малинов, който се разболя и отстъпи поста на Никола Мушанов, а Малинов стана председател на Народното събрание. Тригодишното управление на Блока беше спокойно и с ред в страната. В Парламента мнозинството беше на БЗНС, т.‍нар.‍ „Дружбаши“, имаше и около 25 комунисти.
	Управлението на Блока беше прекъснато от преврата на 19 май 1934 г.‍, в който основно действащо лице беше Дамян Велчев, с участието на Кимон Георгиев, и двамата от Военния съюз, и Димо Казасов с неговите приятели от т.‍нар.‍ кръг „Звено“. Тези действащи лица са били начело на превратите на 9 юни 1923 г.‍ и на 9.IX.1944 г.‍
	След 19 май 1934 г.‍ политическите партии в България бяха забранени и цар Борис ІІІ стана самовластен и единствен управник. Той постепенно извади от кабинета превратаджиите и си назначи послушни министри, част от които управляваха до 9.ІХ.1944 г.‍
	Баща ми не членуваше в политически партии, той беше собственик на спедиторска кантора (комисионер) заедно с негов приятел — Йордан Графа. През 1931 г.‍ Световната икономическа криза навлезе трайно в България и търговията в Свищов почти спря. По това време ръководството на Демократическата партия в Свищов предложи на баща ми да стане помощник-кмет, като обезателно се запише за член на Демократическата партия. На баща ми това условие не му беше приятно, но по това време бяхме построили нова къща, той имаше да връща заеми, а от търговията почти нищо не се печелеше и той се съгласи, като остави в кантората съдружника си. За кмет бе назначен член на БЗНС — Врабча, адвокатът Георги Христов — наш съсед, тъй като в Свищов в Блока преобладаваха Дружбашите. За втори помощник-кмет беше назначен Васил Павурджиев — член на Радикалната партия, земевладелец и лозар. За секретар на общината, баща ми предложи неговия съученик от Търговската гимназия Коста Стаевски, а за бирник — Георги Добринов, също възпитаник на Търговската гимназия. Двамата бяха от известни търговски семейства.
	Общината се помещаваше в сградата на сегашния Районен съд — къща на бивши богати свищовлии с много голям двор, простиращ се на североизток от сградата — сега там е жилищен квартал. В двора на Общината беше Пожарната команда с нейната помпа и саките, яхърите на конете, сеновала, жилището на дежурните пожарникари и помещението за файтона на кмета и кабриолета на помощник-кметовете. Пожарната команда се състоеше от четирима пожарникари и 6 коня. Пожарникарите, освен че се грижеха за конете, за двора и помещенията в двора, още поливаха, копаеха и чистеха Градската градина, караха файтона и кабриолета, косяха сено за конете в общинските ливади и пр.
	В сградата на Общината, на първия етаж бяха: в северната част — техническата служба, в южната — бирника с касиерката и деловодителката с машинописеца; на втория етаж — в югозападната стая беше кметът, в югоизточната — двамата помощник-кметове, а по средата — секретарят. В северната част на втория етаж беше заседателната зала на Общинския съвет, в която по стените бяха закачени големи портрети на всички кметове на Свищов от Освобождението от турско робство дотогава. В коридора стоеше прислужникът Слави, изпълняващ още функциите на портиер, куриер и глашатай (барабанчик). Нито кметът, нито помощниците имаха секретарки.
	За работата на кмета Георги Христов нямам никакви спомени. От него зная, че в Общинския съвет, освен дружбаши, демократи, радикали и либерали е имало и двама турци и двама комунисти, както и много независими достойни свищовски граждани. След 9.ІХ.1944 г.‍ някогашният кмет Георги Христов беше председател на БЗНС в Свищов, колективен член на Отечествения фронт.
	Баща ми, като помощник-кмет, отговаряше по въпросите за градската част на общината, включително за техническата служба, за пожарната команда, здравната служба, чистотата, Градската градина, разсадника и др. Спомням си, че една от първите му задачи беше да стегне пожарната команда. Той проучи организацията на Софийската пожарна команда, която се ръководеше от много известния за времето Захарчук, изключително енергичен белогвардейски офицер, който беше въвел военни порядки в Софийската пожарна. Захарчук се самоуби на 9.ІХ.1944 г.‍, защото знаеше какво го очаква, поради това че поливаше със студена вода демонстрациите и митингите на комунистите преди 9.ІХ.1944 г.‍ Баща ми влезе във връзка с командира на 33-ти Свищовски пехотен полк и го помоли да му препоръча някой стегнат подофицер, който да поеме пожарната команда. За такъв беше назначен, както после го наричахме „Станчо Пожарникаря“. Той беше изпратен на обучение в София при Захарчук и след два месеца се върна с пожарникарска каска и голяма пожарникарска мушама. Двама по-стари пожарникари бяха прехвърлени като полски пазачи и Станчо си взе от полка двама младши подофицери. Полковият шивач уши на всички униформи в тъмносив цвят, от София им закупиха каски и мушами и те станаха една военизирана команда, която на официални празници маршируваше след полка. На мен като юноша пожарната команда ми беше много интересна и въпреки че на баща ми не му беше приятно да се въртя из общината, бързо се сприятелих с бай Станчо и пожарникарите. През деня те всички бяха в общината и бай Станчо, верен на подофицерския принцип „не оставяй войника без работа“, го изпълняваше. Нощем двама пожарникари спяха в общината, облечени и готови да впрегнат конете в помпата и саките, които винаги бяха пълни с вода. В двора на общината, както писах преди, имаше водопровод от резервоара на Калето с дунавска вода. При пожар, първият, който го забележеше, тичаше до най-близката черква и биеше голямата камбана „на пожар“. На петте действащи черкви въжетата, с които се биеха камбаните, висяха вързани до входа на черквата и всеки можеше да ги дръпне, но никой не злоупотребяваше с това. Дежурните пожарникари тръгваха към пожара с помпата и саките, другите, които спяха в домовете си, също се притичваха до общината да докарат и останалите саки с вода и се връщаха с празните да ги напълнят. На помпата работеха граждани, съседи, за да могат пожарникарите да действат с маркучите.
	Следващото мероприятие на общината, което съм запомнил и което се ръководеше от баща ми, беше докарването на питейна вода от извора край „Тополките“, по ж.п. линията за гара Ореш. От Германия бяха внесени дебели тръби и водата бе докарана до помпената станция край ж.п. линията, срещу кръчмата на Костадин Колчев. Оттам се изпомпваше до резервоара на Болнишкия баир, а оттам по гравитационен път — до чешмите на града. Помпената станция и цялата водопроводна мрежа, както и прокарването на нови чешми се изпълняваше от водопроводчика бай Пайко. Преди това гражданите се снабдяваха с питейна вода от чешмите край града (Елезова чешма, Рибарската чешма и най-вече от Каптец). Това ставаше или със саки, впрегнати в коне или магарета, или със саки, прикрепени на самара на коня или магарето. Който имаше такива се снабдяваше сам, а който нямаше си плащаше да му докарат вода. Ненапразно казваха, че в Свищов през къща има магаре, през къща има пиано. Пианата се внасяха от Виена по Дунава и за всяко заможно семейство беше престижно да има пиано и децата да се учат да свирят. За пране, за миене и за поливане на градините се събираше дъждовна вода във варели или в щерни (подземни циментови резервоари), които при топене на снега и при дъждове се пълнеха с вода чрез улуците от покривите на къщите.
	Искам да спомена и една интересна история. Баща ми знаеше говоримо и писмено турски език. Много свищовлии знаеха турски, а в Търговската гимназия по времето, когато баща ми е бил ученик, се е учило задължително турски език, тъй като търговските ни връзки с Турция са били още интензивни. Турците, когато отиваха в общината, винаги търсеха баща ми. Те знаеха български и говореха с него на български, но когато не им стигаха българските думи, обръщаха на турски, като знаеха, че баща ми ще ги разбере. Веднъж в общината пристигнали група бедни турци заедно с единия общински съветник турчин и помолили да им се разреши да си построят къщи в празните места отляво на „червените пътеки“. Баща ми им отговорил, че тази площ не е включена в градоустройствения план на града и по закон там не може да се строи. Недоволни от отговора, те попитали дали не може нещо да се уреди. Общинският съветник казал: „Г-н Ботьо, да измислим нещо тези бедни хора да си направят покрив над главите“. Баща ми дава съвет да започнат построяването на къщи през нощта, като всяка къща до сутринта да бъде покрита. По закон къща не можело да се събаря, ако изграждането й не бъде спряно навреме. И така започнали да никнат бедни къщи на това място.
	След години разбрах, че освен владеенето на турски език за доверчивото отношение на турците към баща ми има още една причина. Тази причина изглежда беше тайна на бащиното ми семейство. Преди Освобождението един висш турски чиновник от Свищов отвлича сестра на баба ми и се оженва за нея. За тази леля не се е говорило и ние не знаехме нищо. След смъртта на баща ми, през 1940 г.‍ един свищовски турчин спрял майка ми веднъж и й казал, че е първи братовчед на баща ми. Изглежда, когато той е станал помощник-кмет и кмет, сред турците се е говорело, че леля му е била женена за турчин.
	Чичо Васю Павурджиев отговаряше за имотите на общината, каквито тя имаше в Блатото, Узун баир и други местности. Блатото още не беше пресушено и когато през лятото се оттегляше водата в него, се косеше много трева. Той често ги обикаляше с кабриолета и лятно време, през ученическите ваканции, ме вземаше със себе си. Аз сядах отпред на капрата при пожарникаря, който при безопасен път ми даваше да карам конете, което за моите години беше голямо удоволствие. Тук трябва да отбележа, че кметският файтон почти не се използваше. Както предишният кмет, така и ние живеехме на 500 м от общината и кметовете ходеха пеша на работа. Само на годишнината от Освобождението на Свищов от турско робство кметското семейство ходеше на Паметниците с файтона. Когато лятно време заминавахме на баните във Вършец, ангажирах бай Коста Файтонджията да ни закара до гарата. Баща ми казваше: „Файтонът не е на кмета, той е на общината“. Чичо Васю имаше много лозя и правеше едно от най-хубавите вина в Свищов. След като приключи с кметуването, той си гледаше имотите и лозята и, както казваше, си пиеше виното, но не вкъщи. Виното му го изкупуваше кръчмарят Иван Шишков, чиято кръчма беше срещу МВР на главната улица. Чичо Васю му даваше една бъчва вино, която си приготвяше за себе си и вечер сам или с приятели си пиеше собственото вино в кръчмата. Веднъж, като студенти, влязохме с моя приятел Юлий Тошев, който следваше медицина, в кръчмата на Шишков да се почерпим. Бай Васю ни видя и ни покани на неговата маса, наля ни от неговото вино и се оплака на Юлий, че го наболява стомаха. „Трябва да намалиш пиенето, чичо Васьо“! — каза му Юлий. „А, докторе, ти ще фалираш, като започнеш практика като лекар, ако казваш на пациентите да не пият. Ще кажеш, чичо Васьо, ето ти една рецепта за хапчета, вземай ги и си пий колкото ти се пие. Така докторите печелят пари“!
	Секретарят Коста Стаевски отговаряше за администрацията в общината. Негови подчинени бяха госпожица Вера Дамянова, дъщерята на о.з. генерал Дамянов, която водеше деловодството, гражданското състояние и цялата писмена административна работа. Тя познаваше почти всички граждани, знаеше кой кога е роден, кой кога е умрял, какви имоти има и пр. Удостоверенията издаваше веднага щом й се поискаха — не утре, и биваха написвани от машинописеца Наско мигновено. И двамата бяха, както казваше баща ми, чиновници за показ. Вторият ми „приятел“ в Общината, след бай Станчо Пожарникаря, беше бате Наско Машинописеца. Гледах го и се чудех на бързината му. Той пишеше и едновременно приказваше с гражданина, който е дошъл за удостоверението. Учителят по машинопис в Търговската гимназия, като приключеше обучението на учениците, канеше в последния час бате Наско да им демонстрира бързо и безгрешно писане. Забелязал, че често се въртя край него, той ме попита дали не искам да ме научи да пиша на машина. „Като завършите годината, скъсай от тетрадките си празните листа и идвай към края на работното време да те уча“. Това беше скрито от баща ми, който, както отбелязах, не обичаше да се въртя из общината. Бате Наско обаче ме научи да пиша на машина и когато след години баща ми пое Агенцията на Чехословашкото параходно дружество, с две пишещи машини, се учуди, че знам да пиша на машина.
	Към чичо Коста Стаевски беше още барабанчикът и прислужникът Слави, който беше много важен, защото стоеше пред кабинетите на общинското ръководство и можеше да казва: „Господин кметът сега е зает или г-н кметът отсъства“. Биенето на барабана и четенето на заповеди и съобщения в града много го издигаше в собствените му очи. След като на пожарникарите ушиха униформи, той също поиска униформа. Преди да излезе с барабана, чичо Коста го караше да прочете няколко пъти заповедите, за да не се запъва, и го инструктираше какво да отговаря на гражданите, когато го питат. Слави излизаше от общината с барабана и започваше да го бие веднага, вървейки по ул. „Димитър Хадживасилев“, биеше го до средата на площада, докато се съберат граждани. След това на висок глас прочиташе всичко и питаше има ли въпроси. Насочваше питащите към съответните служби в общината. Удряше барабана няколко пъти и тръгваше. Маршрутът му бяха всички площади и по-важни кръстопътища. Завършваше пред хан „Бъчва“. Когато го спираха по пътя да го питат за какво бие барабана, той им отговаряше да тръгнат след него до площада и да чуят.
	Когато сутринта на 19 май 1934 г.‍ тръгнах за училище, видях на площадката пред портата ни трима войници с една тежка картечница, насочена към Околийското управление. Върнах се и повиках баща ми. Той излезе и попита войниците защо са там? Те отговориха, че има ново правителство и до 9 ч.‍ е забранено на гражданите да се движат по улиците, т.‍е.‍ има полицейски час. На баща ми му стана ясно защо картечницата, насочена към Околийското управление, е поставена пред вратата на кмета, но той каза, че на войниците така е наредено. Усещал напоследък, че офицерите „нещо мътят“ и то излязло на бял свят. Нямахме още радио, за да чуем прокламацията на новото правителство. Когато баща ми отиде в Общината, там заварил новия кмет — Богдан Пенев, бивш офицер, син на ботевия четник Сава Пенев, който вероятно е участвал в подготовката на преврата. Ние бяхме и си останахме приятелски семейства със сем. Пеневи. За помощник-кмет беше назначен г-н Слави Славов. Те двамата ръководиха добре Общината до 9.ІХ.1944 г.‍, когато за кмет беше назначен членът на БЗНС Георги Данков. Богдан Пенев, доколкото си спомням, не беше репресиран след 9.ІХ.1944 г.‍
	Баща ми пое отново спедиторската си кантора в Скелята, но се раздели със съдружника си Йордан Графа.
	Към Общината бяха още Градската здравна служба и Околийската ветеринарна служба. Последната се ръководеше от д-р Даков и беше в специална сграда с голям двор — последната сграда в източната част на града, по шосето за село Вардим. Тя и сега е там, но не знам дали още е ветеринарна служба. Здравната служба дълги години бе оглавявана от известния и добър свищовски лекар д-р Николай Василев, завършил медицина във Франция. Отначало службата се помещаваше в две стаи на първия етаж на общината. След това инициативният д-р Василев, ремонтира и преустрои изоставената Евангелска църква, която беше от северната страна на Общината и настани там Здравната служба. Към 1943 г.‍ д-р Василев успя да издейства пари от Министерството на народното здраве и на мястото на Евангелската църква построи нова голяма сграда. Тази сграда след закриване на Градската здравна служба беше използвана за родилен дом, а сега в нея се помещава някаква служба по труда.


>	Градската градина

	Надявам се, че когато пиша тези спомени, липите в Градската градина са цъфнали и ароматът им изпълва центъра на града.
	Кой свищовлия, напуснал града, не си спомня с умиление за Градската градина? Кои бивши ученици и студенти, минали през Свищов, не си спомнят за времето, прекарано в разходки или почивки по пейките на градината?
	Като деца родителите ни водеха вечер на разходка в градината. Ние играехме на криеница зад храстите, а те насядали около шадравана слушаха концертите на Военната музика под диригентството на стария капелмайстор Тодор Иванов, а по-късно — на младия Димитър Иванов. След това родителите ни се отправяха към казиното, където танцуваха под клоните на столетния дъб, а ние продължавахме игрите.
	Когато станахме ученици в прогимназията и гимназията, тези, които живеехме в Средната и Горната махала, след училище винаги минавахме през градината. В горните класове вече се разхождахме тук със съученичките си. Мнозина си спомнят пейката, на която за пръв път са целунали любимата. И сега, когато идвам в Свищов на стари години, най-често намирам малкото си останали приятели в градината.
	Както е известно от историята на Свищов, написана от протойерей Стефан Ганчев, Градската градина е създадена по инициатива на видния и просветен свищовски гражданин Димитър Г.‍ Анев, подпредседател на Свищовския революционен комитет, народен представител, окръжен управител и кмет на Свищов. Като кмет той отчуждава цял квартал жилища на видни турски семейства и на мястото им изгражда градината.
	Имам впечатлението, че почти всички общински управи са полагали грижи за Градската градина, според възможностите и разбиранията си. Имам снимка от баща ми, публикувана в бр. 31 /2001 г.‍ на в-к „Дунавско дело“, на гърба на която пише: „Посаждане на кипариси в Градската градина — 1933 г.‍“. На снимката са: кметът на града Георги Христов, помощник-кметовете Богдан Балашев и Васил Павурджиев, директорите на Търговската и Реалната гимназия, един общински съветник и Околийският лесничей, ръководил засяването на кипарисите. Защо на снимката са и двамата гимназиални директори? Учениците помагаха винаги при засяването на нови дървета и храсти.
	В онези години за Градската градина се полагаха много грижи. Прагматичните общински управници на града, завършили обикновено Търговската гимназия, както вече споменах, при даване на концесия на Популярната банка за електрифициране на града са включили в договора условие да се прокара водопровод от дунавска вода до двора на Общината и до Градската градина за поливане и за шадравана в средата, на който имаше амурче, държащо голяма риба, от устата на която изтичаше силна струя вода.
	Запомнил съм, че в градината имаше много рози. Толкова много, че на едно градинско увеселение стигнаха на всеки посетител да бъде закачена роза от малки ученички, облечени във феерични роклички от органдин. Други ученички, настанени в единствения автомобил на книжаря Владимир Янакиев, минаващ по главната алея, пръскаха листа от рози от кошнички. В Градската градина често се уреждаха градински увеселения от женското дружество „Мария Луиза“ с благотворителни цели. Основната атракция на увеселенията беше Военната музика, но освен това известният електротехник на града бай Михал Баната украсяваше градината с разноцветни електрически крушки. Разбира се, както отбелязах вече, увеселението завършваше с кебапчета, вино и танци в Градското казино.
	Имаше и една общинска управа, която в стремежа си да остави спомен за себе си или да свърже градината с околната среда премахна дантелената ограда и входните врати. Не бих могъл да кажа, че оградата беше с някаква особена художествена изработка, но все пак тя отразяваше майсторството на свищовските занаятчии по онова време. В Свищов, както е известно, е имало много магарета. През юли и август, поради обилното поливане, тревата в градината е била много свежа и собствениците на магаретата са се изкушавали нощем да ги пускат на паша в градината — нали е „Градска“. За да не се случва това, петте врати на градината бяха заключвани нощем. Вратите се заключваха и при градински увеселения, за да може да се събират входни такси от влизащите. Радостен факт е, че сегашният кмет г-н Станислав Благов възстанови оградата на градината и настла алеите с хубави плочки.
	Когато преди години се е правил нов градоустройствен план на Свищов, преди да бъде построен партийният дом (по-късно сграда на Общината), архитектът — градостроител от Главпроект, явно по принуда на БКП, е сложил петното на сградата така, че да затвори ул. „Димитър Хадживасилев“. Улицата изместил на север, така че да минава през западния край на градината, с което тя е щяла да бъде унищожена, ако не са се намесили някои разумни тогавашни управници. Сега, за радост на свищовлии, градината си е цяла, но улицата така или иначе е затворена. Именно по тази улица някога колоните на 33-ти Свищовски полк, на двете гимназии и прогимназията начело с духовите си музики излизаха на площада при паради и тържества.
	Академик Александър Божинов остави един весел спомен за градината. Той беше нарисувал карикатура с жарещо обедно слънце, без никакви граждани, само с едно спящо куче под големия дъб при западния вход на градината. Текстът гласеше „Свищовско оживление“.
	Мисля, че ще бъде благодарност и вечен спомен за свищовлии, ако в градината се постави бюст, барелеф или паметна плоча на кмета Димитър Анев, който я е създал.


>	Кино „Киранов“

	Баща ми беше кротък човек, но голям патриот. Като ученик в Търговската гимназия в Свищов застава начело на стачния комитет на гимназиалната стачка против изучаване на турски език. До тази стачка в гимназията заедно с немски и френски език се е изучавал писмено и говоримо турски език, тъй като между България и Турция външната търговия е заемала значителен дял. Изучаването на турски език е било преустановено, но членовете на стачния комитет са изключени от гимназията. Баща ми се записва и завършва частната Търговска гимназия „Мусевич“ в София. В тази гимназия се запознава и става близък приятел със съученика си Иван Киранов от Шумен. След гимназията постъпват в Школа за запасни офицери и участват в Първата световна война. След войната баща ми започва търговия в Свищов, а Иван Киранов остава на служба във войската като интендантски офицер. Към 1933–1934 г.‍ го уволняват с малка пенсия и той търси ново препитание. Брат му, който е директор на престижното кино „Славейков“ в София, го насочва към кино бизнеса. В Свищов по това време едвам крета единственото кино „Роял“, което се намираше на мястото на сегашната община. То беше комплекс от зимно, лятно кино, хотел и ресторант под общото наименование „Роял“. Собственик е бил богатият свищовлия Златан Дуков, който се е преселил в София. Предстои откриването на Търговска академия. Очаква се добър кино бизнес в Свищов. Братът на Киранов го съветва да вземе под наем комплекса „Роял“, като му обещава да изпраща нови и хубави филми, които току-що са прожектирани в София. Иван Киранов идва в Свищов, отсяда в западналия хотел „Роял“, разглежда обстойно комплекса и на другия ден потърсва приятеля си от ученичеството Богдан Балашев, с който не са се виждали и чували повече от 15 години. Споделя с него идеята си да вземе под наем комплекса, който има нужда от голям ремонт, а той няма необходимите за това средства. Баща ми подкрепя идеята му и му става гарант пред свищовските търговци и занаятчии, за да вземе на изплащане стоки и услуги за ремонта и му обещава да заплаща наема за филмите, които ще пристигат от София с т.‍нар.‍ „наложен платеж“. Спомням си, че наемът на един филм за няколко дни се движеше между 2000 и 3000 лева тогавашни пари, което беше една месечна заплата на висш чиновник в Свищов. Киното набързо бе ремонтирано. От София дойде кинооператор, племенник на Киранов, когото наричахме Любо Оператора. Иван Киранов продаваше билетите, съпругата му късаше контролите за балкона на киното. Само за контролите на партера беше назначен един пенсионер и една чистачка за киното и хотела. Киното заработи веднага и беше пълно със студенти и граждани. Студентите, както и сега, нямаха в Свищов много развлечения. Учениците можеха да гледат дневни прожекции в сряда, събота и неделя, и то само филми, разрешени за ученици от Министерството на просветата, които преди това се гледаха от директорите на двете гимназии г-н Тошев и Минчо Минчев и от директора на Прогимназията Иван Славов, които посещаваха киното със съпругите си гратис. С гратиси се ползваха още командирът на полка, кметът, околийският управител, началникът на финансовото управление, главните учители на трите основни училища и нашето семейство. Баща ми и майка ми не ходеха често на кино, въпреки постоянните покани на Иван Киранов. Аз обаче бях постоянен гратис посетител на разрешените за ученици филми. Ядяхме семки по време на прожекциите, което подсилваше удоволствието по време на гледане на филмите.
	За лятното кино съм писал и преди, но нека да спомена и тук нещо. В Свищов лятно време и тогава, и сега, е много горещо и има много комари, но все пак комарите са по-малко зло от горещината в затворения салон. В първите години в лятното кино, което се намираше в двора южно от зимното, бяха разположени маси и столове от ресторанта и преди започване на филма и през време на антрактите Владимир Николов — Бай Мирю, новият съдържател на ресторанта, сервираше скара, студена бира и вино и много пиещото се по това време питие, наречено „шприц“ — вино примесено с газирана вода, която наричахме тогава сода. Иван Киранов въведе прожектирането преди филма на т.‍нар.‍ кино преглед „Фокс мувитон — световен преглед“, което беше хрониката на съвременните световни събития, а след него и много харесваните от децата и учениците, американски филмчета на „Уолт Дисни“ с Мики Маус. В периода 1936–1940 години се прожектираха основно американски, френски, английски и към края му немски филми. Голям празник за младежите бяха американските каубойски филми. Няма да забравя известният по това време каубойски артист Жорж О’Бриен, с двата пищова на колана. Много от младежите в Свищов му подражаваха, като затъкваха и те на коланите си два пищова — тапалии. Помня и хубавите музикални филми с артистите Нелсон Еди и Жанет Макдоналд, Марта Егерт и Ян Кипура и прочутият италиански тенор Бениамино Джили, които изпълняваха на филми цели опери. Много хубави младежки филми правеха малката Шърлей Темпъл, Мики Руни и Диана Дюрбин. По-късно, като обявихме война на Англия и Америка, на екрана във вече преименуваното кино от „Роял“ на „Киранов“, се прожектираха само немски, австрийски и унгарски филми. Незабравими за нашето поколение ще останат немските актриси Зара Леандър, Илзе Вернер и комиците Ханс Мозер и Тео Линген. Кънкьорката Соня Хени, която спечели златен медал на Олимпиадата в Берлин също стана киноартистка и правеше филми, танцувайки върху леда. Киноактрисите Олга Чехова и Зита Селецка бяха много красиви.
	По това време удоволствията в малкия град бяха много ограничени. Учените още не бяха изобретили транзисторния радиоапарат и телевизора. Един 6-лампов радиоапарат струваше около 6000 лева, грамофонът — 2000–3000 лева. В града имаше най-много 15–20 радиоапарата в къщите на богатите търговци и земевладелци. Киното беше най-евтиното и масово удоволствие. Входът за възрастни беше 3 лева, за студенти и ученици 2 лева и за войници 1 лев. Беше отминало времето на „немия филм“. Пианистката г-жа Айданян вече не свиреше на пиано под екрана. „Говорещият“ филм ни свързваше със световния театър, опера, симфонични и джазови оркестри. Неми филми се прожектираха от време на време с любимите Крачун и Малчо, Лаурел и Харди и Чарли Чаплин. Особено приятно беше киното за учениците. То повишаваше културата им, а и къде на друго място ученикът можеше да държи два часа ръката на любимата си съученичка.
	Казано на днешен език Иван Киранов беше добър бизнесмен. Той беше природно интелигентен и добър човек. Бързо се сприятели със свищовлии. Той ги уважаваше и те го уважаваха. Рекламата на филмите му беше на първо място в бизнеса му. В трите свищовски вестника се пускаха редовно реклами на новите филми. Из града се разлепваха афиши. Пред киното се излагаха фотоси с важните моменти от филма. Преди започване на главния филм пред входа на киното звънеше непрекъснато електрически звънец да подканя посетители. Иван Киранов канеше лично уважавани и познати граждани да гледат някой хубав филм. Спомням си случая, когато поканил един виден свищовски търговец със съпругата му на кино и им запазил места. Разбира се тежкият търговец закъснял малко за авторитет и се извинил. Киранов лично поел семейството да ги настани на местата им, като минавайки край апаратната, наредил на Любен да спре филма и да пусне осветлението на балкона. След това търговецът разправял колко уважителен е този шуменец, дошъл в града ни. Свищовлиите не обичаха много ябанджиите (дошлите от други места граждани — тур.) и трудно ги приемаха.
	Идва военен филм. Иван Киранов се обажда на командира на полка и го кани със семейството си да види филма. Командирът гледа филма, одобрява го и в следващата сряда следобед желаещите войници са под строй на кино. Идва музикален филм. Киранов среща учителя по музика и го кани на кино, разбира се гратис. На другия ден учителят споделя с учениците какъв хубав музикален филм се прожектира и ги съветва да го посетят.
	Киранов обърна голямо внимание на хотел „Роял“. Хигиенизира го и смени мебелите и завивките. В Свищов вече идваха професори от София и от чужбина да четат лекции. Много от студентите, преди да си намерят квартири, отсядаха в хотела. Гостите на хотела гледаха филмите безплатно и се хранеха в ресторанта с намаление. По това време в града имаше още три хотела: „Вагона“, „Америка“ и „Дунав“, но хотел „Роял“ беше най-добър.
	И така към 1942 г.‍ Иван Киранов не само изплати заемите, които беше направил, но натрупа капитал, замина за Германия, закупи машини, доведе от София майстори и откри в Свищов фабрика за памучен трикотаж, която нарече „Лебед“. Войната беше започнала. Трикотаж се търсеше и разпределяше от Комисарството с купони. На черна борса се продаваше на високи цени. Фабриката тръгна много добре и ако не беше 9.ІХ.1944 г.‍ може би сега в Свищов щеше да има една голяма трикотажна фабрика. Но дойде 9.ІХ.1944 г.‍ и комунистите, които не обичаха Киранов, казаха: „Както е дошъл гол в Свищов, така и гол ще го изпратим!“ И действително му взеха всичко. Той натовари багажа си на един ж.п. вагон и със семейството си замина за Шумен, където имаха къща. Синът му, който беше летец-изтребител, завършил Военното училище на Негово Величество, беше уволнен и стана чиновник в Шумен. Дъщерите му, завършили Академията, също станаха чиновнички — едната в Плевен, другата в Шумен. Дядо Иван и баба Стоянка завършиха живота си с малката офицерска пенсия.


>	Музикалният живот в града

	Западното влияние чрез Дунава и многото свищовлии студенти в Европа са повдигали непрекъснато музикалната култура на града. Вносът на пиана и други музикални инструменти е бил много лесен по Дунава. Моят братовчед Стоян Минков, студент по световна търговия и музика във Виена, още през първата лятна ваканция си донесъл с парахода пиано от Виена. За да бъде основан през 1868 г.‍ първият български хор на Янко Мустаков в Свищов, предпоставка е била голямата музикална интелигенция в града. Не трябва и да забравяме, че първият български химн „Шуми Марица“ и сегашният химн „Мила Родино“ са създадени от свищовлии.
	Получих от баща си цигулката му, купена от фирмата „Братя Черни“ от Виена. Към 1900 г.‍ негов учител по цигулка е бил цигуларят Кути — влашки циганин, ръководител на цигански оркестър в града. Друг цигулар по това време в Свищов не е имало. От майка ми имам китара, също виенско производство. Тя, като ученичка в Реалната гимназия, е вземала уроци по китара от учителя по музика Иван Лозанов и е свирела в мандолинния оркестър, основан и дирижиран от него. Иван Лозанов е завършил музика в Русия и за времето е играл значителна роля в музикалното образование на града. Вече стар и болен, той ми беше учител по пеене в Прогимназията и той ме насочи да уча цигулка при маестро Тодор Иванов, също завършил музика в Русия. Тодор Иванов прекара целия си живот в Свищов като капелмайстор на военната музика на 33-ти пехотен полк, а след като се пенсионира, основа музиката на Търговската гимназия и преподаваше частни уроци по цигулка и духови инструменти. Много строг, взискателен и отличен музикант, той издигна нивото на духовия оркестър на полка на едно от най-високите места всред военните оркестри в България. Композитор е на военни маршове и хора. Във военната история името му се споменава като капелмайстор на музиката на 33-ти Свищовски пехотен полк, поддържал успешно бойния дух на свищовци при Дойранското езеро през Първата световна война. Както при маестро Тодор Иванов, така и при неговия, не по-малко музикален приемник маестро Димитър Иванов (наречен Муци от свищовските госпожици, които много го харесваха) военният оркестър на полка участваше активно в културния живот на града. Лятно време, всяка неделя, той изнасяше концерти в беседката на Градската градина, която още е запазена и вероятно много млади свищовлии не знаят предназначението й. На тези концерти оркестърът свиреше оперни увертюри, потпури от опери, китки от български народни песни, валсове и разбира се в началото и края на концерта по един хубав военен марш. Спомням си, че свиреха често увертюрите от оперите „Севилския бръснар“ и „Крадливата сврака“ от Росини, „Леката кавалерия“ от Супе, тържествената увертюра „1812 година“ от Чайковски и други популярни мелодии. Всички пиеси, които бяха изпълнявани, предварително се обявяваха на черна дъска, поставена пред беседката. През зимата концертите продължаваха в читалището. На големи празници оркестърът свиреше хора на площада и младежите играеха. Той също свиреше и на многобройните вечеринки и балове в салона на читалището.
	Към 1939–1940 г.‍ в музикалния живот на града участваха като педагози г-жа Лилка Златанова, която завърши музикалната си кариера като асистентка в Музикалната академия, госпожиците Мичка Екимова, Мичка Цокова и Мичка Николова (в Свищов Мички казваха на Мариите). Частично участваше и г-жа Клер Владигерова, съпруга на проф. Владигеров от Свищовската академия, завършила пиано в Париж. Не искам да забравя и г-н Христо Кунчев, който по професия беше търговец, но дирижираше градския хор и хора на църквата „Св. Преображение“. Г-н Карпарски, по-късно преподавател в Музикалната академия в София, също дирижираше градския хор и хоровете при черквите „Св. Преображение“ и „Св. Димитър“ (Чуката) на Калето.
	През 1941–1942 г.‍ в Свищов имаше четири духови оркестъра: Военния, на Търговската гимназия и два на Реалната гимназия — един от медни духови инструменти и един от алуминиеви (фанфари), като в последния свиреха само ученички.
	След като маестро Тодор Иванов се оттегли от ръководството на оркестъра на Търговската гимназия, на негово място бе назначен талантливият руснак Василий Петрович Ананиевски, който го ръководи от 1940 г.‍ до 1945 г.‍ Под негово диригентство оркестърът изнасяше много концерти, включително и едно успешно турне в Македония. Ананиевски възобнови свищовското певческо дружество, което изнесе концерти освен в Свищов и в други дунавски градове. Негово постижение беше хорът при църквата „Св.св. Кирил и Методий“ в Горната махала. Там служеше младият и много музикален отец Цанко Колев, който впоследствие завърши Музикалната академия и стана преподавател в Музикалното училище в София. Църковната служба в тази църква по това време беше на оперно ниво. През 1943 г.‍ Ананиевски организира оперетна трупа към читалището, съставена от музикантите в града. С успех беше изнесена оперетата „Трите сестри“.
	В периода 1938–1942 г.‍ учител по музика в Реалната гимназия беше г-н Павел Николов, който разви голяма и многостранна музикална дейност, каквато едва ли друг музикален педагог е осъществил в Свищов. Той беше от руски произход — син на известен софийски музикант и рускиня — певица. Ожени се за учителката ни по френски език г-ца Пенка Арнаудова и стана свищовлия. Беше много работоспособен. Сега си мисля колко много музикални ученички и ученици е имало по това време в Реалната гимназия, за да се излъчат два духови оркестъра, оперетен състав от солисти, хор и оркестър и един голям смесен хор, който пееше в Съборната църква и при тържествени случаи. На всички беше организатор, вдъхновител и диригент Павел Николов. Аз участвах във всички — свирех в оркестъра на оперетния състав, в духовата музика и пеех в хора. Всеки следобед бях на репетиция. През 1939 г.‍ Павел Николов постави оперетата „Любовта на Шуберт“, в която ролята на Шуберт се изпълняваше от младия ни учител по математика руснака Ермоленко, а една от трите момичета беше ученичката от осми (сега дванадесети) клас Кунка Цакова, по-късно певица в известни софийски хорове. През 1940 г.‍ беше поставена оперетата „Кармозенела“, в която ролята на циганката Кармозенела беше изпълнена от талантливата и хубава ученичка Мара Ангелова, която впоследствие завърши пеене в Италия и остана там като оперна певица.
	Това беше град с 12 000 жители, от които 4000–5000 турци.
	През 1942 г.‍ Павел Николов бе назначен за директор на Реалната гимназия. Изостави музиката и започна да политиканства, което му донесе една репресия от три години затвор след 9.ІХ.1944 г.‍
	През юни 1989 г.‍ бях в град Монтана. Там се провеждаше фестивал на духовите оркестри в България, в чест на големия музикант и композитор на маршове и хора, бивш капелмайстор на военни оркестри в Северозападна България Дико Илиев (композитор на Дунавското хоро). Прочетох програмата на фестивала три пъти с надежда, че при предишното четене съм пропуснал участието на духов оркестър от Свищов. За съжаление такова участие нямаше!


>	Гроздобер

	Свищов, освен търговски, беше някога и лозарски град. Струва ми се, че поне 80% от семействата имаха лозя и много асми в дворовете. На запад лозята по Плевенското шосе достигаха до Неновата шатра и до Кайначето. На юг, над местностите Балаша и Куиговец, също достигаха до Кайначето и до мерата на село Царевец. Най-хубавите лозя бяха, а и сега сигурно са, в местността Стъклен — от двете страни на шосетата за Велико Търново и с. Вардим. Местността Балаша носи фамилията на нашето семейство. Там някога дядо ми е имал голямо лозе с лятна къща и до върха на баира салкъмови гори. Над Балаша бяха лозята на най-големия свищовски лозар Никола Тодоров. Почти всеки лозар имаше по-близо или по-далече от лозето си салкъмова (акациева) гора. По това време нямаше бетонни колове и лозите се закрепваха на салкъмови колове. Теловете на лозята, които бяха на тел, също се закрепваха на салкъмови колове. Салкъмът е твърдо и издръжливо на гниене дърво. Преди да се забият в земята коловете, се обелваха от кората и тази част, която щеше да бъде в земята, се изгаряше на огън, така че по повърхността да се образува въглен, който предпазва от гниене. Кастрежът (тънките клони) на салкъма се използваше от хлебарите за загряване на фурните.
	В периода докъм 1930 г.‍ се засяваха основно винени сортове и по-малко десертни сортове грозде. Последните се нареждаха по таваните и траеха до Нова година и Коледа. „Лозето не ще молитва, то иска мотика“, казва народната поговорка. Хубаво и обилно грозде се получава с много труд. Почти всички лозари имаха кон или магаре с каручка за пътуване до лозето, за пренасяне на инструменти и вода за бордолезов разтвор, с който лозята се пръскаха няколко пъти годишно, особено след дъжд. След като болестта филоксера беше унищожила старите сортове лози, които не се пръскаха против мана, новите — американски сортове — се пръскаха и продължават да се пръскат. Спомням си, че бай Колю Тодоров имаше едно много едро и яко магаре, с което сутрин изкачваше баира на Балаша до лозята си. Собствениците на лозя, които имаха и други професии, а те бяха мнозинството, почти всеки ден след работа отиваха на лозето си, защото там винаги имаше някаква работа.
	Настъпеше ли гроздоберът, това бяха празници за целия град — за стари и млади. Тези, които нямаха лозя, помагаха на приятели и съседи.
	__Гроздоберът на винените сортове__ се осъществяваше с т.‍нар.‍ „постави“. Това бяха големи дървени корита с дължина 3–4 м, ширина 1,5 м и високи около метър. Изработваха се от дебели 5–6 см дъски, плътно пасвани една до друга, за да не пропускат течност. Есенно време поставите се стягаха, измиваха и закисваха като бъчвите. Сандъците (каросериите) на колите се сваляха и на тяхно място се поставяха поставите. В Свищов големите товари като каменна сол, жито, метали, грозде в постави и други се извозваха с коли, теглени от биволи. Тези животни са по-силни от воловете и конете, непретенциозни са и теглят бавно, но сигурно големи товари, а и снабдяват собствениците си с гъсто мляко и хубаво масло. В града имаше 15–20 биволски коли на турци, повечето от които през есента участваха в гроздобера с постави. Колата с постава още предната вечер се докарваше в двора или пред двора на лозаря, за да се настани багажът. Сутрин преди разсъмване поставджията идваше с биволите, впрягаше и берачите, качени на постава, тръгваха за лозето. То не беше обикновено тръгване! Съпровождаше се с гърмежи и викове. Гърмяха най-вече децата и младежите. По това време гърмяхме с пищови тапалии, с кучешки и жабешки бомбички. Преди да стане сладкар, Велю имаше на Главната улица малко магазинче, в което продаваше такива „гърмящи“ изделия. Оттогава бяхме приятели с него. В цевта на пищова се поставяше тапа от корк, издълбана от вътрешната страна и напълнена с барутна смес, която се възпламеняваше от ударник, запънат с пружина. Ловджиите, които отиваха на гроздобер с пушките си, също гръмваха по няколко пъти с халосни патрони. Така берачите напускаха града, като събуждаха и тези, които не отиваха на гроздобер.
	Ние нямахме лозе, но винаги бяхме канени на гроздобер от роднини и приятели. Пристигахме на лозето още по тъмно. Наклаждахме голям огън и закусвахме със сирене и грозде. Щом съмнеше, започваше брането на гроздето. Всеки вземаше по една кошница и береше по един ред лози. Тогава думата „съревнование“ я нямаше, но берачите се надпреварваха по редовете. Поставджията ги обикаляше с една елипсовидна бъчвичка на гърба си, в която се изсипваха кошниците, и той отнасяше набраното грозде в постава. Дръжките на гроздето не се късаха, а се режеха със специални криви ножчета или с джобни ножчета. Ние децата помагахме на възрастните, докато ни омръзне, а след това започвахме да разтриваме гроздето с пръст, от което се получаваше лепкава кал, с която си мажехме лицата. Това правеха и големите момчета, които дебнеха момичетата да им намажат лицата. Някои момчета се връщаха в града намазани с кал, за да личи, че са били на гроздобер.
	Гроздоберът приключваше към 3–4 ч.‍ следобед, за да има време за път и най-вече за стъпкване на гроздето и наливане на ширата в бъчвите, както и за други действия, свързани с оползотворяването на ширата. Тръгването с пълните постави също беше голяма радост. Поставджията отсичаше от близката гора един голям и здрав клон, връзваше го зад постава, наслагваше върху него напречни клони и върху тях снопи от царевичак. Този клон служеше за спиране на постава при спускането му по наклона на Червените пътеки. Биволите не можеха да задържат тежкия постав по наклона, въпреки че едното задно колело на колата се запъваше със синджир, за да не се върти и спира. При наклона мъжете се качваха най-отпред на клона, като се хващаха за постава, зад тях се хващаха за кръста им жените и накрая децата. С триенето по пътя, клонът с товара си над него, помагаше на биволите да задържат постава. Клонът не беше сигурна опора — някои се изпускаха и падаха на пътя, но веселието беше голямо. Ние децата, разбира се, се качвахме на клона още от лозето.
	След пристигане в двора на лозаря поставджията разпрягаше биволите, които веднага лягаха и започваха да преживят. Той си запряташе крачолите на панталоните, измиваше си хубаво краката със сапун и започваше да тъпче гроздето от задния край на постава, а от отвора, дотогава затворен с чеп, започваше да тече шира в чебър, поставен под постава, от който ширата се изгребваше с котли и внасяше в мазето, където се наливаше в бъчвите. Жените през това време (след като я пресичаха с дървесна пепел) завираха шира в голяма тава или харания, докато се сгъсти, и тогава започваха да заливат с нея балсуджуците. Това бяха орехови ядки, нанизани на здрав конец, по който желираната шира се залепваше и така се оформяше балсуджукът — едно от най-вкусните произведения на жената на лозаря. Останалата желирана шира се изливаше в тави и след като се втвърдеше, се режеше на парчета като локум. Освен това се пресичаше и шира за сладко (безалкохолно) вино. Жените варяха от сладкото грозде и мармалад, който намазан на филия хляб (патарка) беше редовната сутрешна и следобедна закуска на децата.
	След гроздобера започваше грижата на лозаря за виното. Някои започваха да го пият още преди да ферментира напълно, т.‍нар.‍ резняк, от което болеше глава. Когато виното беше готово, наближаваше Коледа, започваше клането на прасетата и веселията. Тези, които нямаха лозя, си купуваха вино от известни производители. Голяма част от виното на известните лозари отиваше за продан в ресторантите, кръчмите и за износ в София, Габрово и други градове. Последните години имаше износ и за Германия. Повечето кръчмари имаха големи лозя и бяха майстори на хубаво вино. Рецептите им се пазеха в най-строга тайна и по този въпрос не мога да кажа нищо. Зная само, че всеки лозар имаше по няколко реда лози от стария сорт „Отел“, който даваше хубав аромат и тъмен червен цвят на виното. Добри лозари и кръчмари по това време в Свищов бяха: Начоолу на Мегдана в Горната махала, Иван Червеното на Велешана, Иван Шишков — срещу МВР, Стоян Мушмов на площада, Атанас Пенев (хан „Бъчва“) в началото на Търновското шосе и др. След като свършеха собственото си вино, те купуваха вино от големите лозари на града. В различни години имаше хубаво вино в различни кръчми и ресторанти. Хубавото вино зависеше не само от умението на лозарите, а и от много други фактори: местността, почвата, изложението, пръчките на лозите, обработването, каква е годината — суха или дъждовна и пр. Безспорно най-хубавите вина бяха от местността Стъклен, където лозята в близост до Дунава, получават сутрин хубава роса. На росата се дължат и хубавите вина край реките Рейн и Мозел в Германия.
	Вносът на вина в Свищов от други лозарски райони в страната беше много ограничен. Някои ресторанти като „Роял“ и „Казиното“ понякога донасяха вина от Сухиндол и Павликени за разнообразие. И сега в Сухиндол предприятието „Ловико“ произвежда много хубава гъмза. Според мен и според винарите специалисти най-хубавото вино от старите български вина е маврудът. На етикетите на мавруда, произвеждан от бившето държавно предприятие „Винпром“, беше изобразен хан Крум във връзка с легендата, че много болната му дъщеря била излекувана с вино „Мавруд“ и тогава той разрешил в България да се произвежда само това вино. Маврудът е южно грозде. Малко масиви от него са останали край Асеновград и Пловдив. Сега в голямо количество се произвежда вино от сорта грозде „Каберне“. Освен че е хубаво вино, то отстранява от човешкия организъм вредните радиационни натрупвания. В бившия СССР даваха на служителите от атомните централи и подводници по половин бутилка каберне дневно.
	Гроздето „Каберне“ беше отгледано в България за пръв път в Свищов от бай Колю Тодоров. Когато Хитлер и Сталин сключиха договор, у нас се получаваше съветският вестник „Известие“. Бай Колю прочел в него, че в една южна Съветска република лозарски институт внедрил с успех френско грозде „Каберне“ и започнали производство на вино. Той писал до Съветското посолство в София с молба да му изпратят малко пръчки от този сорт да опита дали ще върви добре в България. Помня, че зася едно малко лозе близо до наша гора край Кайначето и лозите тръгнаха много добре. След това изписа голямо количество пръчки „Каберне“ и зася доста голяма площ. Скоро четох във вестник изявление на французин готвач, работещ в софийски ресторант, че най-доброто вино каберне в България се произвежда в Свищов, но се продава недостатъчно отлежало.
	__Гроздобер и износ на десертно грозде „Хафуз Али“ — „Болгар“__.
	Не съм чувал кой е този Хафуз Али? Вероятно той е създателят на известното десертно грозде, носещо дълго време неговото име и след това прекръстено на Болгар. В Свищов и в много други лозарски центрове, някъде към 1930 г.‍, започваха масово да го засяват. Спедиторската кантора на баща ми в периода 1938–1940 г.‍ участваше активно в износа на свежо и пулпирано грозде „Хафуз Али“ за Германия. Фирмата, с която работеше баща ми, беше „Бъдащност“ от Сухиндол. Собствениците на тази фирма имаха вече опит и връзки с Германия в събиране, сортиране, пакетиране и износ на грозде. Те обособиха в Свищов няколко приемни пункта: Ненова шатра, Стъклен, Куиговец и други, където в началото техни специалисти от Сухиндол приемаха гроздето и ръководеха почистването и амбалирането в щайги. След това тази дейност беше възложена на обучени лозари свищовлии. Всеки лозар, който отглеждаше „Хафуз Али“ докарваше избрано зряло грозде в пункта, където то се приемаше, обработваше чепка по чепка от обучени работнички, които със специални ножички изрязваха загнилите и дребни зърна и поставяха чепките в щайга, постлана със специална хартия със знака на фирмата. След като се напълнеше щайгата, тя се закриваше пак с такава хартия и се превързваше с трикольорен канап. Незрялото и некачествено грозде се връщаше на лозаря. Надвечер в пункта пристигаха т.‍нар.‍ „федери“ — големи конски платформени коли, поставени на ресори (федер — „пружина“ на немски), които извозваха щайгите до вагоните на Сточна гара — Свищов. Там всяка партида, отново се преглеждаше за качество, претегляше се и се издаваше бележка, срещу която баща ми заплащаше приетото грозде на лозаря. Вратите на товарните вагони не се затваряха плътно, оставяше се отвор около 50 см за проветряване, на който се заковаваше телена мрежа. На четирите прозорчета на вагона също се заковаваше мрежа. По това време нямаше още хладилни вагони. В 21,30 ч.‍ смесеният товаро-пътнически влак закарваше вагоните до гара Левски, където веднага бяха прикачвани към бързия товарен влак с грозде, който идваше от Варна, Русе и други градове за София. На сутринта този влак заминаваше за Германия. Всяка вечер Свищов изпращаше два-три вагона грозде за Германия.
	По-нискокачественото десертно грозде се експедираше пак за Германия във вид на пулп. Зърната, без чепките, се пълнеха в бъчви от 250 кг и се заливаха с разредена сярна киселина, която запазваше гроздето свежо дълго време. Пулпът заминаваше с шлепове за Германия, където се преработваше в консервни фабрики под вакуум при висока температура. При тази преработка сместа се десуфатираше и след това се преработваше в компоти, конфитюри и мармалади. Във вид на пулп се изнасяха за Германия сливи, ябълки, круши и други плодове. Пулпът се приготвяше на пристанището на открито. Това беше една много доходна търговия за България.
	Понеже съм бил силно впечатлен от грижата на фирмата „Бъдащност“ за качеството на гроздето, което се изнасяше за Германия, искам да разкажа един мой спомен. Бяхме с мой колега на конференция в Залцбург през есента на 1970 г.‍ По магазините имаше много грозде, което се продаваше по 20 шилинга за кг. В един магазин видяхме, че се продава по 2 кг за 20 шилинга и разбира се решихме да си купим от това евтино грозде. Попитахме продавача защо това грозде е толкова евтино. Той ни отговори, че като си купим, ще разберем. Когато го опитахме, се оказа, че гроздето е кисело — неузряло. На щайгите прочетохме „Булгарплод“. Търговецът решил да се отърве от гроздето, като намали цената му.


>	Есенният панаир

	Свищовският панаир някога бе в началото на месец септември и беше голямо събитие за стари и млади. Той траеше три дни, като първият от тях винаги беше неделя. Августовските горещини вече бяха преминали и настъпила хубавата свищовска есен. Учениците и студентите бяха още в лятна ваканция. Панаирът се установяваше на площада и на улицата от площада до Градския часовник. Най-голямата атракция беше циркът, който гостуваше за една седмица и биваше построен в северозападната част на площада. Идваше цирк „Добрич“ или цирк „Роял“, а след като се сляха — цирк „Роял и Добрич“. Цирк „Добрич“ беше собственост на големия български артист — гимнастикът Лазар Добрич. Частните циркове не можеха да си позволят и да купуват, и да дресират големи животни като слонове, лъвове и тигри. Имаше маймунки, кучета и други дребни животни, но затова пък номерата на цирковите артисти бяха твърде впечатляващи, особено тези на комиците. Още помня големия комик Джип, който беше евреин и замина за Израел след Втората световна война. Той имаше един номер, който много се харесваше на учениците — правеше сметка колко дни в годината работят учителите. След като приспаднеше ваканциите, неделите, официалните и църковните празници, излизаше, че остават само три работни, т.‍е.‍ учебни дни. След това той казваше: „Я да видим да не съм забравил нещо“ и добавяше, че веднъж в годината учителите имат тридневна конференция в околийския град. Накрая се получаваше, че учителите не работят нито един ден в годината. „Моля, ако в цирка има учители, да ме поправят, ако съм забравил нещо“, завършваше номера си комикът. Последният ден циркът даваше галапредставление за съпруг и съпруга с един билет — „дами гратис“ и за ученици с намаление. Тогава местата не стигаха за всички посетители.
	Спомени у моето поколение е оставил и куплетистът Миленков. Още с пристигането си той се свързваше със свищовските зевзеци, от които намираше материали за злободневните си куплети, отнасящи се до местни събития и граждани. Пееше куплетите и си акомпанираше на китара. Още помня куплетите му за дизентерията и д-р Денчев, които не знам дали той съчини или взе наготово от свищовските зевзеци:
P>
	„Дизентерията в града
	почна от Долната махала.
	Старо, младо писка,
	д-р Денчев иска.
	Ох, ох, дизентерийо,
	няма ли да имаш край.“
P$
	На панаира идваха понякога и известните в миналото мотоциклетни състезатели братя Соколови. В началото те правеха представление в т.‍нар.‍ Стена на смъртта, която представляваше голям цилиндър с диаметър около 15 м и височина 10 м, изграден от дебели дъски и греди. На горната част на цилиндъра, върху специална кръгла платформа, стоеше публиката. Долният край на цилиндъра завършваше с конус. Двамата мотоциклетисти, първо единият, а после едновременно двамата се завъртваха долу на конуса, а след това се издигаха нагоре и се въртяха по вътрешната страна на цилиндъра, като центробежната сила ги задържаше на вертикалната цилиндрична стена. Номерът беше много опасен, особено когато двамата се въртяха един срещу друг. Впоследствие братята измислиха нов номер — Сферата на смъртта. Сферата, с диаметър около 12 м, беше от мрежа, оплетена от дебели железни пръти, в която двамата братя се въртяха хоризонтално и вертикално. Публиката ги наблюдаваше отстрани в едно пространство, заградено с платна като в цирк. Този номер беше още по-опасен и мисля, че след време един от братята загина в Сферата на смъртта и тя оправда името си.
	На панаира идваха и малки зоологически паркове (менажерии), където за пръв път видяхме лъвове, тигри, вълци и други животни.
	Особено интересни за нас децата бяха павилионите с криви огледала, в които фигурите ни се отразяваха издължени, скъсени или изкривени по най-смешен начин. Идваха понякога и павилиони, които показваха: най-дебелата жена в света — мадам Терезита, жената с най-голяма брада, овца с две глави, овца с пет крака и пр. Любопитни за нас бяха и комарджийските рулетки, на които ни беше забранено да играем. Можехме да играем само на т.‍нар.‍ пиянки. Това беше една голяма кръгла маса, по периферията на която бяха поставени различни късмети, а под масата завъртвахме дъска с хоризонтален показалец, която след няколко завъртвания се спираше на късмета: кутийка с локум, шишенце с одеколон, шоколадче и др. Играта наподобяваше въртележката на късмета в предаването на Къци Вапцаров по БиТиВи „Риск печели, риск губи“.
	Трябва да спомена и за певците, които посещаваха панаира. Те изпълняваха народни и стари градски песни, седнали на малка трибуна, като си акомпанираха на хармониум. След изпълнението продаваха песнопойки, в които беше отпечатан репертоарът им.
	На панаира идваха и традиционните търговци — продавачи на евтини украшения, захарни изделия, домакински принадлежности, детски играчки и пр. Не липсваха и павилионите, където се печаха кебапчета, кюфтета, шишчета, суджуци, които се предлагаха с търновска бира, търновски пивоквас и студена лимонада от Содолимонадената фабрика на Цани Марков. Занаятчии от Троян предлагаха пирографирани дървени изделия и грънци, други пък пристигаха с каруци, пълни със сушени сливи и пестил. От Горна Оряховица идваха каруци със суджуци и пастърма, от Сухиндол пък — с бурета вино. Цигани продаваха кошници от върба, дървени гаванки и лъжици, стоманени брадви и мотики. По панаирните дни на Сър пазар се продаваха коне, крави, овце и др. Въобще имаше за всеки посетител всичко, каквото търси.


>	Файтоните — градският транспорт

	Още преди Освобождението свищовските младежи, следващи в европейски университети, както и търговците, пътуващи до Виена, Лайпциг, Прага и други търговски центрове, от чиито гари са вземали файтони до хотелите си, вероятно са били инициатори и в родния град да се създаде подобен „градски транспорт“. Обстоятелството, че центърът на Свищов е доста отдалечен от гарата и пристанището и стои по-високо от тях, принуждавало дотогава пътниците да ползват за пренасяне на багажите си хамали или каруци. Още се спомням, че на гарата освен файтоните, чакаха и по няколко каручки, които изкарваха до града багажа, а понякога и самия пътник, който не можеше да си позволи файтон. Вероятно някои от пътуващите до Европа са дали идеята на по-заможен каруцар да си продаде каруцата и да си купи файтон. Поради липса на железница до Свищов файтоните са били нужни за пътуване до близки села и градове. За това споменава протойерей Стефан Ганчев в книгата си „Свищов. Принос за историята му“ (1929 г.‍):
	„В началото на 1879 г.‍, временно управляващият България, императорският руски княз Дондуков — Корсаков, със седалище Велико Търново, научил, че в Свищов има църковен певчески хор и го поканил официално да отиде в Търново да пее през Страстната седмица и по Великден на богослуженето.
	Така приготвен хорът, с по четири души от най-отличните певци от всяка партия (дисканти, тенори, алти и баси), с четири файтона и петият за регента (от лат. regens, regentis — «управляващ», по-късно — «диригент») г-н Мустаков и семейството му, рано сутринта във вторник от Страстната седмица се отправили за Търново.“
	Файтони по това време в България са се произвеждали в известна работилница в град Враца, а свищовските вероятно са били купувани от Румъния.
	През 1935–1945 г.‍ в Свищов имаше шест градски файтона. Пет от тях бяха на турци, а шестият — на българин, бай Коста Файтонджията. Стоянката на файтоните беше в южната част на площада, на ул. „Александровска“, пред аптеката на г-н Михаил Колчев. Там имаше и кафене, където зимно време файтонджиите се постопляха. От сутрин до късна вечер те се нареждаха, по реда на пристигането си, на стоянката и чакаха клиенти. Ако клиентът нямаше предпочитание към някой файтон — вземаше този, който е пръв на редицата. Нашето семейство рядко ползваше файтон, но предпочитаният файтонджия беше бай Мастън, а по-късно — бай Коста.
	Основните курсове на файтоните бяха до гарата и пристанището. Таксата им за един курс беше 5 лева, не малко пари за онова време. Освен до гарата и пристанището файтоните се ползваха за сватби и погребения, за семейно отиване на лозе от по-заможните, за празнична разходка до Разсадника или Манастира, и за тържеството на Паметниците по случай годишнината от Освобождението на града. Възрастните лекари д-р Константинов и д-р Андреев също ползваха файтони за домашни визити. Понякога весели компании, след мохабет в някой ресторант, се разхождаха пийнали с файтон из града. Традиция беше преди сватба женихът да събере приятелите си на последен гуляй и след това всички да обикалят града с файтони, пеейки: „Ерген, ерген, че пак ерген, женен човек, мамо, съдран чувал…“. На последния файтон женихът слагаше бастуна и шапката си.
	През първите години файтоните бяха с железни шини на колелата и при движение шумът, който се допълваше и от тракането на подкованите конски копита, беше достатъчен, за да се пазят гражданите. Файтонджиите не викаха: „Варда-а-а-а!“, както каруцарите. Те имаха тромба, с която свиреха на невнимателните пешеходци. Тромбата беше конусна фуния с трептяща пластина в нея, която се предвижваше в трептене чрез натискане на гумена топка, закрепена от едната й страна. Тромбата беше поставена от дясно на капрата. След време металните шини на колелата бяха заменени с дебели гумени шини, които намалиха шума и допълниха мекотата на ресорите (яйовете). Тогава някои файтонджии поставиха на вратовете на конете по един звънец.
	Файтоните бяха с мека и удобна, тапицирана със сукно седалка в задната част и с една двуместна подвижна седалка (дъска) срещу нея, на която се сядаше с гръб към движението. Тази седалка беше обикновено за децата на семейството. Файтонджията стоеше на капрата (предната част на файтона), върху удобна кожена седалка, полуизправен и опрял здраво крака в предницата на капрата, за да има сила да спира конете чрез дърпане на дизгините (от тур. — „поводите“). До него можеше да седне още един пътник. Ние децата обичахме много да сядаме на капрата до файтонджията и при по-дълго, извънградско пътуване, ако не е опасно, да подържим дизгините на конете.
	Файтонджийските коне бяха едри и със загладен косъм. Не бяха преуморени като кираджийските, тъй като повече почиваха и бяха добре хранени. Всяка сутрин файтонджията ги почистваше с чесалото, а за красота сплиташе гривите и опашките им и вплиташе в тях червени панделки. На врата им окачваше многореден гердан от сини мъниста.
	Атрибутите на файтонджията бяха тромбата и камшика. В Свищов имаше тротоари само по главната улица, но и те много не се използваха. Гражданите обичаха да ходят по средата на улицата и файтонджиите ги предупреждаваха с тромбата да се пазят от файтона. Камшикът винаги стоеше в дясната ръка, а в лявата — дизгините. Камшикът представляваше дълга 1,5 до 2 метра пръчка, състояща се от навита спирална пружина, чийто диаметър към върха намалява, увита в кожа. На края на пръчката бяха завързани три сплетени ивици от волска кожа с дължина около 1–1,5 метра. Файтонджията много рядко използваше камшика, за да шиба конете. Той ги обичаше като децата си. Те помагаха за прехраната на семейството. Както е известно, конете са най-интелигентните домашни животни. Те изпълняваха послушно командите: хайде, дий, стой, тупур-р-р и др. Файтонджията понякога плющеше с камшик над главите им по-скоро за авторитет и за удоволствие. В града конете обикновено се движеха тръст. В редки случаи галоп — при спешни случаи (за лекар, за закарване на болен в болницата, закъснял пътник за гарата и други подобни). При галоп конете ставаха понякога трудно управляеми, увличаха се и можеха да ударят някой пешеходец. От гарата и пристанището, разбира се, изкачването до града ставаше ходом — баирите бяха стръмни и когато към 1938–1939 г.‍ ги павираха, подковите на конете се плъзгаха по паветата. Старият свищовски калдъръм задържаше по-добре подковите.
	Файтонджиите нямаха униформи. Обикновено бяха облечени в черни дрехи. На главата носеха задължително черната файтонджийска фуражка. В дъжд обличаха дълги черни мушами с качулки, а зимно време — „габин“ — голям балтон, подплатен с овчи кожи. Свищовските файтонджии нямаха възможностите на виенските, които и сега се обличат с фрак и цилиндър на главата. В България сега файтони могат да се видят, като атракция, само в курортите „Слънчев бряг“ и „Златни пясъци“.
	Когато в Свищов паднеше големият сняг, файтонджиите впрягаха саниите (от рум. — „конска шейна“) и тогава започваше зимната фиеста. Шейните бяха метални, тапицирани със син или червен плюш, по краищата с много пискюли. За пътниците имаше дебело одеяло, което покриваше краката им. Тъй като саниите и конете се движеха безшумно по снега, на всеки кон от външната страна се закрепваше, от шията до опашката, дълъг ремък, на който бяха закачени много сферични звънчета, издаващи специфичен звън и отдалеч се разбираше, че идва шейна. Оборотът на файтонджиите се увеличаваше. Децата, а и възрастните, обичаха при хубав зимен ден да се разхождат със сания, било из града, било по шосетата извън града. На визитите също се ходеше с шейна, защото не навсякъде снегът беше изринат, а и за престиж. На зимните балове също се ходеше с шейна, по горните причини, а и за да не се влачат по снега дългите рокли на госпожите и да не се изцапат лачените им обувки. Файтонджиите, загърнати в дългите си габини, и конете покрити с „попоните“ (конски одеяла) или чулове, чакаха пред театъра да завърши балът. Когато конете замръзнеха, файтонджиите правеха по една обиколка на Градската градина, за да ги стоплят. След бала пътниците бяха много щедри.
	Когато на 30 декември 1941 г.‍ сутринта пристигнах на Свищовската гара за първата си коледна отпуска и се насочих към града, бай Коста слезе от капрата, взе ми куфарчето, метна го до себе си и каза: „Хайде, качвай се на шейната! Кадетите не трябва да ходят пеша от гарата до града!“ Не можах да откажа на тази покана. Вместо да мине по прекия път — Пощенския баир, той мина по заобиколния Табана баир и ме прекара през центъра на града, като каза: „Нека да те видят ученичките!“ Бай Коста обичаше да се шегува. После разбрах, че Пощенският баир е много заледен от пързалящите се по него младежи и конете трудно го изкачват, затова е минал по по-полегатия Табана баир.
	Времето на файтоните и саниите отдавна мина. Недостигът на храна за конете в края на Втората световна война намали техния брой. След 9.ІХ.1944 г.‍ обедняха и гражданите, които ползваха файтоните. Единствен файтонджия остана бай Коста, но и той накрая беше принуден да остави файтона и да впрегне пак каруцата.
	Заедно с файтоните се забрави и лекарството, наречено на шега „файтонджийски прах“ (английска сол). Понеже файтонджиите водеха заседнал живот, те често употребяваха английска сол, която някой шегаджия беше нарекъл „файтонджийски прах“.
	Тъй като споменах за пътуването с файтони на свищовския църковен хор през 1879 г.‍ до Търново, искам да разкажа и една смешна семейна история за дълго пътуване с файтон. Прадядо ми, по майчина линия, след като през Габровско-търновското въстание през 1861 г.‍ турците убили баща му пред очите му, той 12–13-годишен младеж забягнал от Габрово в Румъния. Там скитал немил-недраг, работил каквото могъл до Освободителната война, в която участвал като опълченец. След войната, като всеки находчив и трудолюбив габровец, забогатял. Купил си файтон с хубави коне, необходими за търговията му. След като „си надвил на харча“, решил да заведе прабаба ми до новата столица София. Пътували няколко дни, спали в ханове и накрая всички пътуващи за София се събрали в Орхание (Ботевград) и рано сутринта тръгнали заедно през Арабаконашкия проход, за да се пазят от върлуващите по Балкана банди. Разгледали София. Какво ли е имало тогава за разглеждане и какво ли е направило впечатление на живелия в Букурещ опълченец? Накрая ханджията им казал, че трябва да разгледат „пепиниерата“ (от фр. — „разсадник“), по-късно наречена Борисова градина, която била извън града. Впрегнали файтона и отишли в градината, която по това време е била основно гора и в нея не било забранено да се влиза с файтон. Обикаляли известно време, докато прабаба ми, практична къщовница, потупала чирака по гърба и му казала: „Момче, я обръщай конете и карай в хана!“ „Защо бе, Марийке, чакай да разгледаме градината!“ „Абе, Георге, ние имаме гори, в които не ми е стъпил кракът, а ти си ме довел да гледам хорските гори. Я да си тръгваме, че кой знай какво са ни изпокрали къщата?“


>	Първите моторни превозни средства

	Първата частна лека кола на свищовлия, към 1928 г.‍, по спомени на мои по-възрастни познати, е била американски Буик с подвижен покрив (гюрук), собственост на г-н Тома Мурдаров, син на богатия свищовски търговец на зърнени храни — Коста Мурдаров. Семейство Мурдарови живееха на сегашната улица „Никола Петков“, бивша ул. „Толбухин.“ Тома Мурдаров живееше в София, в голяма къща на площад „Народно събрание“, на мястото на сегашния хотел „София — Радисън“ и често идваше в Свищов с колата си. По спомени на моя сродница, която е пътувала с него до София, той е бил много внимателен шофьор. Тогава по шосетата, с чакълена настилка, е имало много дупки, които е трябвало да се заобикалят. Като са тръгвали рано сутрин от Свищов, в София са пристигали късно следобед.
	Към 1930 г.‍ Тома Цоков, син на богат свищовски търговец на дървен строителен материал, откри в Свищов в Скелята магазия за продажба на леки коли марка „Форд“. Магазията му беше срещу нашата и освен това той беше женен за моята кръстница, така че аз бях един от постоянните посетители на магазията. Вътре имаше три леки коли. Той не ми позволяваше да влизам в тях, но когато отсъстваше, чиракът Мехмед, който постоянно лъскаше колите, ми разрешаваше да натискам тромбите. Тогава леките коли още нямаха клаксони и сигнализираха с тромби, както файтоните. Бащата на г-н Тома Цоков, настойчиво го е съветвал да не се захваща с търговия на леки коли, но той, завърнал се наскоро от Швейцария, където чичо му е бил дипломат, решил, че в Свищов, като богат търговски град, може да се продават автомобили. Първата кола е продал на съпругата на г-н Мурдаров г-жа Софка Петкова — Мурдарова, сестра на видните земеделски деятели Петко Д.‍ Петков и Никола Д.‍ Петков, много богата наследница на баща си — политическия деятел Димитър Петков, бивш кмет на София. Семейство Мурдарови, както отбелязах, имаха Буик с гюрук, който е бил удобен за лятно време, но през студени зимни дни не се е затоплял добре, затова г-жа Мурдарова си купува Форд-купе, което също се шофира от съпруга й. През време на бомбардировките над София сем. Мурдарови и Никола Д.‍ Петков се евакуираха в Свищов при сестрата на г-н Мурдаров г-ца Кети (Киряка) Мурдарова с двете си коли, които бяха паркирани в двора на къщата им под чардак и преди 9.ІХ.1944 г.‍ затрупани с дърва, за да не се виждат. Народната власт обаче ги откри, мобилизира ги за нуждите си и не им ги върна. Г-н Мурдаров беше един от свидетелите на процеса на Никола Петков и след него той и съпругата му бяха изселени в Свищов и там починаха — първо тя и после той. Г-ца Кети Мурдарова почина последна. Тя имаше ниви в село Драгомирово и ходеше там лятно време елегантно облечена с голяма сламена шапка, бели ръкавици и бели копринени чорапи. На забележка на майка ми как ходи в горещините с ръкавици и чорапи тя й отговаряше, че така е свикнала да се облича от пансиона във Виена. Г-жа Софка Петкова — Мурдарова имаше син Димитър (Дими) Краваров от първия си съпруг, убит на фронта през Първата световна война. След процеса на Никола Петков Дими избяга от България, преоблечен като пастор. Той на стари години живееше в Америка в старчески дом. Г-жа Мурдарова е била много близка с Лора Каравелова и когато Михаил Кремен пише книгата за любовта на Лора с Яворов, идва в Свищов да запише спомените й за Лора.
	Друга лека кола Форд г-н Цоков продава на един чифликчия от село Вардим, който не може да изплати вноските и връща колата. Към 1932 г.‍ г-н Цоков прекрати търговията с леки коли или както се казваше по това време фалира.
	Към 1935 г.‍ свищовският чифликчия и мелничар Георги Кодов имаше малко камионче, чиято марка не си спомням, с което прекарваше жито и брашно от мелницата си в с. Ново село, Никополско. Аз бях познат с брат му Митко Кодов, който управляваше магазина им в Скелята и се въртях често край камиончето, даже един път пътувах с него до с. Ново село, в съседство на което вуйчото на майка ми имаше чифлик. Много ярки са спомените ми от това пътуване с камион. Малко ми ставаше лошо от друсането и от бензиновите пари, но бях много щастлив.
	По същото време в Свищов се появи и първият мотоциклет. Той беше на софийската фирма „РАКО“, която търгуваше с яйца. Караше го нейният представител, на който името не помня, но всички му викахме Рако, по името на фирмата. Той обикаляше селата през деня да договаря яйца от селските яйчари. Надвечер се прибираше в града и минаваше по главната улица със светнал фар, като я умирисваше с бензинови пари. Ние децата тичахме след него. Той сядаше в сладкарницата на Митко при най-хубавите госпожици, а те писваха, че им мирише на бензин. Натоварваше някой ерген да го повози, правеха още един курс по главната улица и се прибираха.
	Към 1937–1938 г.‍ книжарят, печатар и издател на свищовски вестник г-н Владимир Янакиев си купи един Форд с гюрук. Той с удоволствие участваше в градинските увеселения, натоварил в колата момичета, които хвърляха рози по алеята на Градската градина.
	През 1939 г.‍ България започна да внася от Германия мотоциклети и моторетки на сравнително достъпни цени и тогава техникът строител Димитър Манджаров и монтьорът на велосипеди Ванко си купиха моторетки „Виктория“, а търговецът на яйца Мехмед Садулов — моторетка „Милле“. Монтьорът Ванко даваше под наем, на час, моторетката си само на опитни велосипедисти. Аз бях един от тях и когато съберях пари, вземах моторетката за 15 мин да мина по главната улица. По същото време синът на търговеца на дървен материал Пеню Станков — Георги (Гошо) Станков си купи един мощен немски мотоциклет марка „Пух“. Всеки обед Гошо водеше баща си от Скелята до града да обядва вкъщи. Баща му беше над 100 кг, но мощният мотоциклет ги изкарваше по Пощенския баир без усилия.
	Към 1940 г.‍ партньори на баща ми от София изпратиха двама шофьори — собственици на един червен американски тритонен камион „Додж“ с препоръки да ги ползва за превози на стоки. С този камион превозите щяха да се ускорят и поевтинят, но двайсетимата каруцари, предимно турци, щяха да останат без работа. Баща ми отказа предложението. Шофьорите, с хубавия камион, се повъртяха няколко дни по града и селата, но не намериха клиенти и си заминаха за София.
	По това време се появи в града и една малка камионетка марка „Круп“ на 33-ти пехотен полк, с която домакинът на полка поручик Крачков замени каруците, с които снабдяваше полка.
	Мнозина читатели ще се учудят на моите подробни спомени за първите моторни превозни средства в Свищов, но по това време те бяха рядкост и правеха силно впечатление. Сега леките коли и камиони в Свищов сигурно са стотици.


>	Пързалките през зимата

	Разположението на Свищов е такова, че дава чудесни възможности за практикуване на много видове зимни спортове. Преди 60 години зимите бяха по-студени, по-дълги и падаха големи снегове. Движението на конски и биволски коли и сании не беше интензивно. Така че в самия град беше много удобно за пързаляне с шейни и кънки. По стръмния Пощенски баир (улицата от МВР до Скелята) и Шишковия баир (стръмната улица между хотел „Дунав“ и големия жилищен блок) като деца се пързаляхме с малки шейни, наречени кутурки — демирлийки (от тур. демир — „желязо“), които много лесно се управляваха с крака и при опасност бързо се спираха.
	Като ученици и студенти се пързаляхме с големи спортни шейни с кормило (кормилачки). Те бяха за 4–6 души. Представляваха дълга шейна, към която отпред шарнирно беше прикрепена малка шейна с желязно кормило, предназначена да води дългата шейна. Освен кормило тези шейни имаха един или два чифта здрави спирачки — железни лостове, прикрепени с болтове към плазовете (страничните дъски), които при натискане се забиваха в леда. Спирачките, освен за спиране, служеха и за подпомагане на управлението. Ако се завива наляво се спира с лявата спирачка и обратно. Тези шейни бяха много тежки. Моята шейна за 6 души, заедно с пързалящите се, тежеше над 400 кг. Тези шейни вземаха голяма инерция и пързалянето с тях изискваше опитен водач на кормилото — обикновено собственика, който най-добре познаваше особеностите на пързалката и на шейната. Когато трябваше бързо да се спре, се задействаха спирачките и всички си пускаха краката и натискаха върху леда. С тези шейни ставаха понякога аварии и имаше счупени крака. С тях се пързаляхме по Табана баир (от Студентските общежития до пристанището) и при добро заледяване стигахме към гарата. В края на зимата, когато денем слънцето стопяваше повърхностния сняг, а нощем се заледяваше, в неделя сутрин се пързаляхме по Плевенското шосе — от Неновата шатра до гробището и оттам покрай чешмата Каптец до мелницата на братя Златанови. Това беше маршрут от няколко километра, с малък наклон и в началото изискваше засилване на шейната от последния возещ се, но беше много приятно и продължително удоволствие.
	На баира Сър пазар (южно от стадиона по пътя за с. Царевец) се пързаляхме със ски и с високи шейни за дълбок сняг. По това време в Свищов нямаше много ски, но имаше много дъски от големи бъчви, които се прикрепваха за краката с каишки и почти заместваха ските.
	Най-приятното и много посещавано пързаляне беше с кънки на ледената пързалка — катока (от рус. — „пързалка“). Катокът беше там, където Гърлото се влива в Дунава (северно от гарата). Не зная дали сега съществува това така наречено Гърло, но то беше един канал, по който водата от огромното Свищовско блато се вливаше в Дунава. Дунав, даже и да замръзнеше, не беше удобен за пързаляне с кънки, защото ледените блокове (кържите), които се образуваха преди цялостното сковаване на реката, се блъскаха и образуваха много неравности. Даже и да имаше някои равни и гладки площи, пързалянето по Дунава беше опасно, защото по леда оставаха незаледени „комини“, където беше и дълбоко. Блатото замръзваше спонтанно за една нощ, ледът по него беше гладък и дълбочината под него малка. Най-голямо удоволствие беше, когато Блатото не е пресъхнало и замръзне. Тогава катокът, ако не е паднал сняг да го затрупа, беше с площ от километри, а дъното не беше на повече от 0,5 до 1 м. Даже и да потънеше някой кънкьор нямаше опасност от удавяне, а само от ледено изстудяване. Това понякога се случваше с неразумни пързалящи се. Започвахме да се пързаляме на блатото още при тънък лед, който се огъваше под краката ни и затова не се събирахме по много на едно место. Когато сняг затрупваше катока, ние с лопати и метли, разравяхме площадка за пързаляне. Обикновено това го правеше един ентусиаст — германец, на който не си спомням точно името, но ще го нарека Херман. Как беше попаднал в Свищов и се оженил за свищовлийка не зная? Той се грижеше много за катока. Когато повърхността на леда се надереше от кънките, той го преместваше на друго място или вечер го заливаше с вода, която през нощта замръзваше и на другия ден ледът пак беше гладък. За тези грижи Херман вземаше известна входна такса. При студени зими Херман правеше изкуствен каток на пазара. Тогава пазарът се правеше на мястото на сегашната градинка пред Академията до Градския часовник. Там Херман изриваше известна площ, която заграждаше със сняг и я заливаше с вода от резервоара на Калето, водопроводът на който минаваше под пазарната площ за към банята. Това място беше много удобно за каток, защото беше в центъра на града, а и там дунавският вятър не духаше така силно, както на Блатото.
	Какви бяха кънките, с които се пързаляхме? Аз започнах като малък с едни английски кънки система „Счупен Галифак“. Вероятно това „Галифак“ е било „Халифакс“ (англ.), но порусчено от Халифакс на Галифак и така е станало известно в България. „Счупен“, защото кънките се затягаха към подметките на обувките чрез лостова система. Втората система кънки, с които се пързалях бяха „Галифак-бурмалии“. Те бяха смесена система — задната част се затягаше в тока чрез лостова система, а предната към подметките чрез винтове. Третата система, най-съвършената, беше „Бурмалии“. Те бяха немски, никелирани и ушите, затягащи кънките към тока и подметките, се предвижваха чрез винтове с ключ. Сегашната система кънки, заковани към подметките на специални обувки, имаха само един ученик и една ученичка, и то закупени от София. Обувките, на които затягахме кънките „Бурмалии“, бяха спортни — чепици от дебел юфт с двойни подметки. В началото на зимата ги намазвахме с глицерин или гъша мас, за да не пропускат вода. Тези спортни чепици използвахме и за пързаляне със ски. Вместо панталоните, който имаше възможност се екипираше с английски голф — три четвърти дебели панталони, които се стягаха под коленете. Тогава нямаше спортни клинове и якета. Учениците обикновено се пързаляха с униформите си, момичетата с т.‍нар.‍ пола-панталон. На катока много често се падаше и обикновените поли не бяха удобни за пързаляне.
	В Свищов нямаше учител по пързаляне с кънки. Херман помагаше на начинаещите, но и той като нас знаеше само елементарните фигури: пързаляне в кръг, пързаляне назад, заден кръг, тройка, шестица, осморка и най-сложната фигура единичен скок „Ритбергер“ — обръщане от предно в задно движение чрез скок. Сега световните фигуристи правят троен „Ритбергер“. Гледахме на кино филми с известната олимпийска фигуристка Соня Хени и се мъчехме да й подражаваме. Някои фигури научихме от инж. Боян Николов, който следваше строително инженерство в Бърно и когато си идваше в Свищов през Коледната ваканция, ни показваше фигури, които беше научил в Чехословакия.
	В тези години не беше прието, а и училищните власти забраняваха, ученички и ученици да се движат в града, хванати за ръце. На катока това не важеше. Учениците, като по-напреднали, учеха ученичките да се пързалят, а то изискваше да ги хванат за една или две ръце. След като ги научеха, следваше т.‍нар.‍ сега „пързаляне на смесени двойки“, което се осъществяваше чрез хващане за ръце. Мъчехме се и да танцуваме на леда, без музика, но с тактуване. Това съвместно пързаляне, хванати за ръце, привличаше девойките и младежите на катока.


>	Спортните организации

	Преди 60–70 години нямаше радиоапарати, магнетофони, телевизори и други забавления за младежите. Грамофонът беше единственото музикално забавление, но той беше скъп уред, а плочите бързо се износваха и лесно се чупеха. На именни дни или на журове (следобедни сбирки) се танцуваше под звуците на грамофон, ако имаше такъв, танго, валс и фокстрот, мелодиите на които сега са предмет на т.‍нар.‍ стари градски песни. Журовете бяха забранени за учениците.
	В Свищов, както вече споменах, и преди имаше само един радиоапарат с външен високоговорител в казиното (сегашното читалище), който хващаше само радио „Букурещ“, като най-близко до Свищов. Радио „София“ по това време имаше предавател с ниска мощност и не се хващаше в нашия град. Към 1938 г.‍ книжарят Владимир Янакиев (срещу Военния клуб) започна да продава радиоапарати от марките „Филипс“ и „Блаупункт“ по 6000–8000 лв. единия, което представляваше 4–5 средни чиновнически заплати. Над вратата на книжарницата му един високоговорител от сутрин до вечер предаваше програмата на радио „София“, чиято мощност беше вече увеличена.
	Но младежите имаха нужда от забавления. Единственото кино, един-два пъти месечно прожектираше филми, разрешени за ученици. Критерият за разрешаване беше във филма да няма целувки. Театрална група към читалището нямаше. От време на време гостуваше някоя пътуваща трупа, но тя невинаги имаше пиеса, разрешена за ученици. Цирк пристигаше само на панаира през есента.
	Какво оставаше? Концертите на Военната музика, хората, които играехме на площада на големите празници, ученически представления в театъра и основно организираното или неорганизираното спортуване.
	Първата младежка спортна организация в Свищов е била __Скаутската организация__ (англ. scout — „разузнавач“). Тази организация е била създадена в Англия с идея за спортно-патриотично и военно възпитание на младежите извън семейството и училището. Тъй като братовчед ми Стоян Минков е бил ръководител на Скаутите в Свищов, от него са ми останали снимки от свищовските скаути на излет в Манастира. Те са били малка елитарна организация на момчета и момичета от по-заможни семейства. Униформата им е била скъпа: къси панталони (поли) и ризи в цвят каки, три четвърти чорапи, спортни обувки и касторени шапки с големи периферии, т.‍е.‍ униформи, подобни на английските колониални офицери. Към 1940 г.‍ прогерманските правителства не гледаха одобрително скаутите и те бяха принудени да преустановят дейността си. Знаменоската на свищовските скаути г-жа Елена Минчева Цанкова (90-годишна) ми разказа следното: „Бях член на Скаутската организация в периода около 1924–1925 г.‍ Разделяхме се на две групи — малки (до 14 години) и големи (гимназисти и цивилни), общо около 50–60 души. Събирахме се един път седмично в клуба, където ни изнасяха лекции по добро поведение и възпитание. Главен ръководител ни беше г-н Стоян Минков, завършил във Виена световна търговия, а военен ръководител — поручик Георги (Жоро) Георгиев от 33-ти Свищовски пехотен полк. Освен сбирките в клуба, често ходехме на екскурзии в околностите на града и участвахме в манифестациите по големите празници начело със знамето, което носех с две момчета — асистенти“.
	__Спортното дружество „Юнак“__, което през 1999 г.‍ чества 100 години от основаването си, беше най-масовата българска спортна организация. В Свищов Юнашкото дружество по брой на членовете беше на едно от първите места в страната. В него членуваха изявени спортисти и младежи със спортни наклонности от 10 до 30 години. Юнаците бяха организирани в „чети“. Например: чета на Търговската гимназия, на Реалната гимназия, на свободни младежи и девойки, чета на футболистите, чета на играещите на уреди — успоредка, лост, халки и т.‍н.‍ Тренировките ставаха в дворовете и гимнастическите салони на училищата. Ръководители на четите бяха учителите по гимнастика, които бяха бивши или настоящи дейни членове на дружество „Юнак“ или други изявени спортисти. Тогава нямаше Висш институт по физическо възпитание — ВИФВ и учителите по гимнастика в Прогимназията г-ца Здравка Колева и в Търговската гимназия г-н Петко Ванов бяха обучени в дружество „Юнак“. Тези учители, освен за преподаването на гимнастика, обучаването и тренирането на юнашките чети, отговаряха и за строевата подготовка на учениците, които на големи празници маршируваха като войниците. За да маршируват в такт, когато духовата музика не свиреше, ударите на тъпана се заместваха със свирка, за стъпване с левия крак. Учителите по гимнастика свиреха със свирките в час по гимнастика, свиреха и в междучасията, за да предотвратяват сбивания или други непозволени забавления. Споменатият учител от Търговската гимназия Петко Ванов, толкова се беше пристрастил към свирката, че учениците му измислиха прякора „свирчо“. Понеже в нашата Реална гимназия нямаше редовни учители по гимнастика, тази длъжност се изпълняваше често от симпатичния учител по рисуване Никола Гугушев, който също много обичаше да свири със свирка. Много юнашки чети се ръководеха и обучаваха от изтъкнати спортисти, като например г-н Илия Минев, който ръководеше четата, играеща на успоредка, Боян (Бою) Стаевски — четата, играеща на лост и др.
	Големите изяви на юнашките дружества бяха юнашките национални събори, участие в манифестации на големите български празници и юнашките вечеринки. За юнашките вечеринки в Свищов, провеждани в театъра „Еленка и Кирил Д.‍ Аврамови“, вече споменах.
	Юнашките събори се организираха в големите градове и в столицата. На тях се състезаваха дружествата и четите от различни градове и победителите получаваха лавров венец, увит с трикольорна лента. На събора в Русе през 1928 г.‍ не съм присъствал, но на събора в София през 1930 г.‍, въпреки че бях 5-годишен, ме заведоха. Баща ми беше главатар на Свищовското дружество. Възрастните юнаци имаха униформа, която приличаше на офицерската — куртка и брич от зелен вълнен плат, ботуши и бял калпак с червено дъно. Белите калпаци с червено дъно се наричаха юнашки калпаци и се произвеждаха масово от бай Марко Кожухара по 10 лв. единия. На събора в София след игрите и връчване на наградите (мен също ме наградиха с лавров венец като най-малкия униформен юнак, участвал в събора) всички дружества минаха през двора на двореца и бяха поздравени от царя. Аз също преминах пред двореца, на раменете на баща ми, с когото имахме голям спор. Непрекъснато питах: „Къде е царят?“ Баща ми отговаряше: „На балкона на двореца“. На балкона аз обаче виждах един офицер, а не цар, облечен в мантия, с корона на главата и жезъл, както знаех от детските книжки, че е облечен един цар. Баща ми обясняваше, че вече царете не носят мантии и корони, а са облечени в офицерски дрехи и са генерали, но това моята детска фантазия не можеше да възприеме.
	Туристите в Свищов бяха организирани в __Българския туристически съюз — БТС__ и в __Юношеския туристически съюз — ЮТС__. Дружествата, разбира се носеха името на Алеко Константинов. БТС нямаше голям състав, но ЮТС беше многочислено дружество. Въпреки че край Свищов няма планини, ние организирахме излети до свищовските обекти Манастира, Паметниците и Разсадника, като по маршрута пеехме марша на БТС „Балкани вдигайте се в небесата, ний идем ви на гости с крилата на вашите орли…“. На големите празници БТС и ЮТС участваха в манифестациите със знамето. Особено тържествено се празнуваше годишнината от убийството на Алеко Константинов. Униформата на туристите беше зелена риза и зелени къси панталони, препасани с кожен колан с катарама от бронз, на която беше изобразен символът на туристите — еделвайсът. Председател на ЮТС в града беше студентът Илия Патев. Туристите, както и юнаците, се събираха периодично на конгреси. Участвах на конгреса в Търново през 1940 г.‍ От Свищов бяхме група от около 30 души и аз носех пред тях плаката „Свищов“. На хълма Царевец имаше голяма туристическа хижа, в която бяхме настанени. Заседанията се провеждаха в аулата на Смесената гимназия. Спомням си ожесточената борба, която се водеше между БТС — София, Сливен и Търново за участие в Централното ръководство на Съюза.
	В Свищов имаше и __Велосипедно дружество__. Членовете му бяха собственици на мечтания по това време велосипед и не бяха повече от 20 души. Те също на официални празници манифестираха с велосипедите, облечени в тяхната униформа — „бяла фланела, препасана през рамото с трикольорна лента, зелен брич, тричетвърти бели чорапи, леки шпайкове и зелена фуражка с бяла целулоидна козирка“. Постоянният председател на Велосипедното дружество, както споменах, беше колоритният манифактурист Бай Тодор Ангелов, който до много стари години не се раздели със своя велосипед — бегач.
	Не искам да забравя __Ловното дружество „Сокол“__. В него участваха стари ловджии и по-възрастни младежи, защото ловна пушка се разрешаваше само на отслужили военната си служба. Членовете на дружество „Сокол“, също като юнаците, туристите и колоездачите имаха специална униформа, с която ходеха на лов и участваха в манифестациите: зелена куртка и брич, подобни на лесничейските, шапка от зелен филц с малка периферия и перо, като шапката на Вилхелм Тел. През кръста бяха препасани с патрондаш, на рамото беше пушката. Те имаха клуб в двора между двете бръчкови къщи на ул. „Алеко Константинов“, на който беше домакин и кафеджия веселякът ловджия Кръстю Бакърджиев. Председател на дружеството дълги години беше големият лозар Никола Тодоров.
	Въпреки че Свищов е на Дунава, не си спомням да е имало организирано дружество на Морския сговор, но това не значи, че водните спортове не се практикуваха масово. Почти всички младежи плуваха. През 1939 г.‍ Търговската и Реалната гимназии закупиха от Варна по една много хубава спортна лодка с 6 гребла и кормило. Между двете гимназии се организираха състезания, предшествани от дълги тренировки, при които в задната част на лодката се настаняваха няколко ученички за ентусиазъм на гребците. Зимните спортове, за които споменах, също бяха неорганизирани, но много разпространени.
	Така преди години свищовските младежи спортуваха активно, а не както сега 20–30 души спортуват с топка, а останалите хиляди ги гледат и викат.


>	Големите български празници

	Моите спомени са от Нова година, Коледа, Богоявление, Великден, Първи май и Гергьовден.
	__Нова година__ се посрещаше от по-видните граждани на бала в театъра. Както отбелязах вече, театралният салон и казиното бяха достатъчно големи за Свищов и събираха много посетители. Посещението на бала не беше ограничено — всеки, който можеше да си плати входния билет и имаше подходящо официално облекло, можеше да участва в бала. Посетители бяха офицерите от гарнизона, по-висшите чиновници, учителите, търговци и заможни занаятчии и по-богатите земевладелци. В 24 ч.‍ поздравленията се поднасяха от кмета на града. Балът продължаваше до зори.
	С откриването на Търговската академия и построяването на Военния клуб в техните салони започнаха да организират вечеринки за посрещане на Нова година, така че балът в театъра вече не беше така масово посетен. Лиши се от най-активните танцьори — офицерите и от Военната музика. Лиши се и от не по-малко активните танцьори студенти и студентки. В големия ресторант „Роял“ също се посрещаше Нова година, като там свиреше оркестър. Много семейства, които имаха големи къщи и възможности посрещаха Нова година с приятели и в домовете си. Богатите свищовлии имаха големи и отлично мебелирани салони, състоящи се от няколко стаи. При тях за танци се ползваше грамофон, а след 24 ч.‍ минаваше на посещение и цигански оркестър с незаменимия музикален инструмент цимбал. На самия първи януари семействата следобед и вечерта си ходеха на посещение, за да си честитят Нова година с пожелание за здраве и благоденствие, а децата сурвакаха, освен родители и роднини, още и близките семейства.
	__Коледа__ се празнуваше три дни — семейно, роднински и приятелски. Много семейства отглеждаха прасета, които се колеха за Рождество, защото пълните бъчви искаха много мезе. Тези, които не гледаха прасета, си купуваха от Халите по половин или четвърт прасе. На Бъдни вечер черковните хорове и градският хор посещаваха домовете с коледарски песни, както беше обичаят в българските градове и села. На другия ден, на самата Коледа всички посещаваха четирите градски черкви. Студентите, учениците и войниците имаха ваканция от 30 декември до 15 януари.
	__Богоявление__ — на 19 януари, по стария календар, беше официален и църковен празник. В него вземаха участие войниците от полка, студентите и учениците. След църковната служба, всички начело с хоругвите, свещениците и църковните хорове слизаха на пристанището, където в Дунава или в Гърлото, архиерейският наместник хвърляше кръста. Ако Дунав не беше замръзнал, кръстът се хвърляше в него, а ако беше замръзнал — се хвърляше в края на Гърлото, където в един голям квадрат ледът беше изчистен. В улавянето на кръста участваха млади рибари и млади здрави плувци, които чакаха в лодки около мястото, където щеше да бъде хвърлен кръстът — голи по плувки, наметнати с дебели кожуси. За да се загряват, плувците се наливаха с вино от дамаджани. Понякога свещеникът излъгваше плувците, като замахваше с кръста, без да го хвърли, и те скачаха в ледената вода. След като беше хвърлен кръстът, понякога настъпваше боричкане, а една година плувец си послужи с нож, за да вземе кръста. След церемонията, плувците начело с този, който беше уловил кръста, обикаляха града, пожелаваха здраве и събираха парса. Свещениците също обикаляха града с котле светена вода и китка от чемшир и ръсеха за здраве. Вечерта Богдановци, Богданки, Йордановци и Йорданки празнуваха богат имен ден, тъй като пържолите, шунката и суджуците от Коледа още не бяха изядени, а и виното не беше изпито.
	__Великден__ се празнуваше в Свищов много тържествено. Той беше най-големият църковен и семеен празник. Почти цяла седмица семействата посещаваха църквите вечер. За учениците нямаше вечерен час. Те, със или без родители, със съученици и съученички, бяха на църква. По това време младежи и деца, а и много възрастни отиваха и се връщаха от църква с фенерчета, направени от пъстроцветна промаслена хартия, в които гореше свещ. Тези фенерчета се сгъваха и разгъваха като хармоника, а вътре в специална тенекиена поставка се залепваше свещта, запалваше се и тогава фенерчето се разгъваше, като добиваше форма на цилиндър или сфера, подобно на японските фенерчета. Особено феерична беше обиколката на църквите с тези фенерчета. Свещениците, хористите и възрастните обикаляха със запалени свещи, които при по-силен вятър изгасваха и оставаха да светят само фенерчетата.
	Аз като ученик в Прогимназията пеех в черковния хор на черквата „Св. Преображение“ в Средната махала, където беше и енорията ни. Хорът се дирижираше от бащата на нашия съученик Стефан Кунчев — г-н Христо Кунчев. След като научихме нотите в І прогимназиален клас (сега пети клас) от учителя ни Иван Лозанов, Стефан Кунчев предложи на група съученици да постъпим в църковния хор, дирижиран от баща му. За нас това беше много интересно и ние ходехме на репетиции и на църква в неделя и празници с удоволствие. Като постъпихме в Реалната гимназия, учителят ни по музика Павел Николов ни задължи да се преместим в смесения църковен хор на Съборната църква, който той беше организирал само от ученички и ученици от Реалната гимназия. Разреши само на Стефан да остане в хора на баща си. Докато в църквата в Средната махала пеехме безплатно, в Съборната църква ни плащаха по 5 лв. месечно, с които пари в неделя след църква, се черпехме в сладкарницата на Велю.
	В домашна обстановка Великден се празнуваше, както и сега. Тогава обаче не се продаваха козунаци по магазини и фурни, а всяко семейство си ги месеше и печеше вкъщи от по 5, 10 или 15 кг брашно, в зависимост от големината на семейството, роднините и приятелите, на които на Великден се носеха козунаци и боядисани яйца, каквито се даваха и на бедни семейства. Всяка домакиня си имаше тайни рецепти за месене и печене на козунаците, така че да станат вкусни и като се отчупи парче от тях — да се „точи на конци“.
	__Първи май__ в годините, за които пиша, не беше официален празник — беше празник на цветята. Ние учениците в този ден не учехме, а ходехме на пролетна екскурзия извън града — на Манастира, на Разсадника и други местности.
	__Шести май — Гергьовден__, беше ден на храбростта и на българската войска. Този празник беше един от най-тържествените. В домашна обстановка се колеше и печеше агне. И нашето семейство една година купи през месец март живо мъжко агне от пазара, за да го угоим до 6 май и да го заколим. Кръстихме го Бечо. Бечо имаше малки рогца, много се привърза към нас със сестра ми и често ни блъскаше с рогцата. Пасеше в двора, хранехме го и с царевица и бързо порасна. Когато наближи Гергьовден, единодушно се отказахме да го колим, защото ни беше мъчно за него. Купихме си от Халите един чийрек (тур. — „една четвърт“) агне и Бечо остана да пасе на двора. Той стана голям овен, блъскането му беше опасно и когато паднаха първите слани, го дадохме на един овчар.
	На пети май, вечерта срещу Гергьовден на площада в центъра на града, 33-ти Свищовски пехотен полк организираше тържествена вечерна заря-проверка с церемонии, а на шести сутринта — молебен с военен парад и манифестация. Вечерната проверка се провеждаше, като ротните командири извикваха високо имена на революционери и опълченци, дали живота си за Освобождението от турско робство, и на герои офицери и войници от 33-ти полк, паднали за Обединението на България, а отделни войници отговаряха „Загинал геройски за Освобождението или Обединението на България“. След проверката започваше „зарята“, като под звуците на Вазовата песен: „Покойници вий в други полк минахте…“ се изстрелваха разноцветни ракети над Площада, а две-три картечници стреляха с халосни патрони към „хандака“ зад площада. Тържествената заря с церемонии имитираше военна атака.
	На шести май сутринта, пак на площада, в специално построен аналой — конструкция от дървени греди с кръст на върха, градските свещеници с всички църковни хорове, отслужваха молебен за падналите във войните и за здравето на живите воини. За молебена идваха под строй към площада по ул. „Димитър Хадживасилев“ 33-ти полк начело с бойното знаме, носено от най-стария фелдфебел, асистиран от двама младши офицери с извадени саби. След знамето идваше командирът на полка — полковник Кирчев до 1942 г.‍, а след 1942 г.‍ — полковник Пиперков, следвани от Полковата музика и войниците, строени по роти. Полкът заемаше западната част на площада. След полка идваха под строй със знамената си, носени от първенците на последния клас, Търговската гимназия и Реалната гимназия, след знамената вървяха духовите им оркестри, директорите на Търговската гимназия г-н Господин Тошев до 1937 г.‍ и след 1937 г-н Стоян Бръчков и на Реалната гимназия г-н Минчо Минчев до 1942 г.‍ и след 1942 г.‍ г-н Павел Николов, следваха учителите и учениците. След гимназиите се задаваше Прогимназията начело с директора г-н Иван Славов и накрая по Главната улица пристигаха основните училища „Кирил и Методий“, „Сакелариевич“ и „Миланович“, начело с главните си учители господата Георгиев и Гунев и г-жа Манджарова. След тях по същата улица вървеше под строй и Стопанското училище. Когато беше открита Търговската академия, студентите също участваха в молебена и манифестацията, като носеха червените си студентски шапки. Всички участващи в молебена се построяваха в голямо каре, като си знаеха местата. Свободните граждани, които почти всички бяха на молебена, заставаха зад войниците, учениците и организациите.
	След молебена командирът на полка произнасяше патриотична реч за победите на българското опълчение и българските офицери и войници, за готовността на българската войска и на 33-ти полк да брани родината и да не жали жертви за Обединението на България с поробените земи.
	След тази реч полкът, организациите, студентите и учениците се изтегляха към пазарния площад около Градския часовник и се престрояваха, за да манифестират пред официалните лица и гражданството. Официалните лица — командирът на полка, околийският управител, кметът, тримата запасни генерали — Манов, Дамянов и Стойчев и двамата живи опълченци от Освободителната война, се качваха на специално построената трибуна, за да приемат парада и манифестацията. Военната музика заемаше позиция срещу трибуната и засвирваше церемониалния марш. Командирът на полка поздравяваше всяка рота поотделно с поздрава „Здравейте, юнаци“ и в зависимост от представянето в церемониалния марш с оценката „Отлично“, „Добре“ или „Лошо“, на което войниците отговаряха „Ще се стараем!“
	Живо участие в манифестацията вземаха патриотичните и спортните организации — Съюзът на запасните офицери, Съюзът на запасните подофицери, Юнашкото дружество, Туристическото дружество, Колоездачното дружество, Съюзът на българските национални легиони, Съюзът на ловджиите и към 1943 г.‍ Съюзът „Бранник“. Те отговаряха на поздрава на полковника с българското „Ура“.
	След манифестацията големите ученици от Търговската и Реалната гимназия издебваха директорите си, вдигаха ги на ръце, викаха „Ура“ и ги носеха по площада, докато кажат: „Утре няма да учите!“ Това се разпространяваше мълниеносно по площада и всички ученици ликуваха.
	След церемониалния марш Военната музика оставаше на площада и засвирваше хора. Започваше с военен марш, който също се играеше на хоро, следваха Свищовското и Дунавското хоро, „Елено моме“ и др. Накрая завършваше също с марш, който ние наричахме по турски „Сиктир марш“ и Военната музика се изтегляше към казармата. Тогава идваше ред на музиките на Търговската и Реалната гимназии. Така хората продължаваха, докато свирещите и играещите се изморят. Най-привлекателното хоро беше на Реалната гимназия, защото тя беше смесена и всеки ученик, а и някои студенти гледаха да се хванат на хорото до ученичка. По това време нямаше дискотеки и единственото удоволствие на учениците и ученичките беше да се хванат на хорото до харесваната от тях ученичка или ученик.


>	Учителите в реалната гимназия „Алеко Константинов“

	В Свищов имаше две гимназии: известната Търговска гимназия „Димитър Хадживасилев“ и Реалната гимназия „Алеко Константинов“. В Търговската гимназия учеха младежи — синове на търговци и фабриканти, и други младежи, които се готвеха за кариера в индустрията, търговията, финансите и банковото дело. В Реалната гимназия учеха младежи и девойки, които нямаха влечение към търговията. Те можеха да следват медицина, зъболекарство, инженерство, химия, литература, история, география и други хуманитарни дисциплини, както и да кандидатстват за Военната гимназия и Военното училище. Повечето от учителите в Търговската гимназия бяха завършили западни висши търговски и финансови училища, като някои от тях имаха и докторати. Нашите учители, в Реалната гимназия, бяха завършили Софийския университет, но не бяха по-лоши преподаватели и педагози от тези в Търговската гимназия.
	Директор на Реалната гимназия дълги години беше г-н Минчо Минчев, син на богато семейство от с. Козловец, женен за свищовлийка, завършил естествена история в София. Той бе прекарал почти целия си живот като учител и директор на тази гимназия. Като активен член на БЗНС, през 1934 г.‍ правителството на Кимон Георгиев го премести за няколко години директор на гимназията в Берковица, след което бе върнат в Свищов. Г-н Минчев беше роден за директор. С представителна фигура, мълчалив, със строг поглед, винаги спретнат и добре облечен, той даваше тон на всички учители. Никога не изпадаше в дребнавост — не сме го запомнили да спира ученици в коридора или на двора, за да им се скара, че тичат или викат или че не са облечени униформено. Това той предоставяше на класните наставници и другите учители. Когато влизаше в клас да ревизира някой учител, сядаше на свободен чин и слушаше внимателно, без да си взема бележки, за да не смущава учителя.
	Зимно време директорът често участваше в пързалките ни със ски на Сър пазар заедно с учителя по рисуване Никола (Боби) Гугушев. Държеше се непринудено, но дистанцията между него и нас се чувстваше. Г-н Минчев прекарваше ваканциите в София, като използваше това време, за да осигури от Министерството на просветата средства за ремонти на гимназията, за кабинети, музикални инструменти и други пособия.
	Безспорно след г-н Минчев по авторитет, знания, педагогически способности и опит, беше учителката ни по естествена история г-ца Вера Милде — дъщеря на стария учител дядо Карл Милде, дошъл в България от Чехия след Освобождението, участвал в устройството на Борисовата градина в София, в организирането на Българското горско стопанство и, не знам по какви причини, довършил кариерата си като учител по естествена история в Търговската гимназия в Свищов. Госпожица Милде беше много взискателна учителка, рядко се усмихваше. Преподаваше в добре уреден кабинет, около стените на който имаше стъклени шкафове с изсушени растения, препарирани пеперуди и дребни животни, различни камъни и руди.
	Тя ни научи да правим препарати и да ги наблюдаваме под микроскоп, с какъвто всеки разполагаше в кабинета. Най-вълнуващо събитие беше, когато всеки от нас беше задължен да донесе по една жаба, да й направи дисекция и да види как бие сърцето й.
	Всред учителките имаше доста възрастни госпожици. Някои впоследствие се омъжиха, други се преместиха от Свищов, а трети, като г-ца Милде, се пенсионираха неомъжени.
	Втора по „строгост“ беше учителката ни по френски език г-ца Пенка Арнаудова, свищовлийка, следвала в Париж. Първите години в гимназията имахме много часове по френски език. По това време английски не се изучаваше, а по немски нямаше преподавател. Г-ца Арнаудова беше много добра учителка. Чрез различни препитвания, изпитвания, домашни упражнения, диктовки и класни упражнения успяваше да накара всички ученици старателно да учат френски. След дълга дружба с учителя по музика Павел Николов тя се омъжи за него и в напреднала възраст им се роди син. Друга добра учителка беше г-ца Петрова, която преподаваше български език. Тя също се омъжи доста възрастна — за учителя по математика в Търговската гимназия г-н Драганов и двамата се преместиха в София. Интересна фигура бе г-н Георги Попхристов, женен за свищовлийка и родом от Македония, който, въпреки че беше завършил български език и литература в Софийския университет, говореше с македонски акцент. Към 1934 г.‍ той написа книгата „Свищов. Принос към историята му“. Беше редовен оратор на честванията на годишнините на Алеко и на него се падаше честта да поднесе венец на бюста на писателя в Градската градина, който венец той поставяше в скръстените му ръце, в които Алеко държеше цигара. По-късно разбрахме, че г-н Попхристов е бил деятел на ВМРО. Той беше първият директор на гимназията след 9.IX.1944 г.‍ Учителите ни по математика — винаги забързаният г-н Политов, всеотдайният г-н Андреев и г-н Ермоленко, преподаваха кратко време в Свищов, но бяха добри учители. Последният остави спомен и като талантлив певец, участвал в ученическата постановка на оперетата „Трите сестри“, в която изпълняваше ролята на Шуберт.
	Трайни спомени оставиха софиянците — учителят по музика Павел Николов и учителят по рисуване Никола (Боби) Гугушев, който също се ожени за свищовлийка. Г-н Николов работеше предимно с музикалните ученици, които по тяхно желание, а понякога и без тяхно желание, включваше в оркестъра, хора и духовата музика на гимназията. В часовете по пеене не се стараеше много за музикалното образование на всички ученици. Амбициите му бяха за слава. Към 1942 г.‍, след пенсионирането на г-н Минчо Минчев, Павел Николов беше назначен за директор на гимназията. Син на известен български музикант и майка рускиня — певица, той бе живял в последните години на царизма в Русия, помнеше тежките години на Болшевишката революция и обичаше да държи речи срещу комунизма, за което след 9 септември беше осъден на няколко години затвор (за него писах в раздела „Музикалният живот“).
	Хубави спомени остави и Никола Гугушев, когото всички, кой знае защо, наричаха „Боби“. Когато постъпихме в гимназията, той беше нарисувал всички забележителности на Свищов. В час той работеше с всички ученици, независимо от рисувалните им способности. От него, между другото, усвоихме понятието „перспектива“. Обичаше да изпълнява и задълженията на учител по гимнастика и да свири със свирка на манифестациите. След 9.IX.1944 г.‍ беше назначен за художник в Министерството на народното здраве и напусна Свищов.
	Много добър преподавател беше учителят по химия г-н Христо Ненов, кореняк свищовлия. Доста късоглед, с очила като лупи, висок и изправен, вероятно заради осанката и държанието му приятелите му го бяха нарекли „Графа“, така го наричахме и ние. Той преподаваше уроците по Самообучителната система. На голямата маса в кабинета по химия поставяше новия химически елемент и всички средства, необходими за опита, изваждаше някой от силните ученици, който трябваше да открие по цвят, мирис, вкус и със съответните стандартни химически опити къде се намира в таблицата на Менделеев и как се нарича този елемент. Голямата таблица на Менделеев висеше на стената. Графа имаше една много дълга пръчка — показалка за таблицата на Менделеев, която използваше за невнимателни и приказливи ученици и за подсещане, с лек удар по главата, на преподаващия урока ученик. За да избегнем ударите по главата, ние преглеждахме предварително следващите уроци, за да открием по-лесно новия елемент. Това беше „номерът на Графа“. Методът на Самообучителната система беше много ефективен. В него участваше не само изваденият на масата за опити ученик, но и целият клас, когато ученикът-преподавател не можеше да се сети за някои свойства.
	Много заслужил за Свищов беше учителят по история Стефан Стефанов, който беше и уредник на музея „Алеко Константинов“. Той изучаваше историята на Свищов и на римския град Нове. Местността на римския град Нове, както е известно, се казва Стъклен, защото там се изкопаваха много благородни и полублагородни обработени камъни, които хората наричаха „стъкълца“. Г-н Стефанов събираше за музея такива камъни, старинни монети и други, като заплащаше на тези, които му ги носеха, по някой лев. Когато ни омръзнеше да слушаме уроците по програмата, използвахме подходящ случай да покажем някоя стара монета или друга антика от Стъклен и той започваше в тази връзка да ни разказва за миналото на нашия град.
	Различните учители преподаваха по различни методи. Някой с големия си авторитет и знание, като г-н Минчев, г-ца Милде и г-жа Арнаудова — Николова, други с големите си интереси към предмета, като историка Стефанов, трети с особените си педагогически похвати, като химика Христо Ненов. Най-ефикасен метод според нас беше методът „с любов към учениците и предмета“. Така преподаваха двете млади и хубави, току-що завършили Университета в София учителки — по български език г-ца Фанка Мушмова и по френски език г-ца Надя Йосифова, които внесоха свежа педагогическа струя в нашата гимназия. В тях бяха влюбени и като преподавателки, и като жени всички ученички и ученици. Когато минаваха по коридора с дневник под мишница учениците ги гледаха с обожание, а ученичките с малко завист, мислейки си кога ще захвърлят черните престилки и ще облекат хубави рокли като младите учителки. Тези учителки не ги постигна учителската съдба на „стари госпожици“. Фанка Мушмова скоро се омъжи за учителя по физика г-н Георгиев (Ампера), който дълги години след 9.ІХ.1944г. беше директор на гимназията, а Надя Йосифова се омъжи за уважавания млад лекар д-р Тодоров, който беше от Плевен, и те се преместиха там.
	Свищовската реална гимназия нямаше звание „Образцова“ като някои Софийски гимназии по това време, но учителите в нея бяха наистина образцови. За да не си помислят читателите, че заключението ми е продиктувано от местен патриотизъм, ще си позволя да цитирам писателя Георги Данаилов, който в книгата си „Доколкото си спомням“, пише: „Свищовската реална гимназия имаше едно забележително качество — с малки изключения, по-скоро недоразумения, там преподаваха добри учители. Писал съм и в друга книга, повечето от тях владееха предмета си из основи и бяха една класа над софийските“.


>	Студентски години в Свищов

	През октомври 1944 г.‍ се записах студент в Търговската академия „Димитър А.‍ Ценов“ в Свищов. Ректорът, професор Димитър Бъров, бивш министър на търговията, виден столичен адвокат и член на Демократическата партия беше женен за Анна Бръчкова, от известната свищовска фамилия Бръчкови. Тя беше братовчедка на баща ми. Проф. Бъров беше възприел традицията на Свищовската търговска гимназия „Димитър х. Василев“, в която директорът лично приемаше кандидатите за ученици и след като прегледаше успеха им и проведеше кратък разговор с тях, ги записваше или отказваше записването им в гимназията. Тя беше елитна гимназия към Министерството на търговията и нейните възпитаници трябваше да бъдат достойни граждани и специалисти. На тази процедура особено държеше директорът на гимназията г-н Господин Тошев (малкото име на Тошев беше Господин), който беше назначен за изпълняващ длъжността ректор на новооткритата Академия.
	В първите години, до построяване на собствена сграда, Академията се помещаваше в Търговската гимназия. Значителна част от лекциите се водеха от учители от гимназията, свищовлии, завършили престижни западни висши търговски училища (самият директор Тошев беше завършил Висшето търговско училище в Берлин). Старият професор Георги Данаилов прихождаше от София в Свищов да чете лекции и да урежда въпросите на Ефорията на Академията, на която Ефория беше председател (от гр. — „настоятелство“, „управително тяло на имот“).
	Проф. Бъров ме прие, каза ми, че моето място, като произхождащ от свищовска търговска фамилия, е в Академията, и парафира заявлението ми до красивата секретарка г-ца Люба Кънева да ме запише.
	Тук искам да се върна към 1936 г.‍, когато беше открита Академията. Тя оживи Свищов, особено западнал след стопанската криза през 1932–1934 г.‍ Празните стаи в големите свищовски къщи се напълниха със студенти. Чуваше се грамофонна музика, песни и китарен звън. Наемите на студентите подобриха бита на хазяите, чиито синове бяха напуснали града. Свищов не можеше да осигури работа на всички младежи, завършили Търговската гимназия, по-способните от които се отправяха към София и другите индустриални и търговски градове. Повечето от тях се женеха там, така че в града имаше много „поизостанали“ госпожици, както казваха свищовлии. Някои от тези госпожици се омъжиха за студенти. Даже една хубава туркиня се омъжи за студент българин от друг град, което предизвика скандал всред турското малцинство и в семейството й.
	В интелектуално отношение също настъпи раздвижване. Тъй като публиката се увеличи, градът започна да се посещава по-често от театрални трупи, от артисти от Софийската опера и Оперетата, от Народния театър. Няма да забравя гостуванията на известните по това време бас Христо Бръмбаров и баритон Михаил Люцканов, на Мими Балканска и Тинка Краева от Оперетата, на големите музиканти Панчо и Любен Владигерови. Даже примабалерината от Оперетата Фео Мустакова, която беше дъщеря на свищовлията генерал Мустаков, гостуваше с балетни рецитали, които се ползваха с голям успех сред студентите. Царският симфоничен оркестър също започна редовно да включва Свищов в следсезонните си обиколки на България.
	През учебната 1944–45 г.‍ в Свищов се записаха много студенти от всички курсове. София беше разрушена от бомбардировките и родителите не пускаха децата си да следват в столицата. Варна, където също имаше Търговска академия, беше стратегическо морско пристанище, а войната още не беше свършила. Голямата амфитеатрална аудитория (аудитория №1) беше пълна с първокурсници.
	В събота вечер се препълваше и мензата, където ставаха вечеринките под звуците на оркестъра, ръководен от Слави Гайдаров. Малкият град не предлагаше много развлечения на младите студенти, освободили се от ученическите униформи, с по един цивилен костюм, отпуснат от Комисарството по снабдяването. Двете кина — това на Киранов и кино „Академия“, сменяха филмите два, даже три пъти седмично. Самодейният театър, по-късно общински, се стараеше да постави по-често нови пиеси, но и това не беше достатъчно. В някои от 4–5-те ресторанта свиреха оркестри, но по това време не беше прието в тях да се танцува. Танцуваше се само лятно време в ресторант-градините.
	Ако Свищов не предоставяше много възможности за развлечения, той предоставяше достатъчно време за посещение на лекции и за подготовка на изпити. Ненапразно го наричаха „Малкия Хайделберг“.
	Посещавахме лекциите редовно и без закъснения. За достойнство и уважение към „червените шапки“, не се прибирахме вкъщи, след като сирената на Търговската гимназия свиреше за вечерния час на учениците, но след вечерното кино и затварянето на ресторантите се прибирахме и ставахме рано за лекции. Осем години след откриването на Академията, професорите и преподавателите имаха вече опит и четяха увлекателни лекции. Голямата част от тях бяха чели лекции и в други висши и средни училища, преди да дойдат в Свищов.
	През учебната 1944–1945 г.‍ професори бяха Бъров, Гаврийски, Тошев, Ранков, Спирков, Владигеров, Стефанов и Бешков, преподаватели — Кръстю Иванов, Рачо Казански и Васил Павлов, администрация — Ченко Добранов, Люба Кънева и Невяна Николова.
	С уважение си спомням за ректора проф. Димитър Бъров. Високо ерудиран, самодисциплиниран, добър организатор и много добър човек, той, както споменах, беше юрист и четеше лекции по търговско право. Учебникът му беше доста обемист. Възпитаниците на Академията, освен счетоводители, бяха и прокуристи на предприятията и търговското право беше много важен предмет. Проф. Бъров беше спокоен и благ човек. Лекциите му бяха интересни, на достъпен език и изпъстрени с много примери. Изпитът при него не беше лесен, но той предразполагаше студентите, а и те не смееха да се явят при него неподготвени.
	Любимец на студентите обаче беше проф. Вечеслав Гаврийски, който в първи курс четеше лекции по гражданско право. Той беше син на стария професор Гаврийски, ръководител на катедрата по немска филология в Софийския университет, убит след 9. ІХ. 1944 г.‍ за това, че е бил председател на Българо-немското дружество, доколкото на мен ми е известно. Проф. В.‍ Гаврийски беше завършил с отличие право. Говореше се между студентите, че баща му го поверил на свой приятел професор да му бъде настойник. Втората година настойникът пише на бащата, че синът му не ходи на лекции и не му се обажда. Старият професор заминава да види какво става със сина му. Пристига вечерта — квартирата празна. Вечеслав се прибира късно и е изненадан, че баща му е пристигнал, а той му дава да прочете писмото на настойника. Вечеслав казва: „Утре ще отидем в ректората да погледнеш главната книга“. В ректората бащата вижда, че синът му е взел всички изпити за първата година с отличие и даже някои изпити от втората година.
	Професор Гаврийски четеше лекции бавно и спокойно. Студентите не се смущаваха да го прекъсват и питат, когато нещо не им беше ясно. Лекциите му бяха най-посещаваните, въпреки че той никога не пускаше присъствен лист. Първият изпит, на който се явяваха студентите в първи курс, беше гражданското право, защото чувстваха проф. Гаврийски като приятел. Изпитваше студентите няколко пъти, докато изкарат изпита. Той беше единственият професор, който се разхождаше „по движението“ със студенти и студентки, разговаряйки с увлечение. След като се разходеше, вечеряше в ресторанта на бай Стоян Мушмов, където имаше добра кухня и хубаво вино. Там той имаше запазена маса. Ако някой случаен посетител седнеше на нея, бай Стоян го предупреждаваше, че това е масата на проф. Гаврийски. Той никога не вечеряше сам, а заобиколен от приятели и студенти.
	Веднъж един професор от Германия дошъл да изнесе лекция в Академията. Професор Гаврийски превеждал. Тези слушатели, които знаеха добре немски, казваха, че преводът на лекцията бил по-добър от оригинала.
	Проф. Гаврийски се ожени за свищовлийка, завършила академията, и така се сроди със свищовлии, които имаха много добри чувства към него.
	Основният предмет в Академията по това време беше счетоводството. По традиция то се четеше от проф. Тошев. Той беше не само дългогодишен педагог по счетоводните науки, но и консултант на български и свищовски фирми. Стотици счетоводители в България бяха негови ученици и студенти. Свищовлията проф. Тошев беше дълги години един от стълбовете на Академията. Аз бях съученик и приятел на по-малкия му син Юлий, познавахме се и семейно. Бях редовен и много внимателен негов слушател на първия ред в аудиторията. Той започна лекциите си с историята на счетоводството и неговия създател италианецът Лука Пачуоли. След това ни показа някои стари и сегашни счетоводни книги на свищовски търговци и ни каза, че съжалява, че в Академията не се учи краснопис, какъвто предмет има в Търговската гимназия, защото счетоводните книги трябва да се пишат красиво и четливо, за да няма двусмислие при четенето им.
	Проф. Тошев, както и другите професори по това време, нямаше асистенти. Той обаче използваше за асистенти студенти, завършили Търговската гимназия, особено свищовлии, синове на търговци, които водеха вече счетоводството на бащите си. Той ни препоръча да си купим по две английски пера марка „Бирмингам“ от книжаря Тодор Бабаров, на които, преди да започнем да пишем с тях, да нагреем кратко върха им със запалена клечка кибрит, за да „омекне“. По счетоводство се пишеше с перодръжка и се топеше в мастилница, която носехме на лекции. Не че тогава нямаше автоматични писалки. Напротив, писалките „Пеликан“ със златно перо и връх от метала иридий, бяха известни и се продаваха във всички книжарници, но с перото бирмингам се изписваха букви и цифри с тънки и дебели линии. Лекциите и упражненията водехме на тетрадки формат А4 (карирани листа за заявления), които се изработваха от свищовските печатници, специално за Търговската гимназия и за Академията.
	От лекциите на професор Ранков по търговско смятане запомних добре как се изчислява проста и сложна лихва. Лекциите на проф. Тодор Владигеров ми бяха интересни. Той четеше Политическа икономия и още през ноември 1944 г.‍ включи теорията на марксизма в лекциите си — явно бе подготвен за това. Проф. А.‍ Бешков по стопанска география беше много сладкодумен. Не съм слушал проф. Иван Стефанов, който четеше лекции по статистика на по-горните курсове. Не съм бил и на лекциите на проф. Петко Спирков по стопанска история. Той беше едър, елегантен мъж, женен за примадоната на Народния театър в София Невяна Буюклиева. Тя идваше понякога в Свищов и двамата бяха забележителна двойка. При минаването им гражданите ги поздравяваха и се спираха да им се възхищават.
	Съпругите на професорите, естествено, по това време не работеха. Само г-жа Ранкова, която беше дипломиран фармацевт, работи известно време в аптеката на г-н Колчев, преди да заминат за Варна. Г-жа Клер Владигерова беше много изискана дама и много добра пианистка. Тя беше дъщеря на известен бургаски лекар и майка австрийка. Подготви сестра ми за конкурсния изпит по пиано в Музикалната академия. Г-жа Терез Стефанова беше французойка от руски произход.
	Професорите Иван Стефанов, Тодор Владигеров и А.‍ Бешков бяха комунисти и известно време след 9. ІХ. 1944 г.‍ напуснаха Академията. Стефанов беше назначен за министър на финансите, Владигеров за посланик в Париж, а Бешков за професор в София. След като Стефанов излезе от затвора, където е бил библиотекар, бе назначен в БАН и по-късно избран за академик. Владигеров също бе избран за академик, а Бешков за член-кореспондент на БАН. Проф. Димитър Бъров, който не по-малко заслужаваше да е академик, си остана професор.
	Добър лектор по стокознание беше дългогодишният учител от Търговската гимназия Кръстю Иванов, когото студентите и учениците наричаха „Бай Кръстю“.
	През юни 1944 г.‍ си бяха заминали за Германия лекторите по немски език, докторите от Мюнхенския университет Готфрид Граал, Хайнрих Щамлер и Фридрих Заупе. Освен че преподаваха в Академията, те бяха взели под наем голяма къща до Градската градина, в която основаха Немска лектория и водеха курсове по немски за деца, ученици, студенти и граждани срещу минимално заплащане. Учех немски при д-р Граал, който много бързо научи български език. Д-р Щамлер преподаваше на по-големи ученици и студенти. Той се влюби в хубавата и богата г-ца Надя Аврамова и имам смътни спомени, че когато тя му отказала да се ожени за него, той направил опит да се самоубие. Към 1998 г.‍ д-р Щамлер посети Софийския университет, където дъщеря му д-р Щамлер преподаваше немски език и изнесе два доклада на чист български език. Сега той е професор в САЩ.
	Освен тримата немски доктори, професор Бъров беше назначил за преподавател по френски език лисансието Жорж Ру, който също преди края на войната напусна Свищов. Сантименталният французин се ожени за хубава и много богата студентка от Сливен, сродница на семейство Златанови. През учебната 1944–1945 г.‍ френски език ни преподаваше д-р Рачо Казански, много добър педагог, който се ожени за хубавата свищовлийка г-ца Елена Вангелова и се премести във Висшия химикотехнологически институт в София.
	След 9.ІХ.1944 г.‍ проф. Бъров беше ректор още няколко години и бе пенсиониран като професор. От спомените на писателя Г.‍ Данаилов разбрах за възмутителния начин, по който през 1949 г.‍ проф. Бъров е бил сменен като ректор.
	От баща ми, който като помощник-кмет и кмет на града в периода 1931–1934 г.‍ вземаше активно участие в изпълнение на завещанието на Димитър Ценов, а през 1934 г.‍ като кмет по задължение беше и член на Ефорията на Академията, зная, че дарителят е завещал, писмено или устно, не си спомням, при избора на професори и преподаватели за Академията да се предпочитат свищовлии, завършили или защитили докторати на запад по търговия и финанси или международна търговия. Това пожелание не беше изпълнено от ректора проф. Бъров, с изключение на проф. Г.‍ Данаилов и проф. Г.‍ Тошев. Дали защото е предпочитал да започне с утвърдени софийски преподаватели или подходящите свищовлии са били прагматици и са предпочели индустрията и търговията, не зная. Не се съмнявам обаче, че заради престижността, ако проф. Бъров им беше предложил, някои щяха да приемат преподавателско место. Той лично, също заради престижа — професор и ректор, остави доходната си адвокатска практика в София. Не познавам това поколение свищовлии, за да дам подходящи примери, но един от тях, когото лично познавах, бе дългогодишният юрисконсулт на Министерството на финансите д-р Борис Стамов, с докторат от Белгия. Друг свищовлия, завършил в Белгия по това време търговия и финанси, беше Еким Цоков — висш чиновник в София. Ще дам примери и от по-младото поколение. Защо доцентите Цветан Стойнов и Илия Патев, завършили Търговската гимназия и Академията в Свищов, кореняци свищовлии, трябваше да бъдат преподаватели във Варненската академия? Защо свищовлиите д-р Цоню Райков и д-р Константин Бояджиев, с докторати от Виена, трябваше да са главни счетоводители на стопански обединения в София? Защо големият син на проф. Тошев — Емил, завършил Търговската гимназия и Академията в Свищов и Юридическия факултет в София, трябваше също да работи като главен счетоводител на голямо стопанско обединение в София? Поканени ли бяха за преподаватели в Академията? Мога да дам още примери. Зам.-директорът на Института по икономика и организация на промишлеността в София ст.н.с. д-р Иван Панков, син на директора на Земеделската банка в Свищов, завършил Търговската гимназия и Академията, щеше също да бъде добър преподавател. А нима дългогодишният главен счетоводител на „Градска търговия“ в Свищов Цанко Цанев, също завършил Търговската гимназия и Академията с отличие, нямаше да бъде отлично подготвен преподавател?
	Не съм разговарял с тези свищовлии и не изказвам тяхното мнение. Изразявам лично моя преценка. Дълбоко съм уверен обаче, че ако бяха поканени, мнозина от тях за честта на родния град и Академията щяха да приемат покана за преподаватели. И сега, доколкото знам, преподавателите кореняци свищовлии в Академията се броят на пръсти. С горното ни най-малко не подценявам преподавателския състав на Академията, напротив, адмирирам ги за положения от тях труд за просперирането на Академията и родния ми град. Но желанието на Димитър Ценов не бе изпълнено, въпреки че за това имаше възможности.


>	Цар Борис ІІІ на Великден в Свищов

	Беше Великденската нощ на 1936 г.‍ Петнайсет-двайсет минути преди свещеник Шивачев да изпее „Христос възкресе“ в Съборната църква „Св. Троица“ в Свищов присъстващите граждани на службата се развълнуваха. Чуха се възгласи: „Царят, Царят…“ По средата на църквата се отвори пътека, по която се появи цар Борис ІІІ, придружен от принц Кирил и адютанта подполковник Бърдаров.
	Кметът Богдан Пенев — син на Ботевия четник Сава Пенев, застана мирно пред Царя и рапортува: „Ваше Величество, представлява Ви се кметът на град Свищов, майор от запаса Пенев Богдан. Добре дошли на този голям празник в града ни“. „Здравейте, господин кмете“, поздрави царят. Свещеник Шивачев, както беше с кръста в ръка, се поогледа и също се изправи пред царя и каза: „Ваше Величество, представлява Ви се свещеник Шивачев, архиерейски наместник на свищовската епархия, подпоручик от запаса и полкови свещеник на 33-ти пехотен полк“. Царят поздрави и свещеник Шивачев и му каза да продължи службата.
	Това не беше първото посещение на цар Борис в Свищов. През януари 1923 г.‍ царят, след традиционната новогодишна вечеря с чуждестранните дипломати, прави продължителна обиколка на страната. На Богоявление открива в Русе новия военен клуб, а след това посещава Свищов. На всички ж.п. линии, по които минава, разговаря с локомотивните машинисти. Завръща се в София едва на рождения си ден — 30 януари. През юни 1929 г.‍ отново посещава Свищов и обикаля някои села от свищовска околия — силно пострадали от бури и градушки. След това посещава Свищов на Великден 1936 г.‍, което посещение описвам, и в същата година, през месец ноември, открива в Свищов Търговската академия „Димитър А.‍ Ценов“.
	Бях приятел със сина на командира на 33-ти полк и сина на началника на гарата — мои връстници, които през следващите дни от посещението ми разказаха подробности за пристигането и посрещането на царя.
	Когато Царският влак пристигнал на гара Левски и поискал път за гара Свищов, началникът на гара Левски веднага по морза съобщил на началника на гара Свищов и на началниците на междинните гари от Левски до Свищов, че цар Борис пътува за Свищов, и им наредил да подготвят гарите за преминаването на царския влак, да полеят и пометат пероните и да ги осветят с всички възможни лампи. Тъй като на Велика събота селяните не си били легнали, а се готвели за черкуване, на гарите се събрал много народ да приветства царя. Началникът на гара Свищов веднага извикал всички свободни от смяна железничари и жените им (до гарата имаше държавни къщи за персонала) да подготвят гарата за посрещането му. Вдигнали пара и двата домуващи в Свищов локомотива. Освободили перона пред сточната гара, където трябвало да бъде разтоварен царският автомобил, натоварен в открит товарен вагон. Още с получаване на съобщението от гара Левски, началникът на гара Свищов се обадил по телефона на командира на полка и на началника на полицията. Командирът наредил да се вдигне под тревога първа рота от първа дружина и първи взвод веднага да тръгне към гарата с възможните превозни средства, а останалите два взвода да бъдат готови за посрещане на Негово Величество, ако реши да посети полка. Целта на посещението на Цар Борис в Свищов не била известна. Полковникът веднага тръгнал към гарата, като се отбил във Военния клуб да вземе намиращите се там офицери и да нареди да подготвят клуба за евентуално преспиване на Негово Величество. Така че когато Царският влак пристигнал, всичко било готово за посрещане. Когато Негово Величество слязъл от влака, командирът изкомандвал: „За среща с Негово Величество — за почест!“, рапортувал и представил офицерите, началника на полицията и началника на гарата. Автомобилът бил разтоварен бързо и царят се отправил за църквата.
	След завършване на църковната служба кметът поканил царя и придружаващите го да гостуват на някой свищовски гражданин, но царят отказал, като заявил, че ще преспят във влака и на другия ден сутринта ще дойдат на утринната литургия. Царският влак бил изтеглен на първата гара след Свищов — Ореш, където Негово Величество прекарал нощта, вероятно за сигурност, защото Свищов е на държавната граница река Дунав.
	На Великден сутринта свищовската гара била пълна със свищовлии, дошли да приветстват царя. От селата по ж.п. линията Левски — Свищов и Беляне — Свищов със сутрешните влакове пристигнали кметовете с по-първите селяни да поздравят Негово Величество с козунаци и червени яйца. Пред Съборната църква също имаше много граждани с козунаци и червени яйца и някои подаваха яйца на царя да се чукат за здраве. След черкуване Негово Величество направи проверка на 33-ти пехотен полк, а след това в аулата на търговската гимназия „Димитър Хадживасилев“ се срещна с кмета, членовете на общинския съвет, директорите на гимназиите и други свищовски първенци, които му поставили молба да помогне за откриването и строителството на търговската Академия, възпрепятствано от някои инстанции. Царят обещал да разгледа въпроса, по който бил подробно информиран и от Александър Божинов. И действително Негово Величество се намеси много активно в решаването на този въпрос и през м. ноември дойде в Свищов и откри лично търговската академия „Димитър А.‍ Ценов“. Голяма беше радостта и благодарността на свищовлии за този жест на царя. Целият град беше излязъл на улиците, по които минаваше царският кортеж и приветстваше Негово Величество с цветя и викове: „Ура“ и „Да живее Цар Борис!“


>	Цар Борис ІІІ при свищовските рибари

	При едно от посещенията си на Свищов цар Борис, придружен от принц Кирил и адютант, излиза цивилен на разходка по брега на Дунава. На около километър нагоре от пристанището лятно време рибари си правеха колиби от тръстика и там, на брега на Дунава, прекарваха до късна есен. Така са близко до реката, защото най-много риба се лови сутрин на зазоряване, а освен това си пазят лодките и винтирите (от лат. — риболовен уред от няколко мрежести конуса). Било привечер и рибарите си варели рибена чорба и си пиели ракията. Царят се спрял при тях, попитал ги има ли риба, каква риба ловят, добре ли изкарват от риболова и какво варят в котела на огъня. Рибарите отговорили на въпросите, без да познаят царя, и поканили групата да седне при тях на ракия, а после и на рибена чорба.
	Царят харесал чорбата и ги питал как я правят толкова вкусна. Те отговорили, че я готвели, както се вари чорба, даже вземали вода от Дунава, защото край брега няма чешма. Слагали олио, сол, оцет, лук, а в зависимост от сезона купували от съседните градинари домати, чушки, зеле и други зеленчуци, които слагали в чорбата. Най-важното, казали те на непознатия си гост, в котела да има много риба, разнообразна и да не бъде дребна. С малко и дребна риба не става вкусна чорба. Те добавили и от кои видове риба, в зависимост от сезона, се слага в чорбата.
	Цар Борис и придружаващите го станали да си ходят, благодарили за гостоприемството и царят, както му беше навикът, извадил сребърни монети с неговия лик и дал на всички рибари по една монета. Те, разбира се, казали, че не трябва да им се заплаща за гостоприемството, и отказали. Но гостът отвърнал, че не им плаща вечерята, а им дава за почерпка, когато отидат в града. А като му отговорили, че с парите могат да си купят цяло буре вино, непознатият се усмихнал: „Е, щом можете — купете си, докарайте го в колибата да си пийвате след риболова“.
	През това време най-старият от рибарите, който постоянно се вглеждал в цар Борис и се мъчел да се сети къде ли го е виждал, се престрашил: „Извинете, господине, но не сте ли Вие Царят“? „Да — отговорил царят — аз съм, а това е брат ми!“
	Всички скочили. Най-старият рибар заел войнишка стойка и рапортувал: „Виноват, Ваше Величество! Запасен кандидат-подофицер Иван Петров от 33-ти Свищовски пехотен полк! Но не съм Ви виждал цивилен, Ваше Величество. На снимките сте винаги в генералска униформа“.
	Представили се и останалите рибари, които били служили войници. „Ваше Величество, ще ни разрешите ли да сложиме в една кошница риба — подарък за Царицата, князчето Симеончо и Княгинята?“ Цар Борис им благодарил, но отказал, защото рибата може да се развали до София. „Не — казали рибарите, — ние ще я наредим в кошницата ред листа от топола, ред риба, а като дойдем с Вас да Ви изпратим, ще вземем от бюфета на гарата лед и ще посипем кошницата отгоре — така рибата ще се запази прясна“.
	„Как да я сготви готвачът тази риба?“ — попитал царят.
	„Ваше Величество, той сега да я сготви, както знае, а вие го изпратете в Свищов да му кажем как се готвят различните риби.“
	Тръгнал царят, изпратили го те до царския влак. Нагласили рибата с лед и я дали на домакина на влака. Сбогували се и поканили Негово Величество пак да им дойде на гости.


>	Димитър Ценович — банкерът на хъшовете

	Сред дейците на Българското националноосвободително движение в Букурещ безспорно след Любен Каравелов е Димитър Минков Ценович, родом от Свищов.
	През 1861 г.‍ Ценович е избран за председател на читалището „Братска любов“ в Букурещ, което според неговите думи е издъ`ржал лично. Пет години по-късно той става член на Тайния централен български комитет (ТЦБК). През 1868 г.‍ в дома му е учредено „Българското общество“ (организацията на младите), на което той е касиер. През 1872 г.‍ е избран също за касиер на Българския революционен централен комитет (БРЦК) с председател Любен Каравелов и подпредседател свищовлията Киряк Цанков — племенник на Драган Цанков.
	Братята Димитър и Никола Ценович съвсем млади напускат Свищов и се преселват в Румъния. Отначало в Зимнич, на другия бряг на Дунава срещу Свищов, а после Димитър отива в Букурещ, а Никола — в Плоещ. Братята Ценович — умни, работливи и инициативни момчета, започват от нищо и достигат завидно финансово и обществено положение. Двамата участват активно в Националноосвободителното движение.
	За Димитър Ценович е писано много. Сам той е оставил спомени в Историческия архив на Народната библиотека, озаглавени: „Бележки по действията на Революционния комитет в Букурещ за Освобождението“ (НБКМ — БИА ІІ папка 55 №7372). Има спомени и от неговата доведена дъщеря Люба. Ценович е бил много богат търговец и банкер, уважаван от румънските власти. В спомените си той пише, че е разполагал с капитал от 30 000 жълтици. Тези пари той не пести за народното дело и особено за въоръжаването на четите на Филип Тотю, на Хаджи Димитър и Стефан Караджата и на Христо Ботев. Баща ми разказваше, че Ценович, както той го наричаше „вуйчо Димитър“, е споделил с него, че е дал много средства за въоръжаването и екипирането на Ботевата чета. Това е била една от причините за окончателното му обедняване.
	Особено голяма е била неговата привързаност към Христо Ботев. Той е усещал още в първите години гения на поета. В „Опит за биография на Христо Ботев“, изд. 1876 г.‍, Захари Стоянов пише: „Някои от букурещките българи патриоти пък не искали да го оставят, при все че той строго скривал своето просяшко положение и квартирата си — воденицата. Мнозина му предлагали парични и други помощи, но той ги отхвърлял с ботьовска гордост. А Димитър Ценович, познат деятел на българските патриотични движения в Румъния, излязъл по-практичен. Скритом от всекиго, той се приближавал до нашия герой и му пускал в джоба, тайно от него по няколко жълтици. Ботйов, след като ги намирал, събирал същия ден всички голтаци около себе си и ги угощавал за своя сметка“. Когато през 1872 г.‍ Ботев е арестуван в град Фокшан, Димитър Ценович и Любен Каравелов поръчителстват пред румънските власти да бъде освободен.
	Не по-малка е била привързаността на Ценович и към Васил Левски. През 1868 г.‍ Левски е в Румъния. Той заедно с другите емигранти отсяда най-често в читалище „Братска любов“ на улица „Куза вода“, създадено от Димитър Ценович. Тук той се сближава с Ценович, както съобщава Кирил Тулешков в биографията на Христо Ботев: „Дим. Ценович казал на В.‍ Левски, че дето той ще стои да си губи времето така напразно в читалището, по-добре ще стори, ако може да мине в България и да проповядва и разпространява революционни идеи между българския народ. Разумява се Левски приел всичко това на драго сърце, но казал хладнокръвно на Ценович, че той се нуждае от пътни разноски. Ценович на другия ден му дал 30 турски лири и го насърчил. Левски се впуска в тая своя работа и дадените пари на г-на Ценовича не пропаднаха така напусто, а заловиха дълбок корен, щото е невъзможно да се изкорени това посято семе така лесно. Който от читателите не ни повярва, че господин Ценович е дал тия пари на Левски, то той свободно може да се отнесе до него и да му поиска записката, която Левски я дал сам със своята ръка на тогова господин“.
	Спори се дали тези пари са били лични на Ценович или на касата на „Българското общество“, на което той е бил по това време касиер. Проф. Ал. Бурмов не допуска, че са били лични пари на Ценович. Той пише: „Те са били доста голяма сума за времето си“. Ценович обаче казва на Левски при разговора им: „Тридесет лири! Какво ще правиш с толкова малко пари?“ Явно, че за банкера това не е била голяма сума. Както и да я възприемем — голяма или малка сума, един касиер на обществени пари надали може без разрешение на „Българското общество“ да обещае днес и да даде утре толкова пари. Логично е да се смята, че сумата е била лична на Ценович. Това не била нито първата, нито последната сума, която той дава за освободителното движение.
	Васил Левски също е бил много привързан към Ценович и това личи от думите му, отправени към Любен Каравелов на събранието през май 1872 г.‍ в Букурещ, на което Ценович не е поканен от Л.‍ Каравелов, тъй като отношенията им по това време не се били добри: „Слушай, бай Любене, да ти кажа. Аз не искам приятелите, които са се събрали тук, да разберат, че ние оставаме в нещо несъгласни с тебе. Щом между двама ни се появи несъгласие, то ще се отрази на всички други, а пък такова нещо не е желателно, защото следствията му не могат да бъдат добри. Ценович трябва да дойде тука, ако ли не искаш да го повикаш, аз ще си взема хората и ще намеря място, де да се събираме и да вършим онова, за което сме дошли. Мисля, че се разбрахме“.
	В литературните източници се спори дали Ценович е дал идеята за изграждане на Вътрешната организация в България, или това е идея на Левски, или и двамата са стигнали едновременно до тази идея.
	Пред турския съд Левски казва (Иван Унджиев):
	„- … Отначало в Букурещ ме извика един търговец на име Ценович. Тоя човек се намери в букурещкия комитет, той ме назначи на тая работа. Маскираните хора бяха от различни краища и затова, когато отивах в комитета, лицето ми беше открито, те ме виждаха и затова ме познаваха.
	— След разпространяването на тия книжа, пишеше ли на комитета в Букурещ?
	— Аз сам отивах. Ценович имаше един човек. В Букурещ го намирах в кафенето «Габровени» и му казвах.
	— Как се срещна най-напред с Ценович?
	— Когато той виждаше някой чужденец, запитваше го (кой е той), по този начин се срещнах с него.
	— Колко години преди да влезеш в тая работа беше първоначалната ти среща (с него)?
	— Срещнах се (с него) три години преди да постъпя в тази работа.
	— Как прие назначението си за тази работа от хора из една непозната среда, чиито лица не си виждал?
	— Постъпих изключително по подбудата на видния букурещки гражданин Димитраки Ценович от Свищов и с дадените му от него уверения.“
	През 1894 г.‍ Захари Стоянов пише биографичната си книга за Васил Левски и изпраща ръкописа си на Христо Иванов — Големия, с молба за бележки. Последният прави обстойни поправки, които се намират в Народната библиотека „Св.св. Кирил и Методий“ — Български исторически архив ІІ А 8712. Към страница 55-та на ръкописа на Захари Стоянов той дава следната бележка:
	„Казваш чие бил Л.‍ Каравелов не е Ценович и каквото са вършеши в Букореш то известяваши Ценович тайно на В.‍Л., а от България В.‍Л. явяваши на Ценовича и Ценович е бил за В.‍Л. най-верния в Букореш, щото по часни каприции вършеха се много работи, както пичати(?) едно касчи от Л.‍ Каравелова. Чи Каравелов го гонело влашкото правителство Васил да дигне въстание в Българско, а днес Ценавич — е исфарлин и нищат да знаят за нето, както и синца, А ТОЙ Е — ПЪРВИЯ КОЙТО НИ КАЗА ЧИ В БЪЛГАРИЯ ТРЕБА ДА СЕ РАБОТИ“. (Правописът е запазен. Курсивът е на автора.)
	Ценович подпомага и развитието на книжовната дейност. Дава на Л.‍ Каравелов пари, за да организира вестниците „Свобода“ (1869–1872 г.‍) и „Тъпан“ (1869–1870 г.‍). През 1869 г.‍ при основаването на Българското книжовно дружество (дн. Българска академия на науките), Ценович подкрепя дружеството с 400 франка.
	В Националноосвободителното движение взема активно участие и съпругата на Ценович — Екатерина. Тя основава Българско женско благотворително дружество в Букурещ. Тогава в Букурещ са живели хиляди български семейства. Подготвя и изпраща на Гладстон благодарствено писмо за положителното му отношение към българския въпрос.
	Тъй като споменах за любовта на Ценович към Христо Ботев, искам да изясня и отношението на Ценович към вуйчовците на Ботев — Христо и Евлоги Георгиеви. Известно е от литературата, че Ботев е правил опити да вземе пари от вуйчовците си за Народното дело. Те обаче са били привърженици на „старите — нотабилите“, както ги нарича Ценович, членове на „Добродетелната дружина“ и са отказвали каквито и да са помощи. Ценович ги обвинява, че парите, които са получавали от Руското правителство за съставяне на Легията, както и суми, изпращани от български патриоти от вътрешността на страната за подпомагане на Освобождението, те са ги въртели в търговията си и не са ги давали за покупка на оръжие, за издаване на вестници и други нужди на Освободителното движение. Наистина Христо и Евлоги Георгиеви завещават парите си за построяването на Софийския университет, но четите и въстаниците са въоръжени със старо и бракувано оръжие от сръбската и румънската армия. Кое е било полезно за България тогава? Прав ли е Ценович в обвиненията си към „старите“? Ако Ценович не беше подпомагал освободителното движение, а пестил парите си може би сега в Свищов щеше да има училище или друга обществена сграда, кръстена на негово име, а то няма и една улица, няма барелеф или паметна плоча на мястото на съборената му къща на ул. „Цар Крум“ (бивша „Дар Сокак“), които да напомнят за неговите големи заслуги.
	След Освобождението Ценович се завръща в Свищов 43-годишен. Той живее при семейството на дядо ми Ангел Балашев, в къщата му на ул. „Александровска“ №22 (сега там е ДСК). Ценович е близък родственик на баба ми Екатерина и всички в къщата са го наричали вуйчо Димитър. Той е изгубил богатството си, но не и любовта си към освободената родина, ентусиазма и енергията си. Съгражданите му го посрещат с любов и уважение и той веднага се включва в обществения живот. Организира Българското опълченско дружество и бива избран за негов пожизнен председател. Представител е на Свищовски окръг, връчил е на император Александър ІІ в Сан Стефано благодарствен адрес от името на българския народ. Инициатор е и председател на Комитета за издигане на паметник на свищовските поборници за свободата на България (12 май 1889 г.‍), завършен едва през 1934 г.‍, когато моят баща беше кмет на града.
	След няколко години престой в Свищов Ценович, със семейството си, се премества в Русе. Там е Любен Каравелов и много от неговите съидейници от Букурещ. В Русе той държи изпит за адвокат и практикува в същия град тази професия до смъртта си. Материалното му положение не е добро. Подтикван от приятели да направи постъпки за държавна пенсия, той дълго отказва. Най-после се съгласява, но Народното събрание му я отпуска чак след години. „Това е закъснялата разплата на консерваторите (старите) с либерала — председател на младите“ — пише Георги Гавазов в статията си в списание „Родна реч“, кн. 3 /1988 г.‍
	Димитър Ценович умира в Русе на 31.Х.1915 г.‍, изпратен от хиляди почитатели. Погребан е в Русенския парк на възрожденците, близо до гроба на Македонски, а в Пантеона на възрожденците от град Русе е поставена паметната му плоча.


>	„Шуми Марица“ и нейният автор

	„Нито една от възрожденските, революционни и бунтовни песни не е свързана тъй силно, непосредствено с най-важните и решителни моменти от борбите на българския народ за Освобождение и Обединение, нито една от тях не е обикната тъй дълбоко, и то от целия народ, нито една не е била толкова популярна и не е пята толкова дълго време, нито една от тях не е играла такава важна роля в историята и битието на българския народ, както старият ни химн «Шуми Марица»“ — пише д-р Никола Русев в книгата си „По следите на безсмъртната песен“, издадена в Швейцария през 1988 г.‍
	А какво споделя авторът на химна Никола Живков на д-р Иван Шишманов (списание „Деница“, 1891 година, кн. 7–8): „Сега за работата ми по «Шуми Марица» ето какво имам да ти пиша: преди, в турско време, съм бил главен учител, но не в Едрене, а във Велес, ала не съм чувал на немски подобна песен, а по-близо до напева й имаше една българска песен, която бе с глупаво съдържание, ала в напева й се бях влюбил. Ето как беше тази песенчица:
P>
	Солнце зорница, тук се разбира,
	в младия възраст, който извира,
	умната сила, крехката младост,
	на человека драга до старост.
P$
	Толкова помня от съдържанието й, та като се върнахме от Сръбско — турския бой 1876 г.‍, от командата на генерал Черняева, аз се възпях тамошните подвиги на доброволците и другари в стиховци, които не съм писал, намислих в град Плоещ «Шуми Марица», която белки не щеше да види толкоз свят, ако не бяхме играли моята пиеса в ръкопис «Ильо Войвода», дето е употребена и «Шуми Марица», която по съдържание хареса на другарите, запяха я завинаги и аз като я видях, че се харесва на света, проводих и я напечатах в българския вестник «Новинар», издаваем в Букурещ“. Това е най-автентичната и точна история на „Шуми Марица“.
	Живков печата „Шуми Марица“ в девет стиха под заглавието „Черняев марш“. Ще цитирам 1-ви и 4-ти стих за сравнение със сегашния текст на „Шуми Марица“.
P>
	1.
	Шуми Марица
	окървавена,
	плаче вдовица,
	люто ранена.
		Марш! Марш!
		С генерала наш
		раз, два, три.
		Марш! Войници!
P$
P>
	4.
	Вижте деспоти
	генерала наш.
	Чуйте, запейте
	Черняева марш.
		Марш! Марш!
		С генерала наш
		раз, два, три.
		Марш! Войници!
P$
	Преработеният текст от Иван Вазов през 1912 г.‍ и хармонизиран от Добри Христов е както се пее и свири впоследствие:
P>
	Шуми Марица
	окървавена
	Плаче вдовица,
	люто ранена.
		Марш, марш,
		с генерала наш
		В бой да летим,
		враг да победим.
P$
	Доста са публикуваните изследвания върху мелодията. Д-р Иван Шишманов пише, че мелодията е по немската войнишка песен: „Wen die Soldaten durch die Stadt marschiren“, внесена в България в Шумен през 1849 г.‍ от унгарския емигрант, капелмайстора Шафрани.
	Други автори (например Стоян Чилингиров) пишат, че тази войнишка песен се е изпълнявала от немски оркестър в Одрин. Никола Живков обаче пише, че не е бил учител в Одрин, а във Велес. Как ще е достигнала до него тази мелодия?
	Имам аудиокасета с популярни немски маршове, издадена през 80-те години в Западна Германия. В тази касета е и песента „Wen die Soldaten…“ („Когато войниците маршируват през града, всички момичета излизат на вратите и прозорците…“). Много игрива маршова песен с весел текст. Не се съмнявам, че може би е свирена в Одрин и Шумен. Помня, че около 1940 г.‍ военните и ресторантските оркестри започваха и завършваха концертите си с маршови мелодии. Този марш се е харесвал на слушателите и може би музикални българи са съчинили по неговата мелодия „глупавия текст“ на „Солнце зорница“, която песен е стигнала до Живков. А може би Живков е слушал този марш, без да си спомня, в Сърбия или Румъния. Аз не съм музикант и не мога да направя професионално сравнение между мелодиите на „Шуми Марица“ и немския марш. Твърдя обаче, че първите няколко такта на мелодиите са еднакви. В рефрените също има известно сходство. Между изпълнението на Шафрани и мелодията в моята касета има над 140 години, през който период не може да не е настъпило известно изменение на мелодиите. Изменения сигурно е нанесъл и Добри Христов при хармонизирането, но връзка между немския марш и „Шуми Марица“ очевидно има.
	Живков надали е отпечатал във в. „Новинар“ „Шуми Марица“ с ноти. Той не е композитор, а автор на текста и използва известни мелодии, както например и в марша „Българска корона — нов марш за Н.‍ В.‍ Княз Фердинанд“, за който пише, че е създал мелодията по народни мотиви. Вероятно първото нотно записване на „Шуми Марица“ е хармонизацията на Добри Христов и дотогава мелодията на марша се е изменяла.
	Черняев марш се пее от Българското опълчение при срещата с император Александър ІІ, пее се при боевете на Шипка и Стара Загора. Пее се през Сръбско-българската война, след което е наредено военните оркестри да свирят марша заедно с „Боже, царя храни“. Всички атаки на българската войска в следващите войни са съпроводени с „Шуми Марица“.
	Авторът на „Шуми Марица“ — Никола Атанасов Живков (1847–1901 г.‍) е роден в Търново. Брат му Георги Живков, член на БТЦРК в Букурещ, е регент на България след детронацията на княз Александър Батенберг заедно със Стамболов и Муткуров. После в кабинета на Стамболов е министър на просветата. На негово име е кръстено едно село близо до Ихтиман. Сестра му Вела е съпруга на Димитър Благоев. Никола Живков е ученик на П.‍ Р.‍ Славейков и на Никола Михайловски в Търново. После учи при американски мисионери в Русе. Агент е на Дановата печатница и обхожда българските земи. Към 1872 г.‍ е натоварен от Българското читалище в Цариград да разпространява списание „Читалище“ и да открива читалища в България. Учителства във Велес, Прилеп, Варна, Берковица, Свищов, Севлиево, Тулча и други. През 1875 година участва в организирането на въстание в Берковица, заловен е от турците, но успява да избяга в Гюргево, където се среща с Христо Ботев и сътрудничи на в-к „Нова България“. През 1976 г.‍ участва в Сръбско-турската война под командването на генерал Черняев. След Освобождението на България се заселва в Свищов, отначало като писар при Найден Геров, след което работи като учител и се оженва за по-малката сестра на баба ми Теодора Досева. До края на живота си живее със семейството си в къщата на прадядо ми Расим Досев. Къщата е запазена в Свищов на ул. „Никола Петков“ №14. На нея е поставена паметна плоча за Никола Живков, но не с надпис, че е революционер и автор на химна „Шуми Марица“, а че е създател на първите детски градини в България, което също е една от неговите заслуги за родината. Детските градини той създава заедно със съпругата си Теодора, а освен това издава и книга за предучилищно възпитание на децата. Свищов има голям детски дом, кръстен на негово име.
	Аз, естествено не помня Никола Живков. Спомените ми за него са от баща ми и от съпругата на Живков — баба Теодора, която много ме обичаше. Моята баба Екатерина — сестра й, беше починала преди раждането ми, а внуците на баба Теодора, моите братовчеди Дора и Колю, живееха в София, така че тя ми беше баба и аз замествах внуците й в Свищов. Беше умна и спретната бабичка. Като бивша учителка много се интересуваше какво учим и най-вече какви песни пеем. Често ми пееше ученически песни от времето, когато е била учителка.
	Никола и Теодора Живкови имаха четири деца: Богдан (Боян), Владимир, Васил и Ружа. Най-големият Богдан е завършил техническия отдел на Морското училище във Варна през 1906 г.‍ Баща му не е имал щастието до го види като морски офицер — механик. Богдан е бил основател и председател до края на живота си (1922 г.‍) на Дружеството на морските механици в България. Починал е на 38 години от силна простуда, след като при потъване на кораба, на който е бил механик се е хвърлил последен заедно с капитана в студената вода. Другите двама синове — Владимир и Васил, завършили в Свищов Търговската гимназия „Димитър Хадживасилев“, работеха в София като държавни чиновници. Сестра им Ружа гледаше майка си в Свищов. В София сега живее внучката на Никола Живков — Дора, съпруга на офицера от запаса Драгомир Сърмаджиев.
	Всички, от деца, обичаме хубавата песен „Мила Родино“, сегашния ни химн, създадена от родолюбеца Цветан Радославов, роден в Свищов. Тя е на особена почит в нашето семейство, защото съпругата ми, от свищовско потекло, е родственица на Цветан Радославов. Но „Шуми Марица“ е била и трябва да остане нашият химн — химнът на България. Ние сме народ и войска с традиции, които уважават себе си. Нашите деди и бащи умираха под звуците на „Шуми Марица“ Почти всички страни, освободили се от комунизма, възстановиха химните си. Ще запеем ли и ние отново „Шуми Марица“?


>	За Алеко и неговия братовчед

	Не зная дали още се пази традицията на 30 март (преподобни Алексий, човек божи) — именния ден на Алеко Константинов, да се чества неговият празник. На този ден през 2001 г.‍ в София ние, около 30 възпитаници на Свищовската реална гимназия „Алеко Константинов“, се събрахме в Клуба на журналистите по инициатива на свищовеца Константин Григоров Илиев, машинен инженер по професия, и си спомнихме за нашия патрон. Присъстваха двама професори, трима доценти, много инженери, икономисти, лекари, математици и други свищовлии, живеещи в столицата.
	Последният ми спомен от подобно тържество в Свищов е от 1940 г.‍ След учебните занятия цялата гимназия и гимназиалният духов оркестър, който свиреше марша „Бдинци, лъвове, титани…“, се отправихме към паметника на Алеко в Градската градина. На тържеството пред паметника присъстваха кметът Богдан Пенев, околийският управител Чернев, командирът на 33-ти пехотен полк полковник Кирчев, ректорът на Търговската академия проф. Димитър Бъров, директорът на Търговската гимназия Стоян Бръчков и други официални лица, много граждани и членовете на Българския туристически съюз и Юношеския туристически съюз „Алеко Константинов“. По традиция слово за писателя и публициста Алеко произнасяше учителят ни по литература Георги Попхристов. Той полагаше и венеца от борови клонки (по това време нямаше цветя) в скръстените ръце на Алеко. Пеейки туристическия химн „Балкани, вдигайте се в небесата…“, се отправяхме към къщата музей на Щастливеца. Там изпълвахме големия двор на Хаджиконстантиновата къща. От балкона слово за туристическата дейност на Алеко изнасяше председателят на туристическото дружество Илия Патев, тогава студент в Свищовската академия, по-късно доцент във Варненската търговска академия. Посрещнати от учителя по история и уредник на музея Стефан Стефанов, минавахме за пореден път през Алековия дом, впечатлени от окървавените дрехи, с които е бил облечен, когато е бил убит и пронизаното му от куршум сърце, запазено в спирт. Изглежда през следващите години това честване е добило известност и в страната, защото са идвали и организирани туристи от Русе, Плевен, Ловеч и особено от Троян, където имаше голямо туристическо дружество.
	Голямо Алеково тържество, според спомени на мои приятели е било организирано на 30 март 1945 г.‍, когато на него са били гости академик Николай Державин, състудент на Алеко от Русия, и тогавашният регент Тодор Павлов. В литературно-музикалната програма са взели участие именитите наши артисти от Народната опера и Народния театър Христо Бръмбъров, Михаил Люцканов, Трендафилов, Кисимов, Невена Буюклиева и др.
	Алеко е погребан в Софийските гробища. В Пазарджик паметта му е увековечена. На острова сред река Марица е построен голям паметник с кръгъл отвор, през който се гледа към местността, където е убит.
	Естествено аз не помня писателя Алеко Константинов, но помня и бях близък с неговия първи братовчед — музиканта, цигуларя и акордьора на пиана Алеко Константинов — братов син на Иваница Хаджиконстантинов, който изключително много приличаше на писателя и носеше неговото име. Бай Алеко, както го наричахме, имаше къща в Свищов, намираща се също в Гръцката махала, както и къщата на писателя, на ул. „Опълченска“ (улицата зад ОУ „Ф. Сакелариевич“) — последната вдясно преди улицата да излезе на площад „Велешана“. Той живееше обаче в Бургас. Като камерен цигулар, за него не е имало поле за дейност в Свищов и около 1925 г.‍ той се преселил в големия черноморски град. През годините на немия филм е свирил в тамошно кино, след това организира един много добър салонен оркестър, а междувременно се е занимавал и с акордиране на пиана.
	Бай Алеко се ползваше с името на един от уважаваните граждани на Бургас. Беше ерген както известния си братовчед. Всяка есен си идваше в Свищов за месец-два да нагледа къщата си, в която живееше под наем семейството на местния търговец Георги Бозаджиев, но бай Алеко си имаше запазена стая в нея. Акордираше пианата на свищовлии, включително и нашето. От тези му посещения се и познаваме.
	Когато сестра ми завърши през 1951 г.‍ Музикалната академия в класа на проф. Панчо Владигеров, бай Алеко я уведоми, че Бургаският симфоничен оркестър е обявил конкурс за пианистка и настойчиво я посъветва да се яви на конкурса. Той я представи на диригента, тя издържа конкурса и така стана втората свищовлийка музикантка в Бургас. Бай Алеко беше поканен на сватбата на сестра ми през 1954 г.‍, където като свищовлии и познати седнахме заедно на обяда. Той беше твърде трогнат и развълнуван. Хапнахме и пийнахме доста. Беше минал вече 70 години. Следобед го изпратих на парахода за Варна на гости на сестра му, която живееше там. На парахода се почувствал зле и на другия ден починал във Варна. Така си отиде най-близкият по това време родственик и съименник на Алеко Константинов. Във Варна остана племенницата му — дъщеря на сестра му Ирина (Ирка), която беше много хубава и добра балерина във Варненската опера. Може би тя е и последната роднина на Щастливеца.


>	Свищовският княз

	Вероятно, старите свищовлии се спомнят, че в Свищов от 1922 г.‍ до смъртта си — ок. 1950 г.‍, живя един частен учител по френски, немски и руски език, който беше украински княз на име Феодор Евгениевич княз Зноско — Боровский. Към фамилното име Зноско, руският император е прибавил допълнително „Боровский“ за заслуги на дядо му в битка при полския град Боров.
	В Свищов, за времето, от което датират моите спомени, имаше малко белоемигранти, но всички бяха интелектуалци: учителите по математика Бочарников и Ермоленко, учителят по религия Митрофанов, учителите по руски език Мушански и Кузнецов, диригентът на духовия оркестър на Търговската гимназия Василий Ананиевски и по-късно преподавателят по руски език в Академията Валерий Трегубов.
	В нашия град чуждите езици се изучаваха усилено, което се дължеше от една страна на интелектуалното ниво на жителите, а от друга на факта, че градът даваше образование на търговци, счетоводители и банкови чиновници, които трябваше да знаят добре чужди езици. Интересен факт е, че докъм 1905 г.‍ в Търговската гимназия се е изучавал и турски език.
	Приятно ми е тук да направя едно отклонение и да спомена няколко думи за свищовските учители по чужди езици. В Реалната гимназия се пазеше споменът за строгата и отлична учителка по френски език г-жа Мара Цонкова, завършила Роберт колеж в Цариград, която като пенсионерка е преподавала уроци и по английски език. Моя учителка по френски беше г-ца Пенка Арнаудова, следвала във Франция. В Търговската гимназия по френски преподаваше г-н Иван Пелтеков, също завършил във Франция. Той се представяше на учениците на френски като Жан Пелтеков и затова те му бяха сложили прякор Жан Пиер Омон — на името на тогавашния известен френски киноартист. По немски в Търговската гимназия преподаваше д-р Иван Стамов, завършил с докторат във Виена Световна търговия. На него учениците бяха поставили прякора „Загена“, защото много често повтарял на немски „Заген зи мир“ (кажете ми). В Търговската академия, ректорът проф. Бъров, както отбелязах вече беше назначил за преподаватели по немски език трима филолози от Мюнхенския университет — д-р Готфрид Граал, д-р Хайнрих Щамлер и д-р Фридрих Заупе. По френски — лисансието Жорж Ру.
	Цялата тази езикова дейност се подпомагаше от г-н Зноско Боровский. Той пристигнал в Свищов през 1922 г.‍, на 43-годишна възраст от Цариград, където е била евакуирана разбитата бяла руска армия, включително Лейб-гвардейският измаилски полк, в който е служил щабскапитан Зноско Боровский. Той пристигнал заедно с ординареца си (вестовоя) Иван. Не си спомням защо са дошли в Свищов? Отседнали в 33-ти Свищовски пехотен полк. Хранили ги и спали известно време в полка, но впоследствие им казали, че храната и квартирата трябва да се заработват. Вестовоят Иван, як украински селянин, лесно се справил — станал резач на дърва за полка. След години режеше и цепеше дърва в целия град. По-тежко било положението на княза. Възложили му да пасе свинете на полка. Един ден обаче той се зачел в някаква философска книга, свинете се разпилели и едва ги събрали. От свинарските си години той казваше: „Свинята е много нежно животно и не може да живее при какви да е условия, докато човекът издържа на всичко. Пример за това е моят живот“. След като видял, че князът не е годен да пасе свине, командирът на полка го назначил за учител на офицерите по френски език и така започнала дейността му като учител по езици в казармата и после в града.
	Френски език Зноско знаеше от семейството си, в което се говорело само на френски. От гувернантката французойка научил не само литературен език и граматика, но изучил френските класици и въобще френското културно наследство, което се беше наслоило върху руското му културно наследство. Немски език научил като студент по политически науки в Хайделберг, където завършил с докторат. Завършил и юридически науки в Киев. През една лятна ваканция в Германия д-р Граал специално посетил Хайделберг и установил, че името на Зноско Боровский е написано на мраморна плоча пред университета сред завършилите политически науки с докторат.
	Зноско Боровский беше не само учител по езици, той беше учител и по култура. След като завършил в Хайделберг, обиколил Европа, завърнал се в Русия и го назначили във Върховния съд в Киев. Децата му и жена му след революцията останали в Киев. До 1936 г.‍ си пишел с жена си, но след това тя му забранила да й пише. Оттогава не знаеше нищо за семейството си. Когато в България към 1942 г.‍ започнаха да се получават съветски вестници, той беше прочел във в-к „Известия“, че синът му Евгени е написал музиката към една оперета, която се играела с успех в Киевската оперета. Беше залепил тази дописка на стената и с умиление и гордост я показваше на учениците си.
	Зноско Боровский живееше до Велешана в къщата на баба Хаджийка Абаджиева, майката на учителката Пенка Абаджиева. Вземаше по 15 лева на урок с предплата за 10 урока (тогава 1 хляб струваше 5 лева). Основно наблягаше на граматиката. Беше много добър педагог по сравнителна граматика — руска, българска, френска и немска. Казваше, че най-добрите граматики в света са написани от немски автори, дължащо се на методичността на немеца. Особено добър беше г-н Зноско по падежните форми в руски и немски, където ние българите сме слаби. Той казваше, че българският език е много напреднал в развитието си и е загубил падежните си форми, както английският и френският. Всеки урок започваше с преговор на последния и преговор на основните части от предшестващите уроци. Ако ученикът не знаеше нещо, урокът се прекъсваше и се повтаряше, докато се научи.
	През 1940 г.‍ учих при него френски език. След като минахме основите на френската граматика и фонетика, той ми каза, че не е нужно повече да вземам уроци при него по френски език, тъй като имам добра учителка в гимназията, с която ще продължа обучението си. Предложи ми да вземам уроци при него по немски език, тъй като може би ще следвам във Виена както повечето младежи от добрите семейства в Свищов.
	Зноско Боровский беше интересна фигура за града. Той ходеше винаги облечен в черна офицерска куртка, чер брич и гамаши. Лятно време беше с рубашка. Зимно време с астраганен калпак и препасан с широк офицерски колан. В празник слагаше ордените си. Винаги носеше тънък железен бастун, защото децата и кучетата го закачаха много.
	Уроците му бяха подредени така, че заплащането ставаше петък или събота. В събота вечер князът и вестовоят му се срещаха в кръчмата на Иван Червеното на Велешана, пийваха и често се случваше да поплачат за „Матушка Рус“. Пиеха само червено вино. Тогава в България нямаше водка, а те не обичаха гроздова и сливова ракия. Виното при Иван Червеното беше много хубаво — собствено производство и се пиеше в юзчета, малки шишенца по 250 грама с висока шийка.
	Зноско ми разказваше, че след 9.ІХ.1944 г.‍ се явил при началника на милицията — бивш негов частен ученик, за да го попита какво ще правят с него като белоемигрант? Началникът го попитал: „Ти преподаваше ли уроци на студенти и ученици ремсисти?“ „Преподавах на много“ — отговорил той. „Говорил ли си с тях на политически теми?“ „Издаде ли някой от тях на полицията?“ „Не съм издал никого“. „Толкова, казал началникът на милицията, ако не приказваш против народната власт, никой нищо няма да ти направи“. Зноско обещал да не говори по политически въпроси и действително той си преживя спокойно старините в Свищов, само че много му се увеличиха уроците по руски език, за сметка на уроците по немски език.
	Баща ми беше скептик и когато му казвах, че Зноско е руски княз, той се усмихваше и ми казваше: „Те всички руснаци разправят, че са князе и графове“. Аз, въпреки уважението ми към голямата култура и знания на Зноско, също си имах едно на ум относно неговото княжество. Към 1990 г.‍ обаче прочетох в една преведена от руски статия за поетесата Анна Ахматова, в която пишеше, че княз Зноско Боровский е бил секундант при един дуел на нейния съпруг професора по руска литература Николай Гумильов. Трябваше да минат повече от 40 години от смъртта на моя учител, за да получа от руски източник потвърждение, че той действително е бил княз.
	Питал съм Зноско Боровский защо е останал да живее в Свищов, след като с неговото европейско образование е могъл да бъде адвокат в Германия или във Франция. Той ми отговаряше: „В Германия кой немец ще даде съдебните си дела на руски емигрант? Във Франция, може би, можех да стана адвокат на руските емигранти, но те по това време нито имаха дела, нито пари да плащат. Аз много обикнах този красив град на Дунава с неговите интелигентни хора. Той е малкият Хайделберг на България и моите езици бяха полезни. В Свищов ме уважават и обичат“.
	Когато остаря, уроците му намаляха. Иван вестовоят, който се беше оженил за българка с къщичка, прибра княза да живее при него. Даде му една слънчева стая с прозорец към градинката, в която стая князът е починал.
	П.‍П. Благодаря на дългогодишния библиотекар и преподавател в Свищовската академия г-н Любен Н.‍ Гаврилов, бивш ученик по немски език на Зноско Боровский, за допълненията към биографията му, които ми изпрати през 1996 г.‍


>	Тримата свищовски генерали

	Към 1942 г.‍ в Свищов имаше трима запасни генерали. Те бяха генерал Георги Манов, генерал Александър Дамянов и генерал Николай Стайчев. Мисля, че генерал Манов и генерал Дамянов бяха свищовлии, а генерал Стайчев беше от Търговище. Ползваха се с голямо уважение от страна на свищовското гражданство и на офицерите от 33-ти Свищовски пехотен полк. На военни паради и тримата бяха на трибуната с официалните лица.
	По това време аз бях кадет във Военното училище в София. През време на отпуски в Свищов надвечер се разхождахме с моя съвипускник — кадет от Морското училище във Варна Любомир Сапунджиев, който беше оставен на служба във флота и се пенсионира като полковник — командир на Българския подводен флот. Ние не бяхме задължени да поздравяваме запасните офицери, които не познаваме, но трябваше да поздравяваме тези, които познаваме. Тримата свищовски генерали ние добре познавахме и с удоволствие им козирувахме, когато ги срещнем, а чувствахме, че и на тях им е приятно да приемат поздравите ни.
	__Генерал Манов__, дядо на бившия зам.-кмет на Свищовската община — инженер Манов, живееше в Средната махала, зад училище „Сакелариевич“. Лятно време, надвечер, излизаха със съпругата си, движейки се бавно към Градската градина. Бяха много любезни и винаги отговаряха с усмивка на поздравяващите ги граждани и офицери, като генералът високо си вдигаше шапката. Той, доколкото си спомням, беше офицер от кавалерията и като най-старши от тримата генерали, беше председател на Съюза на запасните офицери в Свищов. Баща ми, запасен поручик, и той беше член на Съюза на запасните офицери. Една година семейството на генерала и моето семейство летуваха заедно в почивната станция на запасните офицери в Овча купел край София. Майка ми след това разказваше, че генералът и баща ми следобед сядали в градината на станцията и си говорели за Първата световна война. Генералът разказвал за победите на българската конница в Добруджа и Румъния, която победила и изгонила от Румъния прочутите донски казаци. Баща ми разказвал за боевете на Свищовския полк край Дойранското езеро в Македония. Генерал Манов имаше един син — Пачо, който беше няколко години по-възрастен от мене. Той като баща си, а вероятно и по негов съвет, изкара военната си служба като школник в кавалерията. Заедно със своя приятел и съученик от Свищов Георги (Гошо) Високов служеха като фелдфебел-школници в кавалерийския полк в град Шумен. През този период — лятото на 1944 г.‍, нашата кадетска дружина от Военното училище беше евакуирана от София в Шумен.
	Виждахме се често с Пачо и Гошо. Високи, стройни, стегнати в школническите си униформи и с кавалерийски саби, те правеха впечатление на шуменци, а и на свищовлии, когато си идваха в отпуск в Свищов. Генерал Манов, горд и почти просълзен се движеше из града със сина си, който беше наследил службата му на офицер кавалерист.
	__Генерал Дамянов__ беше офицер от пехотата. Това личеше и от походката му. Движеше се изправен и с маршова стъпка. Живееше в Долната махала. Всяка вечер бе на среща за аперитив с приятели в ресторант „Роял“. По това време ние — свищовските кадети бяхме вече 5–6 души и се събирахме пред ресторант „Роял“, за да направим разходката си по „движението“. Зададеше ли се генералът, заставахме мирно и козирувахме. Той също ни козируваше, спираше се пред всеки от нас, както когато офицерите правят преглед на подчиненото им военно поделение, и накрая ни поздравяваше със „Здравейте, господа кадети!“, а ние му отговаряхме със „Здраве желаем, господин генерал!“ Задаваше ни традиционните си въпроси: „Как мина учебният срок, какви учения правихте, имаше ли наказания и пр.?“ Отговаряхме на въпросите му с усмивки. Той понякога разказваше спомени от юнкерските си години във Военното училище, след това казваше, че ще закъснее за срещата с приятелите си, и се забързваше към ресторанта.
	Генерал Дамянов имаше един син Георги (Гого), завършил Търговската академия, който през военните години, за да не го мобилизират непрекъснато като запасен офицер, остана на военна служба „до края на войната“ или както се казваше тогава „офицер ДКВ“. Той участва във Втората световна война и се завърна жив и здрав. Генералът имаше и една дъщеря — госпожица Вера Дамянова, за която вече споменах — най-дългогодишната и най-компетентната чиновничка в Общината.
	__Генерал Стайчев__ беше третият запасен генерал в Свищов. Той също беше офицер от пехотата. Като млад офицер служил в Свищов и се оженил за свищовлийка. Пенсионирал се като командир на Плевенската пехотна дивизия. Живееше в Долната махала до площад „Свобода“. Срещахме го със съпругата му привечер по тротоара край Градската градина откъм ул. „Цар Освободител“. Беше много въздържан. Отговаряше на поздрава ни сериозно, със сваляне на шапка, но никога не се спираше с нас, кадетите, въпреки че бяхме съученици с дъщеря му Бинка, която учеше в Немското училище в София и през ваканциите ни канеше на журове у тях. Синът на генерала, Иван, беше завършил Военното училище и по това време беше поручик от пехотата. Той също като баща си беше въздържан. След 9.IX.1944 г.‍ и двамата бяха осъдени и лежаха в Плевенския затвор — генералът до смъртта си, няколко години след присъдата, а синът му — 15 години.


>	Атанас Самоковлиев — собственик на Самоковлиевата къща, в която се намира музеят „Бит и култура на стария Свищов“

	Свищовлии го наричаха Насю Самоковлията, а аз — бати Насю. Смея да кажа, че бяхме добри приятели, колкото могат да бъдат приятели един мъж на 40 години и едно момче на 15 години.
	Неговата магазия — на главната улица в Скелята, беше между магазията на баща ми и магазията на фирмата „Цанев и Самоковлиеви“. Цанев беше бащата на г-н Цанко Цанев, дългогодишен главен счетоводител на Градска търговия, а Христо и Георги Самоковлиеви бяха първи братовчеди на Атанас Самоковлиев. Той търгуваше на едро със сол — каменна, готварска и морска. Каменната и готварската внасяше от Румъния с шлепове. Каменната сол беше на едри късове, наподобяващи недялан ломен камък, а готварската — в чували по 100 кг. Морската сол доставяше от Поморийските солници също в чували. Свищовските и селските бакали купуваха от него периодично по един-два чувала готварска сол, която продаваха на дребно, а есенно време и по един-два чувала морска сол за саламура на зелето. Свищовските бакали не купуваха каменната сол. Нея я купуваха селските бакали, които идваха в Свищов с каруците си в петък на пазара. Те продаваха каменната сол на овчарите. Във всяка кошара се поставят по една-две буци каменна сол, която овцете ближат, като се завърнат от паша. Така че бати Насю през седмицата не беше много зает, освен в петък. Той нямаше чирак. Купувачите сами си избираха чувалите и буците сол, теглеха ги на кантара, плащаха му и си ги товареха на каруците. Зимно време бати Насю си стоеше в кантората на топло, а през лятото често сядаше на стол пред магазията и си пиеше кафето. Кафеджията — турчин — беше срещу нашите магазии и кафето се поръчваше, като се извикваше силно: „Мехмед!“ и с пръсти се посочваше броят на кафетата. В сряда и събота следобед помагах на баща си, а през лятната ваканция ежедневно. Надвечер, когато работата намаляваше, търговците в Скелята обичаха да седнат пред магазиите, да си починат и поприказват. Тогава се пиеше и следобедното кафе. Баща ми нямаше навик да сяда пред магазията, но аз обичах да седна при бати Насю. Той имаше силно чувство за хумор и разговорът с него беше забавен. Освен това, към поръчката за кафе той прибавяше и едно бяло сладко за мен, като казваше на кафеджията да бръкне по-дълбоко с лъжичката в буркана със сладкото. За този жест на бати Насю аз бях готов винаги да му направя дребна услуга — да пусна някое писмо в пощенския вагон на заминаващия влак; когато го няма, да кажа на клиентите му, че скоро ще отвори и пр.
	Лятно време баща ми изнасяше дини за София и грозде „Болгар“ за Германия и София. От тях оставяхме винаги мостри в магазията. Надвечер, когато седнехме с бати Насю пред магазиите, той ме питаше има ли някоя диня охладена в кофа със студена вода или някоя щайга с отбрано грозде, които заслужават да ги опитаме. Аз винаги се отзовавах на закачката му. В Свищов дините и гроздето не бяха скъпи. Свищовлии си купуваха дини с магарешки каручки и ги слагаха в мазетата на хладно. Грозде се купуваше с кошници от съседи, които имаха лозя.
	През есента на 1940 г.‍ почина баща ми и ние затворихме нашата магазия. През 1941 г.‍ постъпих във Военната гимназия в София, но винаги, когато си идвах в отпуска, посещавах Скелята да поздравя приятелите на баща ми и особено бати Насю. Задавах му въпроса дали се е оженил? Той беше стар ерген и живееше с майка си.
	След 9.IX.1944 г.‍ Атанас Самоковлиев беше изпратен на лагер, защото някога бил цанковист — член на партията на проф. Александър Цанков. Той излезе болен от лагера. Не се и ожени. Прекара остатъка от живота си в немотия, както и всички „бивши търговци“. Не завеща къщата си на никого и когато почина през 1971 г.‍ тя стана държавна собственост и бе превърната в Обреден дом. По ирония на съдбата, къщата на този, който през целия си живот не сключи брак, се ползваше за сключване на бракове.
	Радвам се много, че чрез преобразуване на къщата от Обреден дом в Музей, името на Атанас Самоковлиев няма да се забрави от съгражданите му.


>	За един малко известен, но много заслужил свищовлия — Владимир Лингоров

	Изглежда съдбата на Свищов е била да ражда заслужили синове и дъщери на България, които да се разселват в страната и извън нея. Жалко, че още не се е намерил автор, който да опише живота и дейността на всички тези наши съграждани.
	Преди известно време ми попадна книгата на Константин Кацаров „60 години живяна история“ (издателска къща „Прозорец“), където в главата „60 години българско правосъдие“ са описани заслугите на Владимир Лингоров.
	Искам да напомня, че сградата на Стопанската академия „Д. А.‍ Ценов“, от западната страна на Градския часовник, е всъщност бившата свищовска Съдебна палата. Както сега, така и на времето, когато беше построена, тя беше една от внушителните сгради на града след Ректората и Търговската гимназия. Може би по-възрастните адвокати в Свищов помнят заслугите на Владимир Лингоров като свищовлия за нейното построяване.
	Ето какво пише Константин Кацаров: „До 1940 година — 50 години след Освобождението на България, не бе построена у нас нито една сграда, нито една стая за нуждите на правораздаването. Когато най-после през 1926 година се повдига въпросът за построяването на съдебни помещения чрез създаване на специален Фонд за съдебни сгради, много хора погледнаха с недоверие на възможността да се разреши такава голяма и важна задача.
	Малко българи знаят, че в създаването на Фонда за съдебни сгради и в осъществяването на плана за постройката им огромен дял има способният, но скромен висш магистрат Владимир Лингоров. По онова време той беше началник на Гражданското отделение в Министерството на правосъдието.
	За успешното решение на задачата Владимир Лингоров има две извънредни заслуги. На първо място той беше съумял да издири най-невинните наглед, а най-богати по съдържание доходи за фонда (чрез задължително облепване на съдебните документи, освен с гербови марки, още и с марки Фонд съдебни сгради). Втората заслуга на Вл. Лингоров беше висококачественото, богато, монументално изпълнение на Софийската съдебна палата.
	Когато ще се търси пък обяснение за това, нека не се забравя, че Вл. Лингоров е родом от град Свищов. А на времето Свищов в българския бит значеше много нещо. Това беше нарицателно понятие. То значеше висок стил на живота, външен блясък, изискани маниери — стремеж към «голямото», към «грандиозното», към звездите. Свищовският търговец от миналото манипулираше (в говора си поне), когато ставаше дума за покупки и продажби само с «вагони» и «шлепове». Стоката му беше винаги доставяна «направо» от Хамбург, Марсилия или Ливърпул, даже и тогава, когато той не можеше да отиде до София, а правеше дребните си доставки от ангросистите в Горна Оряховица или Габрово. Всеки изтъкнат свищовски гражданин от началото на столетието пътуваше според «сезона» в чужбина. Той летуваше в Карлсбад, а през зимата ходеше във Виена, където пък беше така у дома си, че източната гара на австрийската столица наричаше «нашата», т.‍е.‍ свищовската, гара.
	Владимир Лингоров вложи най-благородна амбиция в делото по строежа на съдебните сгради в България и особено в изпълнението на Софийската съдебна палата. И понеже той беше станал централен фактор в провеждането на тези строежи, всички съдебни палати в България начело със Софийската, дължат на него доброто изпълнение. Архитекти и предприемачи, мебелисти, доставчици — всички знаеха, че при Вл. Лингоров могат да се явят с планове, проекти и оферти само за най-изискано изпълнение и най-високо качество.
	И нека не забравяме, когато се движим из Софийската съдебна палата и се възхищаваме на изящността и монументалността й, на високото качество на материалите, с които е изпълнена тази величествена сграда, или когато се гордеем с това българско дело — големите заслуги, които има за него Владимир Лингоров.“


>	Историята на едно свищовско търговско семейство — Балашеви

	Прадядо ми Иван Ангелов от Свищов, преди Руско-турската война от 1810 г.‍ е бил търговец на зърнени храни, както и много други свищовски търговци. Свищов, като най-южния български град на река Дунав, е бил център на търговия със зърнени храни, докарвани до реката от централната част на Северна България и от Тракия. Зърнените храни, събрани в големите магазии, са били откарвани по горното и долното течение на Дунава с огромната флота от 150 гемии, притежавани от свищовлии. По това време жителите на града са били около 20 000.
	Командването на Руската армия, при отстъпването си от Североизточна България през 1810 г.‍, по стратегически причини решава да запали и изгори цветущия град Свищов, който по това време е бил и турска крепост. Доколко това решение на руското командване е било правилно, военните историци могат да спорят, но то е унищожило хубавия град и прогонило жителите му. След Руско-турската война през 1828–1829 г.‍, също нова мощна вълна от свищовлии напускат града. Чак към 1960–1970 г.‍ жителите на града достигнаха отново 20 000.
	Свищовлии, поставени пред угрозата да останат без жилища и магазии, избират различни начини на спасение:
	• Една част от по-заможните тръгват за Русия с руските войски, включително и семейството на прадядо ми Иван Ангелов. То се заселва в подмосковския град „Балашов“.
	• Най-богатите свищовлии купуват, на 50–60 км на север от Дунава, няколко съседни мушии (чифлици) и заедно с приближени техни семейства и ратаите си основават селището Нов Свищов, по-късно и сега град Александрия, кръстен на тогавашния влашки княз Александър Гика, за да бъдат благосклонни към тях румънските власти. До Първата световна война град Александрия е населен само с българи — предимно свищовлии и се управлява от българи. Само полицейският началник е бил румънец.
	• По-бедните свищовлии се преселват в отсрещния на река Дунав румънски град Зимнич, като част от тях след войните, се връщат в Свищов, но и мнозина остават в Зимнич. Според някои историци град Зимнич е бил основан от българи при периодичните им бягства от турците и то предимно от свищовлии. Освен в Александрия и Зимнич по това време в Букурещ е имало 5–6 български махали също от преселници.
	• Най-бедните се изселили в околните села и след пожара се върнали в Свищов, където прекарали зимата в мазетата на изгорелите къщи. Те се прехранвали с царевица и грозде — нивите и лозята не били обрани, а през тази зима паднал голям сняг, който затрупал царевицата и гроздето свежи.
	След Руско-турските войни през 1810 г.‍ и 1828–1829 г.‍, Североизточна България била почти обезлюдена — нямало кой да обработва плодородните земи. Хазната търпяла големи загуби, поради което турските власти изпратили емисари българи в Русия и Румъния да убеждават българите да се върнат по родните си места. Много се върнали, но и много останали. При едно мое посещение в град Одеса през 1978 г.‍, българката, която ни развеждаше, ни каза, че само в Одеска област живеят над 100 000 български преселници. През 1982 г.‍ бях на конгрес в град Запорожие. Шофьорът, който ни вози от летището до хотела, се оказа българин от едно съседно на Запорожие село — Троян, където брат му бил председател на колхоза. В околността на Запорожие имало още села, населени с българи, на едно от които съм запомнил името — село Преслав. Явно, че тези села са от преселници от град Троян и град Преслав. Шофьорът с голяма радост прие бутилката „Троянска сливовица“, която му подарихме и ни покани в събота и неделя да ни закара в родното му село Троян, в което никога не били стъпвали българи от сегашна България. Не можахме да отидем, защото командировката ни свършваше в събота, а и по това време в СССР нямахме право да посещаваме други селища, освен тези, в които сме командировани.
	По-нататък прадядо ми Иван Ангелов се връща със семейството си в Свищов и успява да възстанови търговията, но тя много запада, защото в Северна България са останали много малко земеделци. Върнали се и други семейства свищовлии от Русия, които започнали да назовават прадядо ми „Иван от Балашов“, и така името му станало Иван Ангелов Балашов. Синът му — моят дядо Ангел Иванов Балашов, продължил търговията на баща си и се замогнал.
	Един интересен факт за времето си е, че след пожара в Скелята през 1870 г.‍, когато изгорели стотици магазии, а турците, които по това време много завиждали на богатите българи търговци, не взели никакво участие в гасенето на пожара (някои историци считат, че те са запалили Скелята), Ангел Балашов си взел за ортак в търговията един добър турчин, който нищо не работел. По цял ден стоял пред магазията и си пушел чибука, но фактът, че е ортак във фирмата, предпазвал дядо ми от зулумите на турците.
	Ангел Балашов се оженил за свищовлийката Екатерина Расимова Досева от Долната махала. Къщата на баща й Расим Досев още съществува на улица „Никола Петков“ №14 (бивша ул. „Толбухин“). Това е улицата, която започва от западния край на площад „Свобода“ и свършва до болницата. Расим Досев имал един син Васил и три дъщери — Екатерина, женена за Ангел Балашов, Теодора, женена за възрожденеца Никола Живков, за когото писах подробно, а за третата дъщеря — най-хубавата от трите, в семейството не се е говорило и нейното име не е достигнало до мен. Била е, вероятно с нейното мълчаливо съгласие, открадната от един турски големец в Свищов. Първата дъщеря на Расим Досев Екатерина е живяла със съпруга си Ангел Иванов Балашов в голямата му къща на главната улица „Александровска“ №22 („Цар Освободител“ №6), където сега е банка ДСК. Те имали 4 деца: Владимир, Богдан, Найда и Мара. Те побългаряват фамилията си от Балашови на Балашеви. Синовете на дядо ми Ангел Балашев завършват Търговската гимназия в Свищов, като най-големият Владимир става чиновник в Народната банка в София и след това търговец в София. Богдан — баща ми, също става чиновник в Народната банка в Свищов, след това търговец. Владимир има две дъщери — Екатерина и Бистра, които живеят в София, а Богдан — син Ангел, който живее в София, и дъщеря Анна, която живее в Бургас. Голямата му дъщеря Найда е женена за Димитър Минков, родом от Търново, търговец на едро на колониални стоки в Свищов. Синовете му са: Стоян, завършил световна търговия във Виена, който беше водач на Скаутската организация в Свищов и почина много млад, и по-малкият син — Владислав, завършил Търговската академия, който беше Околийски водач на Съюза на българските национални легиони (СБНЛ) в Свищов и беше убит през октомври 1944 г.‍ По-малката дъщеря на Ангел Балашев — Мара, не се ожени и живееше при племенника си Владислав.
	Семейство Балашеви оставиха името си на една местност (възвишение) — БАЛАША, южно от града. В тази местност е имало лозе, гора и лятна къща на семейство Балашеви. Там сега е построено училището по сградостроителство, трансформаторната подстанция и един жилищен квартал. (Местността Балаша се споменава като южната граница на Свищов в книгата „Свищов в миналото и днес“. София, 1980, с. 9.)


>	Приложения

	{img:svishtov_1.jpg|#Свищов — изглед от Болнишкия баир, около 1930 г.‍}

	{img:svishtov_2.jpg|#Пътническият кораб „Димитър Благоев“ (цар Симеон II) на Свищовското пристанище, 1945 г.‍ / архив на д-р Иван Динков}

	{img:svishtov_3.jpg|#Главната улица от Старата поща до Площада, 1940 г.‍ / архив на д-р Иван Динков}

	{img:svishtov_4.jpg|#Главната улица „Цар Освободител“ на изток от Площада, 1900 г.‍ / архив на Свищовския музей}

	{img:svishtov_5.jpg|#Членовете на Общото търговско дружество, след годишното събрание на Никулден, начело с председателя на дружеството г-н Иван Цанев, кмета Богдан Пенев, командира на 33-ти Свижовски пехотен полк полковник Славчо Кирчев, професорите Господин Тошев и Георги Данаилов, всички учители от Търговската гимназия и студентите свищовлии от I-вия випуск на Академията, 1936 г.‍}

	{img:svishtov_6.jpg|#Засаждане на борчета в Градската градина, 1933 г.‍ На снимката: кметът Георги Христов, пом.-кметовете Богдан Балашев и Васил Павурджиев, директорите на Търговската и Реалната гимназии, околийският лесничей и общински съветник Янко Лучев}

	{img:svishtov_7.jpg|#Солисти, хор и оркестър от Реалната гимназия след представяне на оперетата „Марокският бей“ с постановчик и диригент учителя Павел Николов, 1940 г.‍}

	{img:svishtov_8.jpg|#Хорът при Съборната църква, съставен от ученички и ученици от Реалната гимназия с диригент Павел Николов, 1939 г.‍}

	{img:svishtov_9.jpg|#На „катока“, върху заледеното Блато, 1940 г.‍}

	{img:svishtov_10.jpg|#Със спортната шейна, 1945 г.‍}

	{img:svishtov_11.jpg|#Със спортната лодка на реалната гимназия, 1943 г.‍}

	{img:svishtov_12.jpg|#Скаутският отряд с водач Стоян Минков и военен консултант подпоручик Георги Георгиев, на излет, 1925 г.‍}

	{img:svishtov_13.jpg|#Юнашкото дружество в пълен състав, с моряшката и пожарникарската чети, 1932 г.‍}

	{img:svishtov_14.jpg|#Юнашкото дружество на събор в София, пред Българската академия на науките, на път за игрище „Юнак“, 1930 г.‍}

	{img:svishtov_15.jpg|#Юнашкото дружество на събор в Русе, начело с главатаря Богдан Балашев и зам.-главатарите Христо Цанков и Апостол Лисичков, 1931 г.‍}

	{img:svishtov_16.jpg|#Юнашките дружества от Северна България на събор в Свищов, 1932 г.‍}

	{img:svishtov_17.jpg|#Колоездачното дружество, начело с несменяемия председател Тодор Ангелов, 1937 г.‍ / архив на о.з. капитан-летец Никола Г.‍ Хаджиев}

	{img:svishtov_18.jpg|#Туристическото дружество на конгрес във Велико Търново, 1940 г.‍ (Плакатът „Свищов“ се носи от Ангел Балашев, знамето от студента Цанев-Цайката, ръководител е студентът Стойнов — вдясно)}

	{img:svishtov_19.jpg|#Вляво: Туристическото дружество при Прогимназията, с ръководители учителя Генчо Попдимитров и студента Илия Патев, пред паметника на Алеко Константинов, 1937 г.‍ Вдясно: Офицерите от 33-ти полк, с командира полк. Славчо Кирчев, пред паметника на падналите герои от полка за обединението на родината в двора на казармата. Паметникът е построен през 1917 г.‍ от Дойрански гранит, взет от връх „Дуб“ — Македония. Снимката е от 1941 г.‍ / архив на подпоручик о.з. Божидар Славчев Кирчев}

	{img:svishtov_20.jpg|#Свищовлии на курорт във Вършец, 1930 г.‍}

	{img:svishtov_21.jpg|#Две богати свищовски семейства на пикник (прави са домашните прислужнички), около 1920 г.‍}

	{img:svishtov_22.jpg|#Първа дружина от 33-ти Свищовски пехотен полк на Прикриващия фронт при турската граница, 1943 г.‍ / архив на подпоручик о.з. Божидар Славчев Кирчев}

	{img:svishtov_23.jpg|#Цар Борис III на Великден в Свищов, 1936 г.‍}

	{img:svishtov_24.jpg|#Вляво: Димитър Ценович със съпругата си Екатерина в Букурещ, около 1870 г.‍ Вдясно: Синът на Никола Живков, шеф-механик Богдан Живков, 1922 г.‍}

	{img:svishtov_25.jpg|#Семейството на дядо ми Ангел Иванов Балашев, 1895 г.‍}

	{img:svishtov_26.jpg|#Баща ми Богдан Балашев, като ученик в отделенията (3–4 клас), 1898 г.‍ в Свищов}

	{img:svishtov_27.jpg|#Семейство Балашеви в градината в двора на дядовата къща, 1920 г.‍}

	{img:svishtov_28.jpg|#Семейство Балашеви в една голяма зима, 1921 г.‍}

	{img:svishtov_29.jpg|#Вляво: Авторът, като юнкер във Военното училище, 1944 г.‍ Вдясно: Като старши кадет със сестра ми Анна, 1943 г.‍}

	{img:svishtov_30.jpg|#Майка ми е щастлива, че в най-трудните години (1944–1950 г.‍) изучи мен като инженер и сестра ми като дипломирана пианистка, 1950 г.‍}
