>	Пролог
>	Събранието на Ирканс

E>
	Те бяха Пазителите — или Ирканците, както биваха наричани членовете на Събранието на Ирканс. Тяхната роля беше да наблюдават и проумяват Съдбата така, както тя се изписваше върху Небосвода на Сивия дракон, и да бдят за нейното изпълване.
@	Хроники (Книга за тайните)
E$

	Масата представляваше широк каменен пръстен. Изглеждаше като изгубена сред безкрайния мрак, само колона от бледа светлина се спускаше над сферата, рееща се в центъра й, която, осеяна от съзвездия и отделни звезди, изобразяваше небесния свод над Имелория.
	— Три червени звезди се събират при съзвездието на Кралството с петте корони — каза Първият пазител.
	Той беше свикал Събранието на Ирканс.
	Около каменната маса бяха деветима — виждаха се само главите, покрити с широки, ниско спуснати сиви качулки, и раменете на деветимата.
	— Всички те предвещават война — каза Четвъртият.
	— Движението им се ускори — каза Шестата.
	Също като Деветата, нищо — освен женският й глас — не я отличаваше от другите седем.
	— Ускори се, докато звездата на Стария крал гаснеше и изчезваше — каза Вторият.
	— Така се изпълни неговата съдба — каза Седмият.
	— Грешка — сухо го поправи Третият.
	Третият и Седмият често се бяха изправяли един срещу друг. Неприязънта им беше известна. Напоследък Седмият се беше наложил над Събранието, но бе проявил достатъчно смирение или пък ум да не измества Първия. Задоволяваше се да упражнява влиянието си, докато у Третия личеше явно нетърпение.
	— Какво? — рече Седмият.
	— Звездата на Стария крал не е изчезнала — каза Третият. — Блясъкът й едва се забелязва, засенчен от звездата на Рицаря с меча. Но все още е там — за който умее да я види.
	Настъпи мълчание и всеки от Пазителите потъна в себе си, за да разгледа по-внимателно Небосвода на Сивия дракон.
	— Истина е — каза накрая Първият. — Звездата на Стария крал все още не е напълно угаснала.
	— Как е възможно? — учуди се Петият. — Ерклант II умря.
	— Така е, защото съдбата му не е изпълнена докрай — каза Вторият. — Трябва това да стане, за да може душата на Стария крал да намери покой в Отвъдното и звездата му да угасне.
	— Какво може да е изпълването на съдбата на Стария крал? — обърна се Първият към побратимите си. — Какво е трябвало да изпълни, което не е изпълнил?
	Пазителите предпочетоха да замълчат, за да не признаят незнанието си.
	— Старият крал умря от ръката на Рицаря с меча — каза Деветата.
	Седмият се обърна недоверчиво към Деветата.
	Убеден, че помага за осъществяването на волята на Сивия дракон, той бе положил много усилия, така че съдбата на Лорн да съвпадне с тази на Рицаря с меча. От своя страна Третият беше убеден, че Седмият греши, но не бе успял да надделее в Събранието и отначало фактите сякаш сочеха, че не е прав. Но Седмият знаеше, че Третият продължава да смята, че звездата на Лорн и звездата на Рицаря с меча се сливат измамно — и опасно. Знаеше също, че Третият не се беше отказал и че все още имаше привърженици в Събранието. Дали Деветата беше една от тях?
	— Какво можем да кажем? — попита Седмият.
	— Ние освободихме мъжа на име Лорн Аскариан, защото смятахме, че неговата съдба е съдбата на Рицаря с меча — каза Третият.
	— Мъжът на име Лорн Аскариан е Рицарят с меча — потвърди Седмият. — Той намери Меча на кралете и го върна в рода на Върховните крале. Не беше ли именно това, което Рицарят с меча трябваше да извърши? Не е ли написано именно това на Небосвода на Сивия дракон?
	— А къде беше написано, че Рицарят с меча трябва да убие Върховния крал?
	Нападката беше пряка и всеки зачака, любопитен да види как ще отвърне Седмият. Той се поколеба за миг, после рече:
	— Върховният крал скоро щеше да умре.
	— Не от ръката на Рицаря с меча — настоя Третият.
	— Звездата му вече беше избледняла и треперлива.
	— Това не беше неговият час.
	— И какво значение има? — нетърпеливо отсече Седмият. — Върховният крал трябваше да умре и умря така!
	Настъпи мълчание.
	Седмият почти беше повишил тон и се усети доста късно. Третият млъкна доволен.
	Първият продължи:
	— Станалото не може да бъде променено, а онова, което тепърва ще става, трябва да бъде предотвратено. Като не угасява звездата му, може би Сивият дракон иска да ни покаже, че Върховният крал не е изпълнил съдбата си. Трябва да открием с какво трябва да помогнем това да се осъществи.
	Пазителите открай време сравняваха Съдбата с голяма река, която дълбае коритото си и понякога може да бъде отклонена или забавена, но никога не може да бъде спряна задълго. Тяхната роля беше да направят така, че течението на тази река да бъде възможно най-плавно и спокойно, защото водите й бяха способни да отнесат цели родове, да погълнат народи и да погубят нации.
	— Сега звездата на Стария крал следва звездата на Рицаря с меча — каза Петият. — Може би на Рицаря се полага да продължи делото на Стария крал.
	— Или да поправи грешките му — каза Третият.
	— Звездите на Рицаря и на Стария крал — каза Първият тежко. — Звездите на Наследника и на Черния принц. Звездата на Кралицата. Звездата на Кралския меч. Звездите на Първородния син и на Дракона… Всичките са в съзвездието на Кралството. И всичките са обагрени в червено от Звездите на войната.


>	Първа част
>	Краят на зимата на 1548 г.

>>	Червената пепел

E>
	Кой плаща цената за грешката? Върху кого се излива кръвта на осъдените? Кой мери разкаянието на виновната душа? Колко струва разкаянието на измамения невинен човек?
@	Хроники (Книга за съда)
E$

>>>	1.
	Лорн Аскариан излезе от Кралския дворец в тъмната нощ. Тежки облаци се струпваха и скриваха съзвездията на Голямата мъглявина. Над потъналата в сняг столица духаше вледеняващ вятър. Помиташе пустите, тъмни улици, вдигаше вихрушки от кристален прах, стенеше мъчително. Тези стенания напомняха на Лорн стоновете на измъчените души в Далрот, с тази разлика, че в този миг неговата не беше част от хора на измъчваните.
	Току-що бе убил своя крал.
	Току-що бе убил своя баща.
	И от това на душата му олекваше.

	* * *

	Без да пришпорва коня си, Лорн спокойно стигна Черната кула, която — по-тъмна от небето — се извисяваше на един от хълмовете на Ориал. Качулката и раменете му бяха замръзнали, той слезе от коня в двора, осветен с факли. Подаде юздите на коняря, който притича към него, и го попита:
	— Дежурен офицер?
	— Господин Логан, месир.
	— Трябва да говоря с него.
	— Да, месир.
	Докато конярят отвеждаше коня му в конюшнята, Лорн пое нагоре по едно покрито стълбище и стигна до обходния път. Там го посрещна още по-силен студ и виенето на хапещия вятър. Лорн се доближи до часовия, застанал до разпален мангал, и му каза:
	— Логан ще дойде при мен. Оставете ни сами.
	— На вашите заповеди.
	Лорн спря и се загледа в заспалия в нозете му Ориал. Рядко някъде проблясваше светлина, освен в квартала на кралското пристанище и в Кралския дворец, чиито кули, павилиони, пристройки, паркове и гори покриваха цял един голям хълм. Погледът стигаше чак до крепостните стени на огромната столица на Върховните крале, но отвъд Стражевите кули, предназначени да пазят града от Тъмнината, се простираше пълен мрак. На хоризонта леко се очертаваха силуетът и хребетите на планините на Лангър.
	В снега проскърцаха стъпки.
	Часовият се оттегли и веднага щом остана сам с Логан, Лорн му каза:
	— Ерклант II вече го няма. Издъхна в леглото си.
	Това беше истина.
	Лорн пропусна да признае само, че именно той бе убил Върховния крал, като го бе задушил с ръка, притисната към лицето му. Или по-скоро, че той го бе довършил. В немощното, костеливо тяло на стареца почти не беше останал дъх. Напразно го бе умолявал. Неспособен да извика и твърде слаб, за да се защити, той едва бе помръднал, а погледът му, изпълнен със страх, скоро бе помръкнал. Дали щеше да дочака да види изгрева? Лорн се съмняваше и му беше все едно. Не краля, той беше убил баща си — един омразен баща, чието тайно копеле беше самият той.
	— Кажи новината на хората — продължи Лорн. — Онези, които искат, могат да го оплачат и да се помолят за душата му. Но могат да го направят само през времето, което остава от тази нощ. На зазоряване искам всички да са в пълна бойна готовност.
	— Разбрано.
	Бившият наемник Логан беше един от първите, които се бяха присъединили към Лорн, когато той създаде отново Ониксовата гвардия по нареждане на Върховния крал. И макар да говореше малко, мъжът беше надежден, сигурен, суров. Уважаваха го, а той владееше както никой друг двете остриета близначки, кръстосани на гърба му. Лорн му имаше пълно доверие.
	— Ще трябва да се отслужи заупокойна молитва — добави Логан.
	— Тук? В параклиса?
	Сигурен в думите си, бившият наемник кимна.
	— Добре — каза Лорн, след като помисли. — Намери свещеник. Но службата да е свършила преди утреня.
	— Друго нещо?
	— Не.
	Логан понечи да тръгне, но Лорн го задържа.
	— Чакай малко — прошепна той. — Ей сега ще започне.
	Лорн се беше съсредоточил в нещо, което не можеше нито да види, нито да чуе, но отгатваше. Логан зачака и — без да му проличи — забеляза, че Лорн разтрива лявата си ръка, облечена в ръкавица: това беше ръката му, белязана от Тъмнината. Измина един миг в пълно мълчание сред мразовитата нощ, а после:
	— Ето — каза Лорн.
	Започна да вали пепелен дъжд.
	— Червено — каза Логан, като разглеждаше късчетата пепел, нападали в отворената му длан.
	Двамата мъже се спогледаха.
	— Война — тихо рече Лорн.

	* * *

	Лорн живееше на последния етаж на Черната кула.
	Веднага щом затвори вратата, той запали лампа и свали палтото и ръкавиците си. И тъй като беше много студено, побърза да запали огън, погледа го как се разпалва, хвърли още няколко цепеници и остана наведен над огнището, а червеникавожълтите отблясъци галеха лицето му и открояваха чертите му. Едно малко рижаво коте — Исарис — дойде при него и с мъркане се отърка в ботушите му.
	Лорн се усмихна и разкопча яката на китела си.
	— Ей, ама ти как влезе тук, а?
	Исарис отвърна с тихо мяукане.
	Лорн го гушна и като го чешеше с пръст по тила, седна в едно кресло. Отпусна се и остави времето да тече, с изгубен поглед, докато огънят пращеше и постепенно сгряваше стаята. Исарис затвори очи и доверчиво задряма. А Лорн мислеше за войната, която щеше да избухне по негова вина и която щеше да разори, може би дори да унищожи Върховното кралство.
	Когато в стаята стана топло, Лорн остави Исарис на креслото, като го погали още веднъж, после свали китела и ризата си. Протегна се, гол до кръста. Мускулите го боляха и имаше нужда от почивка, но той знаеше, че дори да легне, нямаше да може да заспи. При това изобщо не го мъчеха угризения. Дори съмнение не го глождеше. Всъщност не чувстваше нищо, само някакъв остатък от омраза към онзи недостоен баща и крал.
	В тишината и полумрака, на светлината на една газена лампа, Лорн се загледа в образа, който изпращаше към него едно очукано калаено огледало. Беше образът на уморен воин, с черни, разчорлени коси, брадясали бузи и светли очи с различен цвят. Множество белези — от разкъсване, от острие, от нокти и зъби — покриваха широките му рамене и гърдите му. Избледнелите белези контрастираха с черното петно върху сърцето му, от което тръгваха тъмни вени, които се проточваха през гърдите му и се увиваха около левия му хълбок.
	Тъмнината.
	Покваряваща сила, родена във владенията на Ада, Тъмнината, беше в него и го завладяваше все повече. Разяждаше тялото и душата му и понякога объркваше мислите и преценката му. Вече го бе накарала да извърши неща, за които сега съжаляваше. Но също така му бе помагала и го бе пазила. Сякаш притежаваше собствено съзнание, тя се бе превърнала в негов съюзник. От прищявка? Поради изгода?
	Лорн не знаеше.
	С върха на пръстите си той проследи вената, която се разделяше и пренасяйки Тъмнината, се изкачваше към врата му като отровен бръшлян. Болестта напредваше. Белезите й скоро щяха да започнат да се подават над яката на ризата. След това щяха да плъзнат по бузите му и щеше да му се наложи да носи маска, за да ги прикрива… ако въобще решеше да ги крие.
	Лорн се колебаеше.
	Навремето беше един от най-обещаващите млади рицари. Обсипван с чест и слава, тогава той се радваше на благоразположението на Върховния крал и на приятелството на един принц. Успяваше във всичко — и в Двора, и на бойното поле. Можеше да се похвали дори, че бе щастливец и в любовта. Възхищаваха му се. Завиждаха му. Гордееха се, че го познават и общуват с него.
	После бяха дошли обвиненията в държавна измяна и опозоряващата присъда.
	После бе дошла Тъмнината.
	В затвора в Далрот, където го запратиха, на един далечен остров в Мрачното море, Тъмнината трябваше да се нахвърли върху него с алчен бяс и да го ръфа нощем, както ръфаше другите осъдени, като ги превръщаше в обезумели вампири. Вместо това тя бе посяла в него плодовит зародиш. Беше го белязала със своя печат — според някои го бе осиновила.
	Покварила.
	Така че след три години, когато Върховният крал го бе оневинил и го бе повикал при себе си, Лорн се бе върнал от Далрот променен телом и духом, по-потаен и по-опасен от когато и да било. Сега Тъмнината беше част от него самия. Все още не го владееше напълно — поне засега. Но какво щеше да прави той, какво щеше да стане с него, ако не беше тя? Щеше ли да разбие армиите на Черния дракон и да спаси крепостта на Ангборн? Щеше ли да открие Меча на кралете? Щеше ли да победи принца-дракон?
	Лорн се вгледа внимателно в огледалото — погледът му беше ясен, безмилостен и отчаян. За добро или за лошо, Тъмнината бе направила от него мъжа, който беше днес. И макар да го убиваше бавно, на нея дължеше това, че все още е жив. Колко пъти го беше спасявала? Лорн често мислеше за Тъмнината като за свой най-омразен и най-верен съюзник.
	Проклятие, разбира се.
	Но проклятие, което вече го бе отвело по-далеч, отколкото би могъл да стигне сам когато и да било.
	Понеже опакото на ръката го засърбя, Лорн сведе очи към печата, който се беше вградил там: печат от тъмен камък, с изсечена на него прокълната руна. Лорн вдигна белега на Тъмнината към треперливата светлина на лампата и раздвижи пръстите си, после няколко пъти стисна юмрука си. Знаеше, че белегът му никога не се пробужда случайно.
	— Заблуждаваш се, Лорн.
	Лорн вдигна глава и видя мъртвешкото лице на Върховния крал, отразено в огледалото, точно над рамото му, сякаш стоеше зад него. Ерклант II носеше короната си и парцалива плетена качулка. Изглеждаше точно както преди да издъхне: жив мъртвец, когото животът бавно напускаше.
	Лорн не трепна.
	— Заблуждаваш се — повтори мъртвият Върховен крал, гласът му беше дрезгав и свистящ.
	— Така ли? — каза Лорн.
	— Тъмнината не ти е съюзник. Никога не е била и няма да бъде ничий съюзник. Тя не ти служи. И макар още да не си неин роб, скоро ще станеш.
	— Тя ме освободи.
	— Тя те направи цареубиец. Отцеубиец.
	Лорн впери поглед в очите на Върховния крал и отвърна глухо:
	— Не укорявайте Тъмнината за това, татко. Никога не съм бил толкова уверен в себе си, както в мига, в който ви убих.
	— Защо ме мразиш толкова?
	Лорн не отговори.
	През един тесен прозорец, чийто капак беше останал отворен, Ерклант II наблюдаваше Кралския дворец, откъдето змейниците излитаха в нощта под пепелния дъжд.
	Това като че ли го натъжи.
	— Знам какви са ти намеренията, Лорн. Пощади Върховното кралство. Ти… ти можеш да го спасиш! Точно затова те изкарах от Далрот. Точно това искаше Сивият дракон. Това иска и сега!
	Лорн се приближи до прозореца и застана до краля.
	Посочи отдалечаващите се змейници и рече:
	— Вижте тези вестоносци. Отиват да занесат вестта за вашата смърт навред във Върховното кралство. Скоро ще стигнат в Аргор, Фелн, Орвал, Лориан. В Седемте града. В Арканте… Как мислите, коя от тези хубави провинции ще се разбунтува първа? Фелн? Орвал?
	— Направих те Пръв рицар на кралството. Поставих те начело на Ониксовата гвардия. Твоят дълг е да пазиш Върховното кралство… Защо мислиш, че още съм тук? Ти трябва да изпълниш съдбата си, Лорн. Осъждаш се, като не…
	— Какво? — прекъсна го Лорн. — Вие наистина ли си въобразявате, че ако още не сте отишли в Ада, то е защото Божествените искат да ме върнете в правия път?
	— Не зная — призна Върховният крал отчаяно. — Не зная…
	— Още сте тук, защото макар да ви убих, още не съм приключил с вас, татко. Нито с Върховното кралство.
	— Един човек против цял народ. Това е лудост.
	Призракът изчезна.

	* * *

	Червена пепел, изпратена от Дракона на Войната, се стелеше над Ориал и се смесваше със снега. На сутринта столицата се събуди окървавена под звъна на камбаните, известяващи смъртта на Върховния крал.


>>>	2.
	Погребалният кортеж напусна Кралския дворец по здрач сред вледеняващ студ. Бавно прекоси Ориал под тежките удари на камбаната, за три часа стигна до катедралата, минавайки по улици, които събраната тълпа правеше по-тесни. Всички врати бяха затворени. Всички капаци бяха спуснати. Факли осветяваха фасадите и на светлината им блестеше чисто бял сняг, навалял наскоро и затрупал другия, смесен с кървавочервена пепел, който беше покрил столицата след смъртта на Върховния крал. На нощното небе светеше огромната Мъглявина и изглеждаше като обгърната от блед ореол.
	Седем дни бяха изминали от смъртта на Върховния крал.

	* * *

	Лорн Аскариан и трийсет рицари от Ониксовата гвардия яздеха начело на шествието. Черни бяха гравираните им ризници, дългите им наметала, покриващи задницата на конете, от чиито ноздри излизаше пара, знамената им с избродирани на тях в сребърно вълча глава над два кръстосани меча: те бяха Черната гвардия. Лорн беше препасал скандския си меч, а наметалото му беше спуснато само над лявото му рамо. Това позволяваше да се види нараменникът му, също украсен с вълчата глава и мечовете, но обогатен и с кралска корона — такива бяха знаците на Първия рицар на кралството. Широка качулка се спускаше над лицето му, от което се виждаше единствено извивката на строга уста.
	След ониксовите гвардейци идваха Кралските гвардейци. Бяха облечени в сиво и ескортираха пеш погребалната кола, която пренасяше тялото на Ерклант II, покрито с балдахин с герб. Тялото почиваше в абаносов ковчег, върху който бяха положени короната, скиптърът и мечът на покойния Върховен крал. Четири коня теглеха колата, която издълбаваше червени коловози в снега. При преминаването й жителите на Ориал свеждаха глава, плачеха, молеха се, падаха на колене, като през цялото време сподавяха хълцанията и плача си.
	Тримата принцове яздеха след колата, като Ирдел беше малко по-напред от Жал и Алдеран, когото всички наричаха Алан. Като син на Ерклант II и първата му съпруга, принц Ирдел беше наследник на трона на Върховното кралство. Умората и тъгата бяха изопнали чертите му. Изправен на седлото, той сякаш не усещаше студа и със сълзи на очи гледаше право напред. Мъката му беше искрена и хората се възхищаваха на смелостта му, докато принцът-кардинал Жал показваше пълния блясък, полагащ се на хората на Църквата. Алан изглеждаше отсъстващ. Беше като премазан и сякаш по-скоро се оставяше да го водят, вместо сам да насочва коня си.
	Със спуснати завески, каретата на кралица Селиан се движеше след принцовете. След нея се точеше дълга, бавна колона от карети и рицари, кресла, носени от носачи, мъже, жени и деца тъпчеха белия сняг, в който попиваше червено. Придружен от молещи се жреци, въоръжени войници, прислужници в ливреи, Дворът преминаваше, подреден според ранга на благородството и почестите — великолепен и траурен на слабите светлини на факлите. Камбаната биеше и звънът й беше като злокобен призив, на който тя можеше единствено да отговаря. Едри и дребни благородници, нотабили и прелати, придворни и слуги — сякаш всички вървяха след Лорн към своята гибел, оставяйки подире си кървава диря, отъпкана хиляди и хиляди пъти: жива рана, отворена в сърцето на Ориал — столицата на Върховното кралство.

	* * *

	Камбаната спря да бие, когато кортежът стигна пред катедралата.
	Беше полунощ. На площада се бе събрала многолюдна, смълчана тълпа, държана зад бариерите, пазени от въоръжени мъже. Катедралата на Ориал беше посветена на Ейрал — Дракона на Светлината и Познанието — и беше огромна, елегантна бяла постройка, издигаща дръзките си стрели към съзвездията на Голямата мъглявина. Когато беше осветена, тя сякаш приютяваше в себе си слънце, чиято топла светлина струеше навън през прозорците й и многоцветната й розета.
	Вътре хорът пееше химни.

	* * *

	Ковчегът беше внесен от осем членове на кралската гвардия, за които това беше последна мисия в служба на Ерклант II. Поставиха го на подиум под монументалния централен купол, пред легендарната статуя на Ейрал — истински шедьовър от бял мрамор: изправен, с разперени крила и победоносно изпъчени гърди.
	Катедралата беше осветена с много свещи и цялата бе обточена в черно. Преди да бъде отнесен в криптата на Върховните крале за вечни времена, ковчегът щеше да остане изложен тук трийсет дни, под закрилата на Белия дракон и неговите монаси-рицари на Светите Покровители. Облечени в дълги бели раса и туники от преплетени железни халки, с щит в ръка и меч на хълбока, петдесет Покровители вече стояха на стража, неподвижни в сянката на вековните сводове на олтара и абсидата.
	Кралицата се появи в пълен траур — с воал и ръкавици, тревожеща и величествена. Опряна на ръката на принц Ирдел, тя се качи на кралския подиум по вита стълба, разположена в масивна колона. След тях вървяха принц Алан, както и няколко дами и господа, сред които министър Естеверис. Алан пристъпваше несигурно, спъна се в едно стъпало и за малко не падна. Раздразнен, той ядно се извърна към оногова, който го беше подхванал за лакътя, но се сдържа, като разпозна в него Лорн.
	Изглежда, никой друг не беше забелязал инцидента.
	Със замъглен поглед Алан благодари с кимване и сам доизкачи стълбите. Седна вдясно на Ирдел, кралицата седеше от лявата му страна. Тя дори не го погледна. Но Ирдел му отправи безмълвен въпрос, като загрижено смръщи вежди. Макар да не го бе видял как се спъна, бледото, трескаво лице на по-малкия му брат го тревожеше. Алан направи знак, че всичко е наред и Ирдел не настоя повече, въпреки очевидното: тъгата владееше мислите му.
	Лорн остана в сянката — внимателен и предпазлив.
	Кралицата и двамата принцове седяха на тронове под аленочервен балдахин. Под тях се простираше централният кораб на катедралата; в краката им основната алея и по-високата галерия от двете страни на трибуната се изпълваха. Погребалната литургия щеше да бъде отслужена от принца-кардинал Жал според строгия ритуал на Църквата на пожертвания Дракон-крал. Ейрал беше драконът покровител на Върховното кралство, но неговият култ беше започнал да отстъпва пред култа на Дракона-крал. Разбира се, опелото на Ерклант II щеше да се отслужи в катедралата на Белия дракон, според традицията на Върховните крале. Но щеше да е първото от векове, което да не е отслужено от жрец на Ейрал. Това беше накарало много зъби да изскърцат, но изглежда, нищо не можеше да се изпречи на пътя на нарастващото влияние в Двора на „Добродетелните“ — предана партия, застанала зад Жал в служба на Пожертвания.
	Без да се замисля, Лорн разтриваше с палеца си дланта на ръката си, белязана от Тъмнината. Внимателно оглеждаше присъстващите, които вече се бяха настанили в катедралата, търсейки някого, чието присъствие долавяше и когото видя в момента, когато влезе принцът-кардинал Жал, придружен от десетина други свещенослужители.
	Хорът спря да пее и седналите се изправиха.
	Лорн се възползва от това раздвижване и излезе. Тръгна по една тясна стълба, която го отведе още по-нависоко, и трябваше да напъне с рамо една вратичка, през която много рядко минаваше някой, за да излезе на една външна галерия, брулена от всички ветрове, под осветената розета на катедралата. Опрян на парапета, Лорн чакаше и се възхищаваше на Ориал в ледената нощ.
	Знаеше, че другият скоро ще дойде при него.

	* * *

	В катедралата засвири големият орган. Заупокойната служба за Ерклант II започваше. В притвора събраната тълпа коленичи за молитва в отъпкания сняг.
	— Добър вечер — каза дракът, когато дойде при Лорн в галерията.
	Люспите му бяха бели, а очите — тюркоазени, носеше качулка, но тя не успяваше да скрие достатъчно добре лицето му. Въпреки това можеше да мине незабелязан, независимо от вида си и необичайния си цвят. Лорн знаеше, че единствено той го беше забелязал в тълпата малко преди това.
	— Добър вечер, Скерен.
	Скерен беше Пратеник. Принадлежеше към братство — известно, но непризнато, — което служеше на Събранието на Ирканс. Ролята на Пратениците беше да съобщават волята на Сивия дракон така, както я тълкуваха Пазителите. Но понякога се случваше техните действия да улесняват хода на Съдбата.
	Лорн и Скерен не се срещаха за първи път.
	— Струва ми се, че ще ми бъде отправен основателен упрек. Така ли е? — подигравателно попита Лорн.
	Скерен не трепна.
	— Онова, което трябва да стане — фатално, — но ще стане — рече той.
	— Значи няма да има упрек?
	— По-скоро предупреждение.
	— Срещу кого?
	— Срещу самия вас. Продължавайте така и ще предизвикате гибелта си.
	— Какво ви засяга?
	— Нищо. Това, което трябваше да извършите и не извършихте, друг ще го извърши. И онова, което не трябваше да правите, но направихте, друг няма да го направи. Дали от един, или от друг, което трябва да бъде извършено, винаги ще бъде сторено.
	— Каквото трябва да стане, ще стане, знам. Затова повтарям: какво ви засяга? Аз или някой друг…
	— Вие сте… — Скерен замълча, търсейки точната дума. — Вие представлявате несигурност. Възможно е това да не интересува Сивият дракон — нещо, в което се съмнявам. Но мога да ви уверя, че Пазителите страшно мразят някой да прави така.
	Лорн се усмихна.
	— Несигурност. Това доста ми харесва.
	— Разбирам, че горделивостта ви може да е поласкана. Но все пак тя не бива да ви заслепява.
	— Нищо не може да се направи против волята на Сивия дракон, нали?
	— Никога задълго. Две звезди блестят и се смесват по ваша вина на Небосвода на Съдбата. Едната е на Рицаря с меча, а другата е на Черния принц. А именно защото си мислеха, че вие сте Рицарят с меча, Пазителите се намесиха, за да бъдете освободен от Далрот.
	Лорн въздъхна, дъхът му побеля от студа.
	— Аз не служа на Пазителите. Не ме е грижа какво искат.
	— Не става дума за това. Скоро ще го разберете — обеща Скерен.
	Ще видим.
	— Довиждане, рицарю.
	— Довиждане, Пратенико.
	Белият драк си тръгна, като остави Лорн, чийто поглед се зарея към заснежените покриви на Ориал, които блещукаха на светлината на Голямата мъглявина.


>>	Примирието на сълзите

E>
	Традицията на кралете на Лангър се бе превърнала в традиция на Върховните крале. Погребението им траеше двайсет и един дни и двайсет и една нощи и това беше Примирието на сълзите, по време на което кралското тяло оставаше изложено, за да може всеки да се помоли, да поплаче и да се вглъби в тайната на своята душа.
@	Хроники (Книга за законите и обичаите на Лангър)
E$

>>>	1.
	Лорн бе повикан в Кралския дворец на другия ден след опелото — в първия ден от Примирието на сълзите. Той потегли, ескортиран от десет конници, и в хапещия студ бавно прекоси все още потъналия в траур град. Небето беше съвършено чисто и от него струеше светлината на ослепително слънце, под която блестеше белият сняг, тук-там зацапан от червени петна, останали от пепелта, замръзнали и лъскави като рубинени локвички. Ориал изглеждаше пуст.
	Никакъв глас, никакъв живот по улиците. Рядко някой минаваше. Увити в дебелите си дрехи, хората се движеха като покаяници, смазани от грях и угризения, и спираха, когато покрай тях минаваше Ониксовата гвардия, за да открият лицата си, свели поглед надолу.

	* * *

	Дворецът беше огромна сграда, чиито най-стари части бяха още от времето, когато Божествените дракони царуваха над света. Издигаше се на един от хълмовете на Ориал, заобиколен от „Кралския град“. Ограден със стена, издигната навремето от Белия дракон, в Кралският град имаше — освен Двореца на Върховните крале — други сгради и кули, помощни пристройки, градини, дворове и тераси, жилища, едно градче и дори гора, езеро и руини. Човек можеше да се роди и умре в Кралския град, без никога да излезе от него.
	След като влезе през градската порта, Лорн пое нагоре по павираната улица, която прекосяваше градчето и водеше в Кралския дворец. Там остави ескорта си в двора на Големите конюшни, даде някои наставления на хората си и влезе сам в Залата на Победите, наричана така, защото стените й бяха украсени с най-славните военни трофеи на Върховните крале. Както обикновено целият Двор се беше събрал там, само че сега всички говореха тихо и бяха в пълен траур — всички облечени в аленочервено. Долавяше се, че са смутени и разтревожени, жадни за новини и вече оживени от някои несигурни слухове.
	Идването на Лорн бе забелязано.
	Много погледи го проследиха, докато той вървеше към една от големите камини в залата. Лорн свали ръкавиците си и протегна ръце към топлината на огъня. Повечето от тези погледи бяха заинтригувани и предпазливи. Някои обаче бяха откровено враждебни, особено от страна на неколцина мъже и жени, застанали встрани: Добродетелни, като всички те носеха на гърдите си, там, където е сърцето, една и съща руна, издялана като медальон от аленочервен камък.
	Лорн не им обърна никакво внимание.
	Знаеше, че в Двора го презират и мразят заради това, което е, завиждат му и се страхуват от него, заради това, което направи. Малцина бяха истинските му съюзници, но това не го притесняваше. Макар и белязан от Тъмнината и опозоряван много пъти в миналото, сега той командваше престижната, страховита Ониксова гвардия, която му беше изцяло предана. Освен това се радваше на огромна популярност в цялата страна, откакто бе върнал легендарния Меч на кралете. Народът го обичаше и виждаше в него герой. Това не го правеше недосегаем, но го пазеше: не можеха да го убият, без това да доведе до безредици в тези бездруго несигурни дни.
	Но за колко ли време още?
	Докато се топлеше, с крайчеца на окото си Лорн забеляза, че някои придворни гледаха лявата му ръка. За да видят печата от черен камък, който Тъмнината бе вградила там? По-вероятно за да проверят дали продължава да носи пръстена на Първи рицар на Кралството. Точно така беше и това не пропусна да даде повод за няколко тайни разговора. Пръстенът вече му бе отнеман веднъж, но после му бе върнат заедно с командването на Ониксовата гвардия. Щеше ли да го задържи още дълго?
	— Рицарю?

	* * *

	Лорн се извърна към онзи, който го бе повикал, и позна принца-кардинал Жал.
	— Добър ден, рицарю.
	— Монсеньор.
	— Имате ли малко време?
	— Очакват ме.
	— Да, принцът-регент ви очаква.
	Лорн замълча.
	Воден от непоклатима вяра, Жал рано бе напуснал Двора, за да стане част от Църквата на пожертвания Дракон-крал. На негова страна бяха потеклото му, но също така умът и амбицията. Той бързо се бе издигнал в църковната йерархия и сега, на трийсет години, беше кардинал. Някои виждаха в него избраник на Дракона-крал, откакто преди десет месеца бе оцелял от опита да го убият, докато ръководеше заключителните преговори между Върховното кралство и Арканте. Убиецът беше някакъв фанатичен аркантец, който обаче умря отровен в килията си, преди да успее да издаде евентуалните си съучастници и поръчители. Преговорите се провалиха и малко след това започна обсадата на Арканте. Колкото до принца-кардинал, макар и ранен с кинжала на Тъмнината, той оздравя: прокълнатото острие по чудо не бе успяло да увреди плътта му, нито да отрови кръвта му.
	Само че Лорн не вярваше в чудеса.
	— Тези дни нямахме никаква възможност да поговорим, рицарю. И аз много съжалявам за това, защото държа да ви уверя колко много ви ценя и уважавам. Зная, че сте предан служител на Върховното кралство и Върховният крал не можеше да избере по-подходящ мъж от вас, за да го представлява и ръководи Черната гвардия.
	Жал се обърна към онези, които говореха тихо, докато скришно наблюдаваха тях двамата с Лорн. Втренчи се в тях продължително, така че накрая те извърнаха поглед и се направиха, че продължават прекъснатите си разговори.
	— Скоро и повече от когато и да било Върховното кралство ще има нужда от мъже като вас — продължи принцът-кардинал. — Мъже на честта и смелостта. И които Драконът-крал ще отличи…
	И тъй като Лорн продължаваше да мълчи, той настойчиво продължи:
	— Защото вие не се съмнявате, че Пожертваният ви е отличил, нали?
	— Наистина ли? — каза Лорн спокойно.
	— Направи го, като ви позволи, единствено и само на вас, да присъствате на последните дихания на моя баща. Това е привилегия, чест, която Драконът-крал не може да даде на кого да е.
	Лорн се запита до каква степен принцът-кардинал беше искрен. Ласкаеше ли го? Наистина ли вярваше, че Драконът-крал го бе отличил? Или таеше задни мисли, като споменаваше последните мигове на Върховния крал — мигове, които Лорн бе прекарал сам с монарха, без свидетел, без телохранител? Лорн знаеше какви подозрения тегнеха върху него.
	— Уверявам ви, че можете да ме смятате за свой съюзник — добави Жал. — Всъщност дълг на всеки истински вярващ е да ви помага. Докато следвате волята на Дракона-крал, разбира се…
	Лорн сдържа една усмивка, преди да забележи виконт Елвин д’Ералс, който се приближаваше. Висок, красив, елегантен, Д’Ералс още нямаше трийсет години. Беше приближен — едновременно приятел и съветник — на принц Ирдел. Лорн беше срещнал виконта при обсадата на Арканте, но не знаеше почти нищо за него, освен това, че предпочита мъжете пред жените — нещо, за което на Лорн не му пукаше.
	Сякаш смутен от присъствието на принца-кардинал, Елвин се поколеба и остана встрани. Лорн разбра, че младият виконт беше дошъл при него. Жал също го разбра и каза:
	— Оставям ви, рицарю. Запомнете обаче, нищо не може да бъде направено без Божествените. И нищо велико не може да бъде извършено без най-великия от тях. Да бъде с вас мирът на Пожертвания.
	При тези думи той се поклони и се оттегли.
	Лорн го проследи с поглед през тълпата придворни. После отново насочи вниманието си към Елвин.
	— Да?
	— Принцът ме помоли да ви отведа при него — каза Елвин.
	Не шепнеше, но беше снишил глас така, че да го чуе само Лорн.
	Лорн кимна и го последва.

	* * *

	Лорн беше очаквал протоколна среща между принца-наследник на Върховното кралство и капитана на Ониксовата гвардия.
	Очевидно обаче нямаше да е така.
	Елвин не го съпроводи до покоите на принца. Без да каже и дума, той го поведе по дискретни стълбища и коридори, по които рядко минаваше някой, и стигнаха до една неофициална врата, която той отвори, а после се отдръпна.
	— Стигнахме — обяви той.
	Вратата беше ниска. Лорн трябваше да се наведе, за да мине през нея, и когато се изправи, се оказа в зимната градина на Двореца. Не беше идвал тук от детството си, когато си играеше тук и се забавляваше да гони въображаеми създания. Въздухът беше прохладен, затоплен от слънцето, което грееше през високите прозорци, и от тръбите с топла вода в пода.
	Елвин влезе след Лорн, но остана до вратата, която затвори.
	— Принцът-регент ви очаква — каза той.
	Лорн тръгна сред саксиите със зелени растения, пъстрите цветя и екзотичните дървета, някои от които имаха плодове. Тук цареше мирна тишина, смущавана единствено от песните и леките удари с криле на птиците. Увеличена от стъклата на прозорците, светлината беше почти ослепителна и внасяше последната нотка в странното усещане, че е попаднал на място, което е извън времето, извън света. Лорн намери Ирдел, седнал сам под един балдахин, до малка масичка, на която имаше изстинала храна, която той ядеше без охота. Принцът беше блед, изпит и изглежда, не беше спал много-много напоследък.
	— Извинете ме, че ви посрещам така — каза принцът, без да става. — Но използвам един кратък миг за почивка, за да ви приема. — И той посочи един празен стол на Лорн. — Както виждате, още не съм имал време да обядвам. Вино?
	— Благодаря — каза Лорн и свали палтото си.
	Седна, взе чашата, която му подадоха, отпи една глътка и го оцени като познавач: виното беше превъзходно.
	После зачака.
	— Не сте в траур — отбеляза Ирдел.
	Както целия Двор, принцът също беше облечен в червено според традицията, която повеляваше цветът на траура за Върховен крал да е същият като на пепелния дъжд, завалял в мига на неговата смърт. Лорн обаче беше облечен в черно и сиво — цветовете на Ониксовата гвардия.
	— Не — отвърна Лорн.
	— Защо?
	— Защото командвам Черната гвардия, а Черната гвардия може да носи само един-единствен траур.
	— На Върховното кралство?
	— Да.
	— Да се надяваме, че това никога няма да се случи.
	Лорн невъзмутимо отпи глътка вино.
	Ирдел беше наследник на трона на Върховното кралство, но още не беше крал, независимо от смъртта на баща си. Щеше да стане крал, след като бъде коронясан, а това можеше да стане най-рано в деня след Примирието на сълзите, когато тялото на Ерклант II — засега изложено в своя ковчег в катедралата — бъдеше отнесено в кралската крипта, за да премине във вечността. Докато чакаше, Ирдел беше само принц-регент. Но макар да не царуваше, той управляваше, и независимо че кралската му власт беше ограничена, на вратите му вече се блъскаше множество — в очакване на скорошния ден, когато като Върховен крал щеше да може да раздава постове и служби, пенсии и благодеяния.
	— Досещате се защо ви повиках — каза Ирдел.
	— Ониксовата гвардия.
	— Реших да ви оставя командването й. — Лорн кимна, без да каже дума, което развесели принца-регент. — Не ми благодарите.
	— Защо да го правя? Ако не ми отнемате Ониксовата гвардия, то е, защото мислите, че тя ще ви е по-полезна, ако аз я командвам.
	— По-полезна на Върховното кралство — поправи го Ирдел. — „На Върховното кралство служим. Върховното кралство защитаваме.“ Нали това е девизът на Черните гвардейци?
	— Така е — потвърди Лорн. — Макар някои да казват, че девизът е: „На Върховния крал служим. Върховния крал защитаваме.“ На староимелорски разликата е много тънка.
	— На мен обаче ми се струва колосална.
	Лорн замълча.
	Ирдел беше спокоен, разумен мъж, когото Лорн уважаваше. Въпреки това двамата се познаваха слабо. До този момент изобщо не бяха общували, дори тогава, когато Лорн и Алан бяха юноши и бяха неразделни. Ирдел беше по-голям от тях с няколко години и никога не бе участвал в техните игри, а и те всъщност изобщо не отговаряха на нрава му. Принц Ирдел беше самотник, прилежен и отговорен и още от ранното си детство се беше подготвял да наследи баща си в занаята на крал.
	Дали беше искрен, като твърдеше, че поставя интересите на Върховното кралство пред собствените си?
	Лорн се съмняваше.
	— Обаче — каза Ирдел, като гледаше Лорн право в очите — искам да ви кажа още сега, че възнамерявам да ви отнема длъжността Първи рицар на Кралството. Дори това е едно от първите решения, които ще обявя веднага, щом стана крал. Бих желал това да не ни превърне във врагове.
	С поглед, все така прикован в очите на Лорн, принцът-регент зачака. Лорн не трепна.
	— Няма — каза той.
	— В никакъв случай не го приемайте като враждебност от моя страна. Когато ви направи Пръв рицар, баща ми беше болен и се бе оттеглил в пълно уединение в своята Цитадела. Тогава имаше нужда от мъж, който да го представлява и да му служи вярно. Вие бяхте този мъж и не се провалихте. Знайте, че съм ви искрено признателен за всичко, което направихте за доброто на Върховното кралство. Но аз не искам да имам Първи рицар до себе си. Няма да сте нито вие, нито някой друг. — Лорн кимна, че разбира. — Но се надявам да мога да разчитам на вас, когато стана крал. Това лято, когато служехте под мое командване при обсадата на Арканте, можах да се убедя какъв командир сте. В битката при Трите змии вие се проявихте като истински герой.
	— Провал. Изгубена битка в една ненужна война.
	— Аз не исках тази обсада. Само я ръководех и в момента, когато това бъде в моя власт, ще я прекратя с мир, който да е благоприятен и за двата лагера. Вече работя по този въпрос.
	Принцът-регент замълча. Погледът му се зарея, мислите му препускаха. Лорн го наблюдаваше спокойно, като допиваше виното си.
	— „На Върховното кралство служим. Върховното кралство защитаваме“ — повтори Ирдел тихо. И като се съвзе от замислянето си, добави: — Искам да кажа, че Черната гвардия става бойна част — гарант за единството и сигурността на Върховното кралство. Силна и независима част, която няма да служи на ничии амбиции. Войска в служба на Върховното кралство и единствено на Върховното кралство.
	— Невъзможно е без други войски и без средства — възрази Лорн.
	— Зная. И възнамерявам да намеря.
	— Единствено под мое командване?
	— Да.
	Лорн успя да прикрие изненадата си и прие новината, без да трепне. Разбира се, че много добре знаеше какво щеше да представлява за него една подсилена Ониксова гвардия, способна да съперничи във военно отношение на най-добрите войски на Върховното кралство. Тя щеше да бъде оръжието, от което се нуждаеше той, за да задоволи амбициите си.
	Ирдел си доля малко вино и пресуши чашата си на един дъх, после се изправи. Лорн разбра, че разговорът завършва и на свой ред също се изправи.
	— Да се видим отново утре — каза принцът-регент, докато го изпращаше. — Искам да ви възложа мисия. — Лорн беше заинтригуван, но нищо не попита. — Поверителна мисия. Мисия, за която ви се доверявам.
	Лорн се задоволи само да кимне, което с нищо не го ангажираше.
	— Утре сутрин ще изпратя ескорт да ви доведе — добави Ирдел, като посочи вратичката, която Елвин д’Ералс вече отваряше.
	— Няма нужда — каза Лорн.
	Ирдел се усмихна разбиращо.
	— Както обичате, рицарю. Значи до утре. При Старите арени.
	Лорн поздрави принца-регент, който добави, преди той да излезе:
	— И последно нещо. Бдете над Алан, моля ви. Направете ми тази услуга. Алан е ваш приятел, а вие сте един от малцината, които все още слуша. Пазете го от лоши влияния. За негово добро.
	Лорн спря за миг, после тръгна, без да отговори.

	* * *

	След като Лорн си тръгна, виконт Елвин д’Ералс заключи вратата на зимната градина. Принц Ирдел стоеше прав, беше умислен. Елвин отиде до ниската масичка, взе чашата на принца-регент и без никакво притеснение я допи.
	— Е? — рече той.
	Ирдел не отговори веднага.
	— Не знам какво да мисля за този мъж — каза той. — Давам си сметка, че слабо го познавам, но се питам дали изобщо някой може да се похвали, че го познава добре.
	— Този разговор послужи поне за това — отбеляза Елвин, като си доля още вино в чашата на принца. — Душата на Лорн е черна.
	— „Черна душа“? — повтори Ирдел. — Говориш като някой Добродетелен.
	— Прекарал е три години в Далрот — настойчиво продължи Елвин. — Бил е под влиянието на Тъмнината. Тя го е покорила и го е белязала с печата си. Лорн се е върнал жив от този ад, но това не означава, че се е върнал невредим. Не мисля, че сега може да му се има доверие. Всъщност дали някога е могло да му се има доверие? Бил е изпратен в Далрот заради държавна измяна.
	По онова време Лорн бе член на кралската гвардия и му бе поверена строго секретна мисия: да бди над сигурността на делегация, натоварена да преговаря за таен мирен договор между Върховното кралство и Иргаард. Преговорите бяха почти на привършване, когато клаузите на договора — който заплашвал да разруши равновесието на силите в Имелория — бяха разкрити публично. Последвалият дипломатически и политически скандал постави Върховното кралство в деликатно положение спрямо отколешните му съюзници. Договорът пропадна и скоро Лорн бе заподозрян, че е организирал изтичането на информацията. Беше съден и признат за виновен и без да се знае какви точно доказателства има против него, изпратен в Далрот, за да гние там до края на дните си. Обаче три години по-късно Върховният крал върна Лорн на служба при себе си, като го обяви за Първи рицар на Кралството.
	— Баща ми го оневини — припомни Ирдел. — А кой от тогава до сега е направил толкова, колкото Лорн за толкова кратко време?
	Настъпи мълчание.
	Елвин не беше убеден, но въпреки това се колебаеше да постави под въпрос легитимността на реабилитирането на Лорн пред принца-регент, защото това означаваше да се усъмни в основанията на едно от последните важни решения на Върховния крал.
	Ирдел взе чашата си от ръката на Елвин и отпи.
	— Не бива да се доверяваш на този човек — настоятелно повтори виконтът. — Никой не бива да го прави.
	— Зная — отвърна Ирдел мрачно. — Но нямам избор.


>>>	2.
	Загрижен, граф Теожен д’Аргор наблюдаваше небето от двора за излитане на Голямата Кралска змейна. Беше към петдесетгодишен, едър, с лъскаво плешиво теме. На колана му висеше легендарният боздуган, с който никога не се разделяше.
	— Става цял час, откакто трябваше да са се върнали — каза той.
	— Стерм е добър змейник — отговори главният змеяр, застанал до него. — Ще предпочете да се приземи, за да не преумори Дил.
	Теожен мрачно се съгласи.
	Главният змеяр сигурно беше прав, но можеше да има и други хипотези, не толкова успокоителни. И точно те тревожеха графа, който се страхуваше, че е надценил силите на Дил — млад змей, чието оздравяване следеше от седмици. Ако беше сгрешил, това излизане можеше да се окаже опасно за змея и за неговия змейник, толкова опасно, че дори фатално. Верен на традицията на господарите на Аргор, през целия си живот Теожен бе отглеждал и дресирал змейове. Беше виждал не един змей внезапно да изпада в пълно изтощение и да повлича безпомощния змейник в стремително падане.
	— Дил повече не можеше да издържа затворен между четири стени — добави главният змеяр. — Накрая щеше да се нарани с веригите си. Да полети малко днес беше добро решение.
	— Това още не се знае — възрази Теожен. Помисли после рече. — Прати хора да ги търсят, докато е още светло.
	— На вашите заповеди.
	Докато главният змеяр се отдалечаваше, Теожен видя Лорн, който минаваше през покрития със слама и сняг двор и идваше към него.
	— Какво правите тук, рицарю?
	— Идвам да ви видя. Казаха ми, че ще ви намеря тук.
	Двамата мъже се прегърнаха.
	Брат по оръжие на Ерклант II, Теожен винаги бе бил верен и предан служител на Върховното кралство. Поради тази причина бе отстранен от кралица Селиан, след като Върховният крал се оттегли в Цитаделата. Уморен от интригите, отказващ компромисите и отчаян, че един ден ще види краля да напусне доброволното си отшелничество, най-накрая Теожен се бе отказал от всичко. Беше последният останал верен човек и се бе върнал в любимите си планини в Аргор, вместо да присъства на покварата и упадъка на Върховното кралство. Обсадата на Арканте не го накара да промени решението си. Беше отказал да участва в нея и да изпрати войските си, защото не приемаше политиката на кралицата.
	— Вече само със змейовете се чувствам по-добре — рече Теожен. — Ще полудея, ако трябва да прекарвам дните си в Двора.
	— Можем ли да поговорим някъде?
	— Разбира се.
	Обграден със сводове, разположени на пет етажа, затворени с решетки или с дървени порти, подсилени с желязо, дворът беше защитен от вятъра, но не и от хапещия студ. Затова Теожен поведе Лорн към едно от стражевите помещения, където гореше хубав огън. Един слуга им донесе вино, после ги остави насаме.
	— Е? — попита Теожен. — Какво ви води тук?
	— Днес бях приет от принц Ирдел.
	— И какво ви обеща той?
	— Да ми отнеме пръстена на Първи рицар и да ме остави да командвам Ониксовата гвардия.
	— Можеше да се предвиди. Това ли е всичко?
	— Не. Според собствените му думи иска Черните гвардейци да се превърнат във войска, гарантираща единството и сигурността на Върховното кралство. Войска в служба на Върховното кралство и само на Върховното кралство.
	— Може би е искрен — каза Теожен и присви устни.
	— Да, може би.
	— Но колкото и да са престижни и уважавани, вашите Черни гвардейци съвсем не са толкова многобройни.
	— Казах му го. На това Ирдел отговори, че ще направи необходимото.
	Теожен се замисли.
	— Познавам принц Ирдел — рече той. — Ако е обещал, ще го направи. Обаче се съмнявам, че ще бъде от полза единствено на Върховното кралство. А впрочем и във ваша.
	— Смята да ми възложи мисия.
	Теожен се усмихна.
	— Нищо не е даром на този свят. Опасна ли ще е тази мисия? Противна на честта?
	— Все още не знам. Ще разбера утре.
	— Мога ли да направя нещо за вас?
	— Не, не мисля. Дойдох да ви попитам дали имате новини за Лукас.
	Лукас дьо Гатлис беше единственият син на граф Теожен д’Аргор. Беше водил бурен живот, преди да се включи — воден от идеал, но и от любов — във войската на господарката на Арканте против Върховното кралство. Тогава Лорн се бе сблъскал с него и го бе заловил при обсадата на Арканте. Тъй като можеше да бъде съден за държавна измяна, Лукас бе отведен в Ориал, където съдбата му продължаваше да бъде нерешена.
	— Виждали ли сте го скоро? — попита Лорн.
	Теожен въздъхна и прокара ръка по плешивата си глава.
	— Веднъж — рече той. — За малко. Но не и откакто е затворен в Гриф. (Крепостта Гриф беше затвор, построен на един остров в река Ейрдър, под Ориал. Там Върховното кралство пазеше най-опасните или най-ценните затворници.) Знаете, че винаги ни е било трудно да се разбираме — продължи Теожен. — Започна, когато умря майка му, струва ми се… — той замълча, в ума му нахлу споменът за съпругата, която бе обичал страстно. — Никога не съм знаел как да се разбера с него. Това, че поисках да го възпитам както моят баща възпита мен, сигурно бе грешка. Но Божествените са ми свидетели, че винаги съм искал единствено и само доброто му и по някакъв начин успях. Направих от него смел и честен мъж. Рицар, достоен за уважение.
	— И опасен противник, повярвайте ми.
	— Знам, че ви създаде доста трудности в Арканте — каза Теожен с лека нотка на гордост.
	Графът на Аргор беше строг и властен баща и не бе съумял да задържи при себе си своя горд, буен и твърде необуздан син. Веднага щом бе станало възможно, Лукас се бе изтръгнал от бащиното влияние и бе приел името Гатлис — името на покойната му майка. От години Теожен и Лукас не си бяха говорили. Но графът не бе престанал да обича сина си и да се тревожи за него.
	— Само ако можеше Лукас да подбира по-добре битките си — тихо рече Теожен.
	— Нямаше нищо безчестно в това, че взе страната на Арканте против Върховното кралство. Синът ви не се е провинил.
	— Но сега това ще му струва обвинение в държавна измяна.
	— Кога трябва да бъде съден?
	— Все още не е решено. Докато Лукас не бъде осъден, кралицата и Естеверис ме държат и те го знаят. Могат да ме принудят да остана в Ориал. Да се показвам в Двора. Кой баща няма да е изтерзан от притеснение, когато има риск синът му да свърши с глава на дръвника?
	— Кралицата би могла да пожелае да ви унижи, да ви принуди да коленичите пред нея…
	— Никога! — изръмжа графът в брадата си.
	— … но Естеверис не е толкова глупав, че да допусне тази грешка — продължи Лорн. — Точно защото знае, че никога няма да отстъпите. Той ви познава. Знае, че няма да получи нищо от вас, ако започне да ви шантажира. И ако трябва да съди и осъди Лукас, губи и малкото влияние, което има върху вас.
	— Никога няма да позволя да екзекутират сина ми. По-скоро ще потопя Върховното кралство в огън и кръв.
	— И това също Естеверис го знае.
	Присъствието на Теожен в двора имаше политическо значение. Можеше да мине за сближаване, за начало на помирение с кралицата. Защото граф Д’Аргор беше един от най-могъщите владетели във Върховното кралство. Но най-вече се радваше на огромното уважение на дребното благородничество на меча, привързано както към рицарските ценности, така и към феодалните традиции, чиято подкрепа — за момента безуспешно — кралицата искаше да получи.
	— Засега — продължи Лорн — Лукас нищо не рискува.
	— А аз съм с вързани ръце. Това не може да продължава вечно — погледът на Теожен се зарея нанякъде, после графът се съвзе и каза. — Да се върнем към вашите дела. Запитали ли сте се защо Ирдел е отложил за утре момента да ви обясни в какво се състои мисията, която иска да ви възложи?
	— Той е предпазлив. Може би се колебае. Мисля, че искаше да види колко е дълбока водата, преди да стъпи в нея.
	— Това е доста присъщо за него. И все пак тази мисия, каквато и да е тя, вие имате свободата както да я приемете, така и да я откажете, ако не се лъжа…
	Лорн кимна и посочи пръстена на безименния си пръст.
	— Аз съм Първият рицар на Кралството. Ирдел все още е само принц-регент. Нищо не може да ми наложи, преди да бъде коронясан.
	— Това е колкото добре, толкова и зле. Защото ако приемете, няма да можете да кажете, че сте се подчинявал, че сте изпълнявал единствено дълга си. Ако приемете, ще трябва да поемете отговорността за избора си.
	— Някога отмятал ли съм се от отговорностите си?
	— Не, рицарю. Бъркате. Не искам да кажа това.
	— А какво?
	— Казвам, че, ако Ирдел искаше да ви задължи да вземете неговата страна, това да ви предложи мисия, която можете да откажете, би било много умел начин да го направи…
	Лорн замълча и се замисли над това, което Теожен току-що му бе подсказал.
	— А да се вземе страната на принца-регент, означава да се застане против кралицата — рече Лорн.
	— Страхувам се, че да.
	Лорн продължи да мисли.
	— Е, какво пък! — рече той. — Научих се да живея с нейната злопаметност.
	Усмихваше се, но погледът му беше мрачен.


>>>	3.
	Кралица Селиан разговаряше с Естеверис, когато принцът-кардинал Жал влезе при тях в личната библиотека на министъра. Беше малко преди вечеря. Големи свещници осветяваха помещението, а в огнището гореше хубав, силен огън.
	Жал влезе, без да известят за него.
	— Моля да извините закъснението ми — каза той, докато сваляше палтото си, все още побеляло от сняг.
	Свали ръкавиците си, поздрави първо майка си, а сетне Естеверис. После се надвеси над огъня, за да се стопли, и започна да си разтрива ръцете.
	— Проклет студ — процеди той през зъби.
	— Несъмнено твърде много сте свикнали с мекия климат на Светия престол — каза Естеверис. — Във Върховното кралство зимите винаги са били много сурови.
	Принцът-кардинал не обърна внимание на заяждането.
	— Къде бяхте? — попита Селиан, когато забеляза, че под кардиналската си роба синът й носи ботуши.
	— Там, където службата на Дракона-крал ме призовава, майко.
	— И по-точно?
	— До смъртното ложе на един нещастен човек, чиято душа трябваше да бъде напътствана и който сега вече почива в мир.
	— Това занимание за кардинал ли е?
	— Няма незначителна душа, майко.
	— Без всякакво съмнение виконт Борал е намерил при принца-кардинал пълното утешение, за което е жадувала старата му душа — каза Естеверис. — Струва ми се, че той съвсем наскоро прие култа към Дракона-крал.
	Жал се извърна към министъра.
	„Значи ти си знаел — помисли си той. — Знаел си къде съм. Знаел си при кого съм и си знаел защо. И трябваше да го кажеш. За да ме впечатлиш и да ми дадеш да разбера, че ме наблюдаваш? Може би. За да покажеш на скъпата ми майка, че нищо не ти убягва? Сигурно. Да, обаче богатството на виконта скоро ще послужи за свещената кауза на Пожертвания. И да, аз те тревожа и ти с пълно право се страхуваш от мен…“
	— Наскоро, но бе един от най-искрените — каза Жал.
	Естеверис се усмихна учтиво.
	— Как би могло да е другояче?
	Двамата мъже размениха поглед — твърде любезен, за да е невинен.
	— Говорехме за аудиенцията, която Ирдел даде днес на Лорн — намеси се кралицата.
	Осведомен начаса от шпионите си, Естеверис беше побързал да информира кралицата за срещата на Лорн и Ирдел. Това, че го бе направил пръв, беше малка победа, на която той се наслаждаваше, без да остави да му проличи. Но показната скромност на министъра не можа да заблуди Жал. Знаеше какво може да очаква от този разпопен духовник, за когото си мислеха, че всичко знае, вдъхваше страх и от години беше верен съветник на кралицата.
	— В зимната градина, нали? — подхвърли Жал небрежно. — В този момент няма някой в Двореца, който да не го знае.
	И седна доволен.
	Жал беше навършил трийсет години и много приличаше на принц Алан, от когото беше малко по-голям. Имаше същите светли очи, същите руси коси и същата ослепителна усмивка. Но докато от Алан струеше светъл, топъл блясък, у Жал се таеше студен огън, който придаваше на погледа му стоманена острота. Това беше огънят на непоклатима религиозна вяра. В отговор на божествен призив Жал още като юноша бе влязъл в ордена и убеден, че съдбата му бе другаде, без никакво съжаление се бе отказал от всичките си права над трона на Върховното кралство. Всичко беше на негова страна: потеклото, умът, решимостта, липсата на скрупули и жестокостта. И като не отстъпваше пред нищо, за да служи на една цел, която беше по-висша от него, Жал се бе издигнал мълниеносно в Църквата на пожертвания Дракон-крал. Сега, когато беше кардинал на Ориал, единствената му амбиция бе да наложи вярата в Дракона-крал във Върховното кралство — ако трябва, дори със сила, война и страх.
	— Да, точно така, в зимната градина — каза Естеверис. — На частна аудиенция. Принц Ирдел знае, че това ще се разбере, че ще бъде забелязано и обсъждано. Побърза да разговаря с рицаря Лорн и иска всеки да знае какво уважение му засвидетелства.
	— Без никакво съмнение — предположи Жал.
	Седяха в удобни кресла с високи облегалки около ниска кръгла маса, на която имаше поднос с медени сладкиши, които Естеверис обожаваше. Принцът-кардинал се наведе, взе една курабийка и докато отхапваше от нея, Селиан му каза:
	— Естеверис смята, че Ирдел се е срещнал с Лорн, за да се увери в неговата лоялност към короната на Върховното кралство. Сигурно войната, известена от червената пепел, го тревожи. Въобразява си, че ще трябва да защитава своя трон и кралството, но не знае срещу кого. Или срещу какво. Така че брои съюзниците си. Разбира се, всичко това е ненужно, защото той никога няма да царува, макар все още да не го знае — Жал кимна одобрително, като с това искаше да насърчи майка си да продължи. — Естеверис предполага също, че Ирдел е обещал на Лорн да го остави начело на Ониксовата гвардия. Затова пък сигурно му е съобщил, че повече няма да бъде Първи рицар на Кралството, което е съвсем логично.
	— Да, така е — потвърди разсеяно Жал, като махна една жълта трохичка, залепнала на маншета му.
	Изпълнен с подозрение, Естеверис внимателно наблюдаваше принца-кардинал. Непринуденото държане на принца го тревожеше.
	— Какво мислите за тези заключения? — попита кралицата.
	— Намирам ги за много основателни — отвърна Жал.
	Селиан се сепна.
	Синът й твърде охотно признаваше заслугите на Естеверис, при положение, че двамата мъже никога не пропускаха случай да се противопоставят, дори да си вредят. Те не се харесваха. Завиждаха си и откакто Жал се бе върнал в Двора на Ориал, се бореха за доверието на кралицата. Но и двамата бяха ловки политици. Бяха равностойни и ако в полза на Естеверис беше дългогодишната му, безупречна служба на Селиан, то Жал бе принц по рождение и най-висш представител на Църквата на пожертвания Дракон-крал във Върховното кралство.
	— Само това ли? — настойчиво продължи кралицата.
	— Не мога нищо да добавя или да възразя на хипотезите на министъра — увери я Жал. — Ирдел сигурно се е постарал да привлече лоялността на рицаря Лорн, който впрочем се би под негово командване в обсадата на Арканте.
	— Как?
	— Какво как, майко?
	— Според вас, как Ирдел се е постарал да привлече лоялността на риц… на т… това копеле?
	Кралицата почти изплю думата.
	— Като е поставил Ониксовата гвардия на преден план — отвърна Жал неопределено.
	Знаеше повече, отколкото за момента искаше да каже на кралицата и Естеверис. Кралицата мразеше Лорн до мозъка на костите си — още повече че виждаше в него пречка за осъществяването на съдбата на Алан, любимия й син. Засега се сдържаше, като проявяваше достатъчно интелигентност да чака подходящия момент, в който да му навреди. Но как ли щеше да реагира, ако знаеше, че Ирдел води преговори с Арканте и че Лорн ще е този, който ще върне свободата на Лукас? Щеше да изпадне в луда ярост, която можеше да застраши плановете им. Жал познаваше майка си. Двамата преследваха една и съща цел, но той знаеше, че може да я постигне само ако тя не участва. По-добре беше — доколкото бе възможно, защото тя разполагаше със свои шпиони — да направи така, че тя да не знае онова, което имаше опасност да й навреди. Що се отнася до Естеверис, колкото повече стоеше в сянка, толкова по-добре щеше да е…
	Кралицата погледна въпросително своя министър.
	Той кимна със съжаление, потвърждавайки думите на принца-кардинал.
	— Ониксовата гвардия се радва на изключителен престиж — каза Естеверис. — Нейната роля е да гарантира сигурността на Върховното кралство, независимо от личните амбиции и династичните разпри.
	— „На Върховното кралство служим. Върховното кралство защитаваме“ — подметна Жал.
	— Като отдава предпочитание на Черната гвардия, принцът-регент се грижи за престижа си — продължи Естеверис. — Иска хората да повярват, че също като нея, и той няма друго желание, освен доброто и благоденствието на Върховното кралство.
	Беше ред на принца-кардинал да кимне, за да признае правото на Естеверис.
	— Ониксовата гвардия — това е Лорн — възрази кралицата. — А Ирдел знае на какво е способен Лорн. Как може да му се доверява?
	— Не мисля, че Ирдел се доверява на Лорн — каза Жал.
	— Само че принцът-регент държи много малко карти в ръката си — уточни Естеверис. — Трябва да ги изиграе възможно най-добре и да приеме всички козове, които му дойдат, дори и най-несигурните.
	Селиан помисли, после очите й просветнаха от злобна радост.
	— Е! — процеди тя. — В края на краищата нека Лорн служи на Ирдел, ако така му харесва. Когато настъпи моментът, двамата ще загинат заедно на една и съща клада, а от това пламъците ще бъдат само по-големи и по-буйни.


>>>	4.
	Свечеряваше се, когато Лорн и ескортът му се върнаха в Черната кула. По времето, когато ониксовите гвардейци бяха в апогея си, имаше девет еднакви кули, предназначени да пазят, но и да наблюдават столицата Ориал и нейния дворец. Няколко века по-късно от тях беше оцеляла само една, изоставена, в квартала на Червените павета. Тя се рушеше, но Лорн я престрои и я превърна в свой генерален щаб. Сега последната Черна кула се издигаше, окичена с бойни знамена с гербове и защитена с бронирана порта и кръгъл зид, до който, от вътрешната страна, се опираха всички необходими постройки: спални помещения, складове, конюшни, стражеви помещения, работилници и други. Тя беше емблема — емблема на възстановената Черна гвардия, която — под командването на Лорн — си бе възвърнала гордостта, мощта и славата.
	Но Лорн не искаше да спре дотук. Смяташе да увеличи личния състав на ониксовите гвардейци, като в същото време възнамеряваше да построи други Черни кули — първо в Ориал, а после и в други градове на Върховното кралство. Да разшири съществуващата в момента също влизаше в намеренията му — искаше да възстанови сградите й и да издигне нови. В центъра на големия кръгъл двор главната кула — която се виждаше отдалеч, — не можеше да се оправи повече от това. Беше опустошена от пожар, в който Лорн за малко не умря, и носеше следите на изпитанията, през които бе преминала, и които се виждаха лесно там, където горната й част бе отрязана полегато преди последното й възстановяване. За Лорн тези белези имаха особен смисъл. Трябваше да се знае, че Черната кула — символ на Ониксовата гвардия — ще бъде въздигана толкова пъти, колкото пъти бъде разрушена — като непобедим страж.
	Лорн влезе в двора, чиито павета тук-там се подаваха под сивия сняг. Вечер палеха факли, които сега пращяха на ледения въздух. Лорн подаде поводите на коня си на един от хората от ескорта и докато сваляше качулката си, забеляза четирите жребеца, завързани под един навес пред конюшнята: великолепни животни с разкошни амуниции, съвършени за парад, които обаче щяха да офейкат при първия оръдеен изстрел, а мирисът на кръв щеше да е достатъчен, за да се паникьосат.
	— На кого са тези коне? — попита Лорн коняря.
	— Не зная, месир. Искате ли да попитам?
	— Не. Няма нужда.
	Йерас идваше към него.
	Този бивш разузнавач от вестфалдската армия, който беше едноок, се беше присъединил — също като Логан — към Ониксовата гвардия още в самото начало, когато тя се състоеше едва от шепа решителни мъже, събрани от общ идеал. Впоследствие той бе участвал заедно с Лорн във всички приключения и във всички изпитания.
	Изглеждаше разтревожен.
	— Някакъв проблем? — попита Лорн.
	— Принцът е тук.
	— Ирдел?
	— Не. Алан.
	Лорн се намръщи.
	— Сам ли дойде?
	— Почти — Йерас посочи с брадичка към конете, които Лорн вече бе забелязал. — Ескортът му. Господата чакат на топличко в столовата.
	— А принцът?
	Йерас посочи към върха на кулата.
	— Той е горе — рече той. — В твоите покои.

	* * *

	Лорн завари Алан, седнал в креслото му, кръстосал крака пред огъня, с чаша в ръка. На лицето на принца се беше изписало изражението от лошите му дни: изопнати черти, кръгове под очите, мрачен поглед. Не се беше бръснал няколко дни и брадата му изглеждаше като слама — по-тъмна от светлорусата му коса. Траурните му дрехи бяха изпомачкани, беше захвърлил палтото си където свари, а кителът му беше разкопчан и отдолу се виждаше ризата му.
	Докато затваряше вратата, Лорн успокои с поглед Йерас, който го беше последвал, но бе останал на стълбите. Свали си шлема, после наметалото и прибра меча си в ножницата. После си сипа чаша димящо вино от калената гарафа, сложена на топло до огнището, и я протегна към Алан.
	— За краля — предложи той.
	Принцът го погледна неразбиращо. После се съвзе и чукна чашата си в чашата на Лорн.
	— За краля — каза той. — За татко.
	Лорн кимна.
	— За татко.
	Двамата надигнаха чашите си, Алан изпи своята на един дъх, а Лорн отпи само глътка.
	Настъпи неловко мълчание.
	Алан се наведе напред и въздъхна с лакти, опрени на разкрачените си колене. Изглеждаше, сякаш мисли за нещо, докато очите му блуждаеха, втренчени в пропукващия огън.
	Лорн чакаше, накрая Алан каза:
	— Къде беше през последните дни?
	— Имах си работа.
	— Защо не беше до мен?
	— Току-що ти казах.
	— Имах нужда от тебе, Лорн.
	Лорн не отговори.
	Алан се смути, обзет от някаква смес от гняв и угризения. После въздъхна и като видя, че чашата му е празна, предложи, колкото да каже нещо:
	— Още по една?
	— Не.
	— Както искаш.
	Принцът се изправи и леко залитна, после се овладя. Напълни чашата си от калената гарафа, извади от джоба на китела си флаконче, пълно наполовина с кехлибарена течност и отсипа от нея в горещото вино.
	Лорн го гледаше, без да каже нищо.
	Когато се върна, след като бе тръгнал да търси легендарния Меч на кралете, Лорн бе разбрал, че Алан отново пие кеш. Тогава принцът му се бе сторил променен, много по-мрачен и загрижен от обикновено. И имаше защо: Алан беше научил, че съгласно завещанието, написано от баща му, той ще е следващият, който ще седне на Трона от абанос и оникс, а не брат му Ирдел. Като обаче нямаше представа за задкулисните игри, които кралица Селиан бе успяла да доведе до успешен край, за да постигне този резултат.
	— За твое здраве — рече Алан и като вдигна чашата си, изпи на един дъх виното, смесено с ликьор от кеш, после се престори на учуден. — Какво? Никакъв упрек? Дори няма да ме накараш да те лъжа и да ти кажа, че се ограничавам до три чаши на ден?
	— Това ще послужи ли за нещо?
	— Не — Алан се просна в един фотьойл и тежко въздъхна. — Смяташ ли да присъстваш на отварянето на завещанието? — попита той. — В края на краищата може би се отнася и до тебе.
	Алан вече знаеше, че двамата с Лорн са половин братя. Знаеше също, че според едно пророчество, пазено дълго в тайна, са призвани — освен ако единият от тях не се откаже или не умре — да си оспорват славна съдба, която Сивият дракон беше написал само за един. Лорн също знаеше това пророчество и вече бе уверил Алан, че няма да се опитва да го измести, но това не го правеше по-малко опасен.
	— Съмнявам се, че кралят ми е оставил част от своето наследство — рече Лорн.
	— Татко те направи Първи рицар. Създаде отново Ониксовата гвардия за тебе. Повери ти мисията да върнеш честта и славата на Върховното кралство.
	Лорн долови ревнива горчивина в гласа на Алан.
	— А теб направи свой наследник — възрази му той.
	Принцът кимна, но някак със съжаление.
	— Не знам защо — прошепна той. — Защо ме е предпочел пред Ирдел?
	— Това не е въпросът, който трябва да си задаваш.
	— Ами?
	— По-скоро се запитай дали си готов да поемеш отговорността за решението на баща ти. Само ти можеш да откажеш короната на Върховното кралство и да я повериш на Ирдел.
	Алан погледна Лорн, в очите му гореше огън, подхранван от гордост, подозрение и кехлибарени пари от кеш. Идеята да се откаже от трона вече му бе хрумвала: беше го обсебила и го изкушаваше, откакто бе научил съдържанието на завещанието на своя баща. Но изразена така рязко от някой друг, а не от него самия, тя му се струваше почти оскърбителна. Дали Лорн не го предизвикваше, за да види дали ще приеме съдбата си?
	Засегнат живо, Алан попита:
	— И поради каква причина би искал да се откажа?
	— Аз не искам нищо. Но ако ти го искаш, винаги можеш да се обърнеш към юристите в Двореца. Те ще намерят причина.
	— А волята на един Върховен крал, а? С нея какво ще направиш?
	Тъй като волята на покойник обикновено не струва почти нищо в сравнение с амбициите и интересите на живите, Лорн само вдигна рамене и се запита дали принцът знаеше за измамата, с която той бе наследил трона на Върховното кралство. Защото завещанието, което скоро щеше да бъде отворено, не беше последното, което Ерклант II беше написал. След като бе пожелал да направи Алан свой наследник, Върховният крал бе размислил и бе написал завещание, с което връщаше на Ирдел династичните му права. С подкупи, заплахи и насилие кралицата и Естеверис бяха успели да направят така, че това последно завещание да изчезне. Следователно оставаше само завещанието в полза на Алан — автентичен, но незаконен документ.
	Алан изведнъж се оживи и нетърпеливо закрачи.
	В главата му се блъскаха неясни, тревожни мисли. После той застана пред Лорн и му каза:
	— Необходимо ми е да знам, че винаги ще бъдеш мой съюзник. Че винаги ще мога да разчитам на тебе. Че никога няма да застанеш на пътя ми.
	Това прозвуча като зов за помощ.
	Алан сякаш вземаше решение, което му беше непоносимо и за което тайно умоляваше Лорн да го разубеди с една дума, с изречение, съвет, с някакво чудо, дошло от провидението. Лорн разбра, че това решение го засяга и че това беше въпрос на живот и смърт. Значи затова Алан се колебаеше толкова, въздържан от скрупули, подхранвани все още от останките на едно приятелство, на което Лорн бе сложил край.
	Лорн не трепна.
	— А това, което аз имам нужда да знам, е дали си готов да подложиш Върховното кралство на огън и меч. Защото не се съмнявай какво ще стане, ако ти седнеш на трона. Ирдел ще се възпротиви и ще намери съюзници. Ще вдигне армия. Ще се бие с теб. Няма да царуваш без война. А и без да спечелиш… — и понеже Алан не отговаряше нищо, Лорн настоя. — Готов ли си за най-лошата от войните, Алан? Но най-вече готов ли си да направиш всичко, за да я спечелиш? Защото само при това условие ще те последвам.
	Алан не изглеждаше потресен от тази тирада, а Лорн не можеше да каже дали непринуденото му държане беше престорено или искрено. Принцът направи няколко крачки в стаята, после, докато очите му шареха насам-натам, каза:
	— Днес си се срещнал с Ирдел.
	— Да.
	— За какво говорихте?
	— За бъдещето на Ониксовата гвардия.
	— Значи за твоето.
	— В известен смисъл.
	— Благородна кауза.
	И тогава Лорн проумя истинската причина за посещението на Алан.
	— Ревнуваш ли? — попита той.
	Принцът се засмя.
	— Боговете да ме пазят — каза той, докато си вземаше палтото. — Повярвай ми, Лорн. Дори за всичкото злато на света, не бих искал да съм… теб.
	— А за едно кралство?
	Алан, който тъкмо отваряше вратата, се закова на място. За миг се поколеба дали да отговори, после излезе.


>>>	5.
	Седнал на пода пред камината в своята стая, със скръстени крака, покрити с куп документи, принц Ирдел гледаше втренчено огъня с блуждаещ поглед. Цепениците пращяха сред тишината, спокойствието и самотата, за които принцът-регент бе мечтал през целия ден и сега най-сетне им се наслаждаваше. Някакъв шум го стресна.
	Изненадан, Ирдел извърна глава и видя Елвин д’Ералс. Не го беше чул да влиза. От колко ли време красивият млад виконт чакаше в полумрака? Чарът на Елвин открай време вълнуваше принца-регент. От ангелски той можеше внезапно да стане опасен, но това го правеше само още по-смущаващ.
	Ирдел мрачно извърна поглед и отново се загледа в пламъците.
	— Какво става? — попита Елвин след малко. — Какво ти е?
	Ирдел въздъхна.
	— Нищо — каза той. — Уморен съм.
	— Познавам те, Ирдел. Има и друго нещо.
	— Не. Успокой се.
	Това не успя да заблуди Елвин, но той сви рамене.
	— Както искаш. Имаш ли нужда от нещо?
	— Не.
	Елвин тъкмо се канеше да излезе, когато — с все така втренчени в огнището очи — Ирдел каза:
	— Лорн беше виновен.
	Елвин не реагира веднага.
	— Виновен? — той се поколеба. — Но… виновен за какво?
	— Именно Лорн беше този, който разкри и провали договора, който Върховното кралство подготвяше с Иргаард.
	Елвин посрещна новината слисано.
	— Откъде знаеш? — попита той. — Лорн е бил съден в пълна тайна. Свидетелите са били изслушвани при затворени врата. Всички документи от процеса му са били унищожени. Никой не може наистина да знае дали…
	— Баща ми — прекъсна го Ирдел. — Баща ми ми каза една вечер, когато беше попрекалил с виното с кеш. Беше… Беше в началото на неговата… болест… — Ирдел стана жлъчен. — Едно от редките нещо, които е споделял с мен. Единственото може би. А на другия ден беше забравил всичко…
	Настъпи мълчание, после Елвин каза тихо:
	— Значи Лорн е предател.
	— Да, извършил е предателство — съгласи се Ирдел. — Но що се отнася до причините, накарали Лорн да го направи, несъмнено ще се изненадаш, когато разбереш, че са били почтени.
	— Почтени? — стъписа се виконтът.
	— Договорът предвиждал Върховното кралство да предаде някои от съюзниците си или поне да продължи да подкрепя едностранно някои от най-старите си съюзи. И особено нашия съюз със скандите.
	Скандите бяха народ, който Иргаард никога не бе успял да покори, докато Върховното кралство открай време ги въоръжаваше и подкрепяше. Разделени на големи племена, но способни да се обединят под властта на военен предводител, когато е необходимо, скандите от векове воюваха по този начин срещу армиите на Черния дракон, като отблъскваха всеки опит за нашествие и не се колебаеха да преследват, нападат и ограбват корабите и предните постове на иргаардците. Връзките между Върховните крале и скандските крале-воини бяха стари и близки.
	— Това несъмнено е било желанието на иргаардците — продължи Ирдел. — Но според клаузите на договора Върховното кралство трябваше веднага да престане да поддържа скандите. Което означаваше, че ги изоставяме на съдбата им и ги осъждаме да бъдат унищожени. И всичко това за няколко митнически облаги… Не е много славно, нали?
	Елвин се въздържа да отговори.
	Макар и прагматичен и осъзнаващ добре действителността, принцът-регент не беше циничен. Ако по онова време той беше крал и трябваше да съди Лорн, той също щеше да го осъди, както бе направил баща му. Това обаче не му пречеше да види благородството в предателството на Лорн.
	Объркан, Елвин попита:
	— Но ако Върховният крал е знаел, че Лорн е виновен, ако е знаел, че Лорн е извършил предателство, защо го обяви за невинен и го повика при себе си? Защо изпрати Алан да го доведе от Далрот? И най-вече как можа да му връчи пръстена на Първи рицар и да му повери съдбата на Върховното кралство?
	— В нищо не съм сигурен — призна Ирдел. — Предполагам, че Лорн не е изпълнил съдбата си. Мисля, че зад всичко това стоят Пазителите — той се поколеба. — По един или друг начин баща ми разбра малко преди смъртта си, че съдбата на Върховното кралство и съдбата на Лорн са свързани. И в това не мисля, че сгреши.


>>	Принцът и архиварят

E>
	Всяка тайна, която пазиш, е острие, което враговете ти точат против теб.
@	Хроники (Книга на мъдрите мисли и пословиците)
E$

>>>	1.
	Сутринта Лорн се събуди в креслото си. Беше дремнал само няколко часа. Тъмнината, която го мъчеше, му позволяваше много малко почивка и с Исарис на коленете той дълго бе мислил за това, което трябваше да извърши.
	Огънят беше угаснал.
	Пепелта в огнището беше сива и бледа. Студът изпълваше стаята и бледите лъчи, огряващи замръзналите прозорци, не внасяха никаква топлина.
	Все така с Исарис в ръце, Лорн се изправи и, наметнал на раменете си одеялото, в което бе заспал, отиде до прозореца. Постоя малко, погледа силния сняг, който се сипеше над Ориал, после рижавото коте се умори да мърка под ласките му и скочи на масата. На вратата се почука.
	— Влезте — извика Лорн, без да извръща от прозореца.
	— Добро утро, капитане. Преча ли?
	— Не.
	— Трябва да дойдете да видите нещо.
	— Къде?
	— В ковачницата.
	— Важно? Спешно?
	— Не.
	— Добре тогава, нареди да ми качат малко горещо вино и нещо за хапване. После ще дойда при тебе.
	Йерас кимна и затвори вратата, а Исарис се промъкна между краката му.

	* * *

	Малко по-късно, когато излезе навън, студът обгърна Лорн. Той вдигна яката си, за да се предпази от пристъпите на бурята, прекоси двора с големи крачки и стигна до ковачницата. И чак когато влезе, си даде сметка, че не беше прекрачвал този праг от смъртта на Вард.
	Тримата ковачи на Ониксовата гвардия го чакаха, а заедно с тях Логан и Йерас. Лорн затвори вратата и шестимата мъже потънаха в топлия полумрак, осветяван от светлината в леярната.
	На една маса беше сложена желязна кутия.
	— Е? — попита Лорн.
	— Моска намери това, прибрано в един ъгъл — каза Логан, сочейки кутията. — Беше на Вард.
	Кутията беше съвсем обикновена. Затваряше се с ремък и халка. Нямаше нито ключалка, нито закопчалка. Доста беше поживяла: почернелият метал носеше следи от удари и на много места беше надраскан.
	— Отворихте ли я? — обърна се Лорн към Моска.
	Като най-опитен ковач след Вард, Моска, естествено, бе поел да го замества, докато бъдеше решено как да се преустрои ковачницата.
	— Не, капитане. Помислих си, че…
	— Добре сте направили.
	Лорн се приближи до масата. Застана пред кутията и внимателно се вгледа в нея.
	— Оставете ни — каза той, без да откъсва очи от кутията.
	Ковачите разбраха. Мълчаливо отдадоха чест и се оттеглиха.
	В ковачницата останаха Лорн и двамата му заместници. Вратата се затвори.
	Логан и Йерас чакаха мълчаливо.
	Рейк Вард беше изключителен ковач и един от най-уважаваните хора в Черната гвардия. Беше родом от Скандия и притежаваше талант, какъвто само най-добрите скандски ковачи можеха да имат и предават в наследство — дарбата да умее да обработва аркана, за да изковава от него неподражаеми оръжия и брони. Но преди всичко този ветеран от войните на покойния Върховен крал беше приятел и другар по оръжие на Лорн, а преди това бе приятел и боен другар на неговия баща. Вард беше първият, когото Лорн избра, за да възстанови Ониксовата гвардия. Вярно бе служил на Лорн, бе го съветвал и бе умрял, за да му спаси живота — без него Мечът на кралете никога нямаше да бъде върнат на Върховното кралство. Смъртта на Вард нанесе силен удар върху духа на Черните гвардейци и никой не можеше да си представи кой би могъл да го наследи.
	За Лорн тази загуба беше още по-разтърсваща.
	И тъй като Логан и Йерас не можеха да видят нищо от мястото, на което бяха застанали, те не помръднаха, когато Лорн отвори кутията и се загледа в съдържанието й. Вътре имаше десетки скици на оръжия, части от броня, токи за колани, гравирани закопчалки, остриета за мечове и железни върхове за копия или брадви. Някои рисунки бяха само скицирани върху парчета хартия или страници от бележници. Други, по-завършени, много грижливо направени, бяха изумително елегантни. И сред тях една привлече особено вниманието на Лорн. Върху голям лист пергамент, който трябваше да бъде разгърнат, беше нарисуван — видян от различни ъгли, с подробни технически указания — шлем, подобен на онези, които Вард вече бе направил за Черната гвардия, но украсен със забрало във формата на вълча глава, покриващо цялото лице. Рисунката беше великолепна, дело на грациозно и точно перо — също като предмета, който изобразяваше. Нямаше никакво съмнение, че ако Вард го бе направил, този шлем от стомана, оникс и аркан щеше да бъде неговият шедьовър.
	Развълнуван, тържествен, Лорн сгъна рисунката, сложи я при другите, после затвори капака и грижливо закопча двата кожени ремъка.
	Накрая вдигна глава.
	— Всичко това се полага на Нае — каза той.
	Наерис беше единствената дъщеря на Вард.
	— Аз мога да й го предам — предложи Йерас.
	— Не — Лорн тръсна глава. — Нещо друго?
	— Трябва да вземем решение за ковачницата — рече Логан.
	— Зная — въздъхна Лорн.
	— Моска отговаря за нея, докато изчакваме. Но трябва да бъде определен нов…
	— Зная! — прекъсна го Лорн, като повиши тон, нещо, за което веднага съжали. Въздъхна дълбоко и продължи: — Извинявай. Имаш право — бившият наемник прие извинението на своя командир с просто кимване. — Предполагам, че с Йерас вече сте го обсъждали. Какво предлагате? Моска?
	Логан вдигна рамене.
	— Моска сам пое да се грижи и досега се справя добре — каза Йерас. — Той е добър, но не е изключителен ковач. На нас обаче ни трябва майстор-ковач. И то майстор-ковач на оръжия.
	Лорн неохотно се съгласи.
	Всичко това го знаеше. Но да определи кой да наследи Вард, означаваше да обърне последната страница от една глава, която наистина беше болезнена, но въпреки това той отказваше да го направи.
	— Няма да намерим с едно щракване на пръсти оръжеен ковач от закалката на Вард — каза Лорн. — Имате ли предвид някого?
	— Не съвсем — призна Логан. — Може би онзи от кралските конюшни, макар изобщо да не е сигурно, че ще можем да го привлечем.
	— Можем да разгласим, че търсим оръжеен ковач — предложи Йерас. — И да изчакаме да видим кой ще се появи. В крайна сметка нали за нас всичко започна така…
	Лорн се замисли.
	— Ще помисля — рече той. — Може би имам решение. Докато чакаме… Докато изчакваме, не предприемайте нищо, разбрано? — двамата мъже кимнаха в знак на съгласие. — Добре.
	Лорн още веднъж обгърна голямата ковачница с поглед: без Вард тя му се струваше съвсем празна. После се съвзе, пое си дъх и каза:
	— Чакат ме при Старите арени. Логан, нареди да оседлаят два коня. Идваш с мен.


>>>	2.
	Старите арени се намираха в един от историческите квартали на Ориал. Това беше просторна постройка, където някога се бяха провеждали турнири — в епохата, когато царуваха първите крале на Лангър. Но времето на рицарските двубои беше отминало и Арените рядко се използваха, докато кралица Селиан не започна да организира там празненства, пиршества и големи конни представления, особено ценени от Двора. Няколко редици пейки бяха наредени около почетна трибуна и обграждаха по цялата й дължина една конна пътека от отъпкана пръст, покрита с дървени стърготини. Денем светлината влизаше откъм срещуположната страна, през редицата широки прозорци. Нощем се спускаше от безброй светилници, висящи от гредите на великолепно, изумително скеле. Десетки знамена с гербовете на Върховното кралство и неговите васали покриваха стените.
	Тази сутрин принц Ирдел и десетина от неговите придворни се упражнява в бойни изкуства на пътеката — по риза, с ръкавица на дясната ръка, а подкованите им ботуши стържеха под насипаните стърготини замръзналата земя. Правеха физически упражнения или се биеха по двойки с тежки мечове, чието ясно звънтене отекваше под високия покрив. Бяха потънали в пот и не щадяха усилията си, въпреки студа, който царуваше в залата, въпреки ударите, получени с плоската страна на острието, въпреки опасните падания, въпреки порязванията. Ирдел не искаше по никакъв начин да го щадят: страдаше и се мъчеше както всички други. Примерът му караше неговите придворни да дадат най-доброто от себе си, а също и присъствието на няколко дами от Двора, които — увити в кожени палта — седяха на пейките и наблюдаваха спектакъла.
	Лорн влезе на пътеката през вратата, от която се отиваше до почетната трибуна и нейния балдахин в лазурносиньо и сребърно. Логан вървеше на три крачки зад него, зорко оглеждаше всичко наоколо и бе готов да се намеси на мига и да извади двете остриета, кръстосани на гърба му. Най-напред ги забелязаха откъм пейките, като дамите с учудване познаха капитана на Ониксовата гвардия. Това привлече вниманието на благородниците, които един подир друг преустановиха упражненията си. Бяха задъхани, от устата им излизаше пара, докато гледаха Лорн да се приближава, и дебнеха реакцията на принц Ирдел. Очевидно не бяха известени за идването на Лорн. Дори Елвин д’Ералс — който при това бе най-близък на принца-регент — изглеждаше неподготвен.
	Ирдел се приближи до Лорн и го поздрави непринудено.
	— Добро утро, рицарю. Добре сте дошли.
	Лорн сдържано присви очи.
	Огледа придворните — познаваше повечето от тях. Разбира се, виконт Д’Ералс. Но също и граф Д’Алвейн, и херцог Дьо Мидхелт, които Ирдел бе направил свои генерали по време на обсадата на Арканте. Бароните Дьо Фурия и Д’Ирест също бяха тук. Граф Дьо Торганд и двамата му синове. Рицарят Дьо Дирион. Неколцина други. Повечето бяха висши благородници от Орвал — провинцията на Върховното кралство, на която Ирдел беше херцог. И всички ясно заявяваха своята подкрепа за принца-регент: ако Ирдел станеше крал, те щяха да са неговите министри и съветници. Но мястото, където се бяха събрали този ден, и бойните тренировки, които отрито провеждаха, означаваха и друго: при необходимост те щяха да бъдат и негови съюзници и стратези и нямаше да се поколебаят да се бият под неговото знаме.
	— Благодаря ви, че приехте поканата ми — добави Ирдел.
	Лорн се извърна към пейките и придворните дами, техните слугини и пажове. И се почувства хванат в капан: Ирдел току-що го бе принудил да се покаже публично заедно с него и новината много скоро щеше да обиколи целия Кралски град.
	Досещайки се за мислите му, Ирдел го хвана за лакътя и му прошепна:
	— Ще поговорим за нашата работа след малко. Засега нека ги заблудим.
	Лорн усети как белегът на Тъмнината на лявата му ръка започва да го гложди. Потисна гнева, който го обземаше, и кимна, че е съгласен.
	— Благодаря — каза Ирдел, после го представи на придворните си. — Поканих рицаря да се присъедини към нас — добави той. — Рицарю, ще ни окажете ли тази чест? — завърши, като посочи с ръка пътеката.
	Лорн се поколеба.
	— Срещу кого? — попита той.
	— Срещу мен, разбира се! — отвърна Ирдел.
	Лорн погледна принца-регент, очите му бяха непроницаеми.
	— Добре.
	— Принце! — възкликна Елвин, приближи се и каза тихо: — Сигурен ли сте?
	После Елвин се обърна към придворните, за да ги призове като свидетели, и видя мълчаливата им подкрепа. На лицата им се четеше открита тревога при мисълта, че Лорн и Ирдел ще се изправят един срещу друг. Не бяха присъствали на почетния дуел, който бе противопоставил Лорн и наследника на Ансгарн предишната година. Но всички знаеха как Лорн — вече победител — безмилостно бе довършил своя противник. Разбира се, никой не си представяше, че Лорн — колкото и опасен и непредвидим да беше — наистина може да убие Ирдел тук и сега, по време на упражнение. Но притесненията на придворните се дължаха повече на интуицията им, отколкото на разума. Нямаше значение какви бяха обстоятелствата, моментът, мястото. Да се остави един принц на Върховното кралство на милостта на човек като Лорн, им се струваше противоестествено. Все едно да гледат как Ирдел влиза в клетката на лъв.
	Лорн чакаше.
	Даваше на придворните възможност да се намесят, а на принца-регент — да се откаже. Но Ирдел беше твърдо решен. Придворните му млъкнаха и дори разгневеният Елвин престана да протестира.
	Лорн погледна Ирдел.
	— Пригответе се — каза Ирдел.
	Лорн съблече китела си, остана по риза, извади сканда и откачи ножница си. Даде ги на Логан, който нямаше нужда да говори, за да му покаже какво мисли за този дуел:
	„Не е добра идея.“
	Лорн не му обърна внимание и бързо започна да се загрява: разкърши раменете си, направи няколко движения с ръцете и краката, за да раздвижи мускулите си. През това време придворните мълчаливо застанаха в широк кръг около тях, а дамите се приближиха до оградата покрай пътеката. Накрая Лорн направи няколко движения с меча срещу въображаем противник.
	— Готов? — попита Ирдел.
	Лорн се обърна към него и кимна.
	— Готов.

	* * *

	На пътеката в Старите арени Лорн остави преимуществото в първата атака на Ирдел. На няколко пъти парира, после премина в защита. Противниците отново застанаха един срещу друг и Ирдел отново нападна. Лорн отби удара, извъртя се и отвърна с нов удар, като принуди принца-регент да отстъпи. И реши да приключи размяната на удари, без да се възползва от предимството си.
	Напрегнат, Ирдел се приготви за трета атака.
	Гледаше мрачно и бързането да поднови битката издаваше началото на изнервяне, което Елвин забеляза и бързо се досети за причината. Лорн контролираше дуела и щадеше Ирдел, което беше поведение на учител по фехтовка, а не на противник. Дали Лорн грешеше поради излишна предпазливост, от страх да не рани принц на Върховното кралство? Или напротив, искаше — от каприз или по сметка — да вземе надмощие над Ирдел? И то пред всички?
	Но какво можеше да се надява, че ще спечели?
	Едно беше сигурно: Ирдел нямаше да изтърпи дълго това положение. Той беше принц по кръв и беше разумен. Затова рядко се ядосваше, но напълно съзнаваше ранга си и не му липсваше гордост.
	Ирдел нападна с неочаквана сила.
	Опита се да наложи своя ритъм, като се надяваше да увлече Лорн в равностойна размяна. Но усилията му се оказаха напразни. Лорн оставаше все така спокоен и тази трета атака завърши като предишните: без истински победител, но с един губещ.
	Придворните дебнеха реакцията на техния принц.
	— Една дума, рицарю.
	Тонът беше спокоен.
	Лорн вече беше заел отбранителна позиция, но свали оръжието, докато Ирдел се приближаваше към него, добавяйки:
	— Вие ме щадите, рицарю. Моля ви, престанете. Бийте се с мен така, сякаш се биете с някой от моите капитани. Забравете кой съм.
	— Невъзможно.
	— Тогава, ако не можете да забравите, че скоро ще бъда ваш крал, подчинете ми се. Бийте се.
	— Добре.
	— Гордостта ми ще понесе една загуба, но само ако не ме щадите. Покажете целия си талант на боец, рицарю. Аз желая това.
	Лорн кимна.
	Тревогата на придворните нарасна, когато Лорн и Ирдел застанаха един срещу друг с меч в ръка. И стана двойно по-голяма, когато видяха с каква енергия двамата мъже се нахвърлиха един срещу друг. Ударът на оръжията беше страшен. Той отекна в тишината и беше последван от бърз боен ритъм. Ирдел беше с няколко години по-възрастен от Лорн, но на ръст и сила бяха равни. Атаките станаха по-продължителни, като всяка завършваше с отчетлива победа. Най-често решаващият удар биваше задържан на косъм от смъртта. Понякога биваше нанасян с плоската страна на острието и отекваше — звучен и болезнен — в хълбок, ръка, бедро.
	Един от тези удари шибна Ирдел по китката, принцът-регент извика и бе принуден да пусне меча си. Лорн веднага прекрати битката. Неколцина придворни искаха да се приближат, но Ирдел им направи знак да се отдръпнат.
	— Не се безпокойте, господа. Рицарят бе достатъчно умел да удари с плоската страна.
	— С плоската страна, но силно — възрази херцог Дьо Мидхелт.
	Погледна укоризнено Лорн, но той сякаш нямаше никакво намерение да се извинява.
	— Не толкова болката, колкото изненадата ме обезоръжи — каза принцът-регент, докато си разтриваше ръката. — Продължаваме.
	— Принце — опита се да се намеси Елвин. — Позволете да прегледат ръката ви…
	— Не, виконте. Добре съм — прекъсна го Ирдел спокойно, но твърдо.
	После вдигна меча си, почисти го от полепналите по него стърготини и се приготви за атака.
	— Рицарю, когато обичате.
	Двубоят продължи.
	Ирдел беше добър боец. Като наследник на трона на Върховното кралство, той беше обучаван от най-добрите майстори на оръжието в света, които и сега продължаваха да поддържат уменията му. Освен това беше участвал в много битки, беше водил атаки и се беше бил тяло в тяло в много ожесточени сблъсъци. Военният му опит обаче не можеше да се сравнява с опита на Лорн. Нито издръжливостта му. И макар да изглеждаше, че двамата мъже са равностойни, Лорн пестеше силите си, докато Ирдел вече бе дал всичко от себе си.
	Постепенно Ирдел започна все по-малко да напада и вече не отговаряше на удара с удар.
	Защитаваше се, парираше и отклоняваше ударите, без Лорн да му даде време да си поеме дъх. Скоро стана ясно, че този сблъсък ще е последен и че няма да завърши в полза на принца-регент. Придворните се напрегнаха, което накара Логан да застане нащрек. Дамите на пейките се смълчаха. Лорн продължаваше да нанася все нови и нови удари, а Ирдел отстъпваше и отстъпваше, съперниците разкъсаха кръга на придворните, които трябваше да се дръпнат и да ги последват покрай пътеката. Ирдел губеше сили, но отказваше да се предаде. Знаеше, че търпи поражение, но не се решаваше да се признае за победен. Двамата мъже бяха задъхани и плувнали в пот. Дишаха трудно. Ризите им бяха залепнали за гърба, а от тях в студения въздух се извиваха бледи облачета пара.
	После дойде поредицата от удари, срещу които Ирдел не можа да направи нищо. Без Ирдел да разбере как, Лорн се плъзна под гарда му и го хвана. Принцът-регент почувства как го повдигат от земята, после падна, преметнат през рамото на противника си. Тупна по гръб. Силно. Тежко. Ударът го зашемети и той изстена. За малко Лорн не му счупи ръката, като я извиваше. Откъм пейките прокънтяха викове — от страх и ужас. И изведнъж Лорн стъпи с ботуша си на гърдите на Ирдел и като обърна меча си, го прикова към земята.
	За миг победителят и победеният останаха неподвижни, но веднага след това придворните се втурнаха към тях.
	— Принце!
	Елвин се спусна към принца-регент, а младият, импулсивен рицар Дьо Дирион беше насочил оръжието си към Лорн. Без всякакво усилие Лорн го изби от ръката му и го хвърли да се търкаля в стърготините. После с меч в ръка отстъпи пред граф Дьо Торганд и синовете му, които се приближаваха — бесни и застрашителни. В техните очи, а и според всички, които бяха присъствали на сцената, Лорн беше отишъл твърде далеч.
	— Да не сте полудял, рицарю? — изкрещя графът.
	Ирдел беше принц по кръв. Личността му беше свещена. Нямаше никакво значение дали беше поискал от Лорн да не го щади. Да го хвърли на земята и да се направи, че му нанася смъртоносния удар, беше светотатство.
	— Значи ли това, че не уважавате нищо и никого? — упрекна го херцог Дьо Мидхелт.
	Също като Елвин и неколцина други, и той се беше надвесил над Ирдел, който бавно идваше на себе си.
	Лорн видя Дирион, който, побеснял от ярост, се изправи и вдигна оръжието си от земята. Със сканда в ръка Лорн чакаше. В стойката му нямаше нищо враждебно, но решителният му поглед ясно говореше, че е готов да се защитава, ако го нападнат. Графът и синовете му го разбраха. Знаеха с кого си имат работа и макар да бяха трима срещу един, размислиха.
	Дирион обаче, изглежда, искаше да се бие.
	— Не го правете — посъветва го Лорн.
	Спокойствието на Лорн смути Дирион и той се поколеба. Това му спаси живота.
	— Достатъчно, господа! — обади се Ирдел, като напрегна силите, които му бяха останали.


>>>	3.
	Принц Ирдел се изправи с помощта на Елвин, но ушите му още бучаха.
	— Добре съм — каза той и отстрани виконта от себе си. — Ето, вижте, държа се на крака.
	И разпери ръце, за да е още по-убедителен, първо към придворните си, а после и към дамите на пейките.
	— Нищо счупено? — попита граф Дьо Торганд. Синовете му продължаваха да гледат Лорн накриво. — Сигурен ли сте?
	— Убеден съм — отвърна Ирдел, като разтриваше ръцете и раменете си. — Но дори и да бях ранен, рицарят в нищо не може да бъде упрекнат — и той се приближи до Лорн с усмивка. — Рицарю, позволете ми да ви стисна ръката. А вие, господа, забравете това начало на разпра. Благодаря ви за загрижеността, но рицарят само се подчиняваше на моите заповеди.
	Придворните почтително отстъпиха, някои неохотно, като се поклониха на Ирдел. Ирдел стисна ръката на Лорн, който прие това ръкостискане, макар и все така нащрек. Защото ръкостискането изглеждаше дружеско, но дали принцът-регент беше искрен? Лорн не можа да потисне мисълта си за Алан и за това каква щеше да бъде неговата реакция, ако му бе нанесено толкова сурово поражение като това, което Ирдел току-що бе претърпял, отгоре на всичкото публично. Нямаше никакво съмнение, че — засегнат в честолюбието си — Алан щеше да побеснее и някой — който и да е — щеше да стане жертва на яростта му.
	— Този ден и моето поражение трябва да бъдат запомнени — каза Ирдел гръмко, като продължаваше да държи ръката на Лорн с двете си ръце. — Ето какво става, когато някой се изправи срещу най-добрия рицар на кралството и го призове да не жали ударите си. Супата ми беше поднесена толкова гореща и лютива, колкото си я поисках. Мога да се сърдя единствено на себе си. Да се знае, че не изпитвам никаква злоба и ненавист към рицаря! И че никога, още по-малко утре, отколкото днес, няма да упрекна никого за грешките, които аз самият мога да допусна, когато стана крал!
	Придворните отново се поклониха. Дамите от Двора изръкопляскаха и Ирдел каза:
	— Господа, струва ми се че за днес това беше достатъчно — и като хвана Лорн за лакътя, му каза: — Елате. Трябва да поговорим.

	* * *

	Маса, отрупана с храни и напитки, беше наредена под балдахина на почетната трибуна. Придворните дами и господа се наредиха около нея и започнаха да разговарят, а в това време Ирдел дръпна Лорн настрана. По знак на принца един слуга им донесе поднос с калаени чаши и кана вино. Лорн забеляза, че слугата само чакаше да бъде повикан. Значи всичко беше подготвено за този разговор — едновременно поверителен и публичен — и изглеждаше така, сякаш Ирдел беше нагласил и най-малката подробност. Лорн дори се запита дали принцът наистина бе импровизирал, като обеща да поема вината за грешките си, когато стане крал…
	Ирдел взе чашите и каната, после отпрати слугата и седна.
	Лицето му се изкриви от болка.
	— Мисля, че дълго ще помня нашия дуел — каза той, като раздвижи рамото, което го болеше. И понеже Лорн продължаваше да стои прав, добави: — Моля ви, рицарю, седнете.
	Докато сядаше до принца, Лорн срещна погледа на Логан, който стоеше настрана. Направи му знак, че всичко е наред, но бившият наемник остана все така нащрек.
	Ирдел подаде на Лорн чаша вино. Двамата се чукнаха, после жадно изпиха чашите си на един дъх. Сетне Ирдел ги наля отново и от разстояние вдигна чаша към своите благородници, които му отвърнаха със същото.
	— Искам да ви възложа една поверителна мисия — рече Ирдел, като продължаваше да се усмихва спокойно. — Отнася се за рицаря Дьо Гатлис.
	Заинтригуван, Лорн повдигна едната си вежда.
	Рицарят Лукас дьо Гатлис беше единственият син на граф Теожен д’Аргор.
	— Вчера споделих с вас, че желая мир с Арканте — продължи Ирдел. — Дори ви казах, че вече работя по този въпрос — Лорн кимна. — Истината е, че водя с Арканте преговори, за които силно се надявам скоро да приключат успешно. Разбира се, кралицата не знае нищо за тези преговори. И не се съмнявам, че би ги провалила, ако можеше, но на това ще се върна след малко… — Ирдел отпи глътка вино и любезно се усмихна на една придворна дама. — Реших да освободя рицаря Дьо Гатлис.
	— Искане на аркантците?
	— Молба. Но молба, която искам да удовлетворя.
	— За доброто на мирните преговори.
	— Да.
	Лорн дебнешком погледна Ирдел с крайчеца на окото си.
	Ирдел продължи:
	— Важно е рицарят Дьо Гатлис да си върне свободата възможно най-бързо, да бъде ескортиран на сигурно място и след това да може да се върне в Арканте. Без това…
	— Без това преговорите с Арканте няма завършат успешно. Или ще се проточат.
	— Страхувам се, че е така.
	„Не се страхуваш — помисли си Лорн. — Сигурен си в това.“
	— Кое ви притеснява? — попита той.
	Ирдел въздъхна.
	— Все още съм само принц-регент. Смятам, че имам властта да освободя рицаря Дьо Гатлис, но кралицата може да я оспори. Както и да е, но тя, именно тя има властта да провали това освобождаване. Дори да го възпрепятства със скандал или процес, знам ли? Дори и да е само за да оспори властта ми, тя няма да се поколебае. И това без да броим, че кралицата никога няма да се съгласи на честен мир с Арканте. За нея старият враг може да бъде само победен и унижен, но не и да бъде враг, с когото да се е помирила.
	Лорн се замисли.
	Нямаше никакво съмнение, че кралица Селиан беше предизвикала войната срещу Арканте. Официалната версия беше, че един непокорен и твърде горделив град трябва да бъде върнат в лоното на Върховното кралство. Говореше се също, че тази война е била улеснена — ако не и породена — от омразата на кралицата към Исандра Аркантска, бившата любовница на Върховния крал. Но макар тази омраза да беше съвършено истинска, Лорн знаеше, че Селиан беше пожелала обсадата на Арканте, за да може провалът на тази крайно непопулярна военна операция да е по вина на този, който я ръководеше: принц Ирдел. Клопката беше страшна и жестока. Дългът принуждаваше Ирдел да води обсада, която не одобряваше, при това единствено той трябваше да поеме отговорността за нагласения провал.
	— Ако кралицата не знае нищо за вашите преговори с Арканте, тя не може да прецени важността на освобождаването на Лукас — каза Лорн.
	— Въпреки това ще се противопостави. Освен това Естеверис много бързо ще разбере. Ако научи, че искам да освободя рицаря Дьо Гатлис, ще се запита защо и защо сега. И отговорът ще се наложи от само себе си, при това с достатъчно сигурност, за да убеди кралицата да действа.
	— Сигурен ли сте, че кралицата не знае нищо за тези преговори?
	— Убеден съм — категорично каза Ирдел. Убедеността му беше такава, че направо порази Лорн. — Но времето играе против мен. Против плановете ми. Против мира… Трябва кралицата и Естеверис да бъдат поставени пред свършен факт, рицарю. Рицарят Дьо Гатлис трябва да бъде освободен и отведен на сигурно място, преди те да могат да реагират. А това означава, че освобождаването му трябва да стане много бързо и много дискретно.
	— Нелегално?
	— В известен смисъл. Дори и да имате надлежно изготвена заповед за освобождаване. Която аз ще подпиша. Искам вие да ескортирате Дьо Гатлис на сигурно място, рицарю.
	Лорн замълча.
	Разглеждаше почетната трибуна и придворните на принца-регент. Видя, че Дирион го гледа враждебно, но не му обърна особено внимание.
	— Защо аз? — попита той. — Не ви липсват способни мъже, на които при това със сигурност имате много повече доверие, отколкото на мен…
	— Вярно е.
	— Тогава защо?
	— Защото аркантците твърдят, че до тях са стигнали слухове за заговор. За планове за убийство. За момента смятат, че най-сигурното място за рицаря Дьо Гатлис в цялото Върховно кралство е килията му. Но настояват, когато я напусне, вие да гарантирате сигурността му. Всъщност аркантците не се доверяват нито на мен, нито на някого другиго във Върховното кралство. С изключение на вас — Ирдел изпи чашата си на един дъх някак със съжаление. Напълни я отново и искаше да долее и на Лорн, но той отказа. — Преди да ви кажа всички подробности за мисията ви, очаквам от вас отговор. Помислете и ми отговорете тази вечер. Ако приемате, когато се стъмни, прекарайте три пъти пламъка на свещ на прозореца си.
	— Разбрано.
	— Няма нужда да го казвам, но очаквам от вас пълна дискретност, каквото и да бъде решението ви.
	— Разбира се.
	Лорн понечи да стане, но Ирдел го спря, като го хвана за китката.
	— Бих искал да ми дадете думата си, рицарю.
	Лорн погледна принца-регент в очите, после бавно сведе очи към ръката, която го задържаше.
	Ирдел го пусна.
	— Довиждане — каза Лорн.


>>>	4.
	Когато се върна в Черната кула, Лорн хапна сам, седнал на края на една маса в кухнята. После се прибра в покоите си, където го чакаше Исарис, и цял час размишлява на спокойствие. Мисията, която принцът-регент му предлагаше, го тревожеше. Не заради политическите или другите опасности, които криеше. А с въпросите, които повдигаше. Защото макар да разбираше, че Ирдел иска да освободи Лукас дьо Гатлис, докато траят преговорите с аркантците, нетърпеливото му бързане го учудваше.
	— Защо толкова бързо? — прошепна Лорн, докато чешеше с пръст главата на Исарис. — Защо държи толкова много преговорите да приключат преди края на Примирието на сълзите?
	Лорн размишляваше.
	Ирдел не знаеше, че няма да наследи трона. Но благодарение на пепелния дъжд, изпратен от Червения дракон, знаеше, че следващото царуване — за което вярваше, че ще е неговото — ще бъде белязано от война. Следователно искаше да започне царуването си с траен мир с Арканте — колкото за да сложи възможно по-бързо край на един ненужен конфликт, толкова и за да може да свика войските си на друго място веднага щом се наложи. И му беше необходимо да успее, преди кралица Селиан да бъде в състояние да попречи на преговорите.
	Лорн се усмихна, като си помисли за гнева на кралицата, ако бъдеше поставена пред свършения факт на подписан мир с Арканте. Освен че имаше претенциите да управлява всичко, тя ненавиждаше Исандра — господарката на Арканте. Исандра не само беше красива и образована, обичана и уважавана, но навремето — любовница и последната голяма любов на покойния Върховен крал. Кралицата изпитваше яростна ревност към нея и толкова я мразеше, че мечтаеше да я убие.
	Следователно Ирдел поемаше риск, като водеше преговорите зад гърба на кралицата и нейния министър Естеверис. Той все още беше само принц-регент и с връщането на Лукас дьо Гатлис на аркантците рискуваше да му се наложи да дава сметка за постъпките си. А дали изобщо имаше правото да води мирни преговори, преди да е станал Върховен крал? Лорн се съмняваше. Освен това освобождаването на Лукас много скоро щеше да бъде разкрито и Ирдел със сигурност щеше да бъде обвинен. При това положение защо не изчакаше да бъде коронясан? Защо не изчакаше да бъде в позиция на силата, тъй като не знаеше, че щеше да му се наложи да се бие, за да си възвърне династичните права — ако изобщо някога успееше.
	С голямото си желание да ускори нещата Ирдел застрашаваше мирните преговори с Арканте. А той искаше този мир — Лорн беше убеден в това.
	Лорн наистина не можеше да си обясни припряността на Ирдел.
	— Освен ако…
	Освен ако фактите не потвърждаваха едно интуитивно предположение, което му бе хрумнало на Старите арени: противно на това, в което Ирдел го бе уверявал, освобождаването на Лукас не беше молба, а изискване от страна на аркантците — изискване, пред което Ирдел се оказваше принуден да отстъпи, ако искаше преговорите да успеят на време. Значи не Ирдел бързаше да освободи сина на граф Д’Аргор, а аркантците.
	Но защо?

	* * *

	Малко след това Лорн повери командването на Йерас и Логан. Каза им къде отива и излезе от Черната кула, без никой да го види. Дългото му наметало скриваше скандския му меч и нараменника с резбована на него вълча глава; качулката скриваше горната част на лицето му и очилата с опушени стъкла, които — след безкрайния мрак в Далрот — трябваше да носи, когато светлината беше много ярка. Навел глава, той разблъска тълпата, струпала се под свода на голямата укрепена порта. След това потъна в оживлението на столичните улици и реши, че се е слял с хората.
	Грешка.
	Лорн си проправяше път през струпаното множество на един пазар, когато инстинктът му се обади тревожно. Той не намали ход, не погледна през рамо, не направи нищо, което би могло да го издаде. Интуицията му скоро се превърна в убеждение: следяха го.
	Лорн изруга наум.
	Въпреки предпазните мерки, които бе взел, някой го бе забелязал, когато напускаше Черната кула. Само по себе си това не беше някаква драма. Нито пък изненада. При необходимост това доказваше, че Лорн е следен, в което нямаше нищо чудно, като се има предвид през какъв период преминаваше Върховното кралство и позицията, която Лорн заемаше на политическата шахматна дъска. В този момент в Ориал всеки шпионираше всеки: съюзници или врагове, партньори или противници. Всъщност Лорн щеше да се изненада, ако се окажеше, че от него се интересуват само две-три фракции, които се възползват от Примирието на сълзите, за да плетат интриги.
	Колко ли шпиони наблюдаваха Черната кула денем и нощем?
	И в услуга на кого? На кралицата? На Естеверис? На принца-регент? На принца-кардинал? На аркантците? На маговете от Валмир? На Черния дракон и Иргаард? На Вестфалдската империя? На кралство Алгера? На Великата църква?
	Или и на други?
	На Лорн му беше все едно. Обаче се ядосваше на себе си, че бе сгрешил, понеже се бе предоверил, като мислеше, че едно наметало и една качулка ще са достатъчни да заблудят шпионите, натоварени да го следят. За в бъдеще трябваше да е по-предпазлив.
	Лорн още не беше обядвал.
	Приближи се до сергията на един продавач на супа, поръча два големи черпака тлъст, горещ бульон, добави му черен пипер и започна да го пие внимателно, прав, като държеше димящата купа с две ръце, а погледът му шареше по пазара, както всеки би направил на негово място.
	И го видя.
	Човекът не се отличаваше по нищо, беше увит в дебело палто, носеше ръкавици, шал стягаше яката на качулката му. Правеше се, че се интересува от коланите на сергията на един обущар, но се издаде, като погледна няколко пъти поред към Лорн.
	Лорн си допи бульона и остави купата на тезгяха.
	— Благодаря — каза той на продавача.
	— На вашите услуги.
	После вдигна качулката си и тръгна към шпионина, без да го изпуска от поглед, като разблъскваше хората, които се изпречваха на пътя му, и не обръщаше внимание на онези, които негодуваха, без да смеят да му се противопоставят.
	Мъжът разбра късно.
	И когато разбра, отначало се поколеба, но накрая реши да побегне. Какво можеше да направи? Беше разкрит и със сигурно не му стигаха силите да окаже съпротива на капитана на Ониксовата гвардия, който вървеше право срещу него. Лорн не ускори крачка. Знаеше, че няма да хване шпионина и нямаше намерение да го хваща. Обаче искаше да му даде да се разбере, като го уплаши здравата.
	Така и стана.
	Докато Лорн вървеше към него с равна, но решителна походка, мъжът се забърза. После тревожно взе да подтичва. Накрая се затича и изчезна, без да се обръща.
	Лорн спря и продължи да го гледа как бяга.
	Доволен, той се изплю в снега и продължи.


>>>	5.
	Когато стигна до Кралските архиви, Лорн видя една прясно изписана червена руна върху вратата на старата сграда. Беше начертана с няколко бързи удара на четката и изглежда, някой се беше опитал да я изтрие, но неуспешно. Тъй като напоследък често я бе виждал, Лорн лесно я разпозна. Това беше драконовата руна на силата, смелостта и чистотата — тази, с която отличаваха себе си Добродетелните, която носеха като медальон на сърцето си.
	Разтревожен, Лорн почука на вратата — пет силни удара, защото се боеше, че може да не го чуят. Почака и щеше да почука отново, когато чу един познат глас да пита от другата страна на тежката порта:
	— Кой е?
	— Аз съм — отвърна Лорн. — Отворете, Сибелиус.
	— Рицарю? Момент.
	Вратата, на която беше издълбан гербът на Върховното кралство, имаше три ключалки. И трите изщракаха, преди главният архивар да отвори.
	— Влезте, рицарю. Влезте — Сибелиус се дръпна и пусна Лорн да мине, после огледа улицата — наляво и надясно — и затвори. — Извинете ме за това недотам топло посрещане — каза той, докато превърташе ключа във всяка една от ключалките.
	Главният архивар на Върховното кралство беше на около шейсет години. Среден на ръст, той беше леко прегърбен, но погледът му беше жив и ясен, а грижливо подстриганата му брада преминаваше на слепоочията в корона от къси бели коси. На главата си носеше кръгла кожена шапка. Вълнен шал бе увит два пъти около врата му. От ръкавиците без пръсти се подаваха пръстите му, изцапани с мастило.
	— Неприятности с Добродетелните? — попита Лорн.
	— Нищо чак толкова сериозно.
	— Обяснете ми — настоя Лорн и тръгна подир Сибелиус по един леденостуден коридор.
	— Няма нищо за обясняване — отвърна архиварят, без да се обръща.
	Навред се носеше мирис на хартия, мастило и прах. Във всички помещения и покрай стените на всички коридори стените бяха скрити под рафтове с книги, свитъци, карти и документи. Тук-там купчини с ръкописи се бяха съборили и под мебелите се бяха търколили пергаменти. Ракли и шкафове бяха претъпкани с обикновени и луксозни листа хартия. За да се мине, понякога човек трябваше да повдигне крак високо или да се извърти с едното рамо напред.
	— Подреждаме — обясни Сибелиус. — Знаете ли, че се смилиха над мен и ми дадоха петима архивари и шестима чираци?
	— Трябват ви двойно повече.
	— Трябват ми десет пъти повече. Но тъй като досега нямах и една четвърт от това, с ваше позволение ще се зарадвам и на толкова.
	— И с какво сте заслужили това подкрепление?
	— Нямам представа. Може би искат да ме примамят…
	Изкачиха се по една паянтова дървена стълба и влязоха в личния кабинет на Сибелиус. Стаята беше добре подредена, макар и потънала в прах. От един матов фенер се излъчваше слаба светлина. Печката гореше и затопляше помещението. Зад една завеса беше сгънато тясно легло от преплетени ремъци.
	— Е, рицарю. Какво ви води насам? — попита Сибелиус, докато сваляше шала си.
	Протегна ръцете си към печката и ги разтри.
	— Най-напред ми обяснете руната върху вратата си — настоя Лорн.
	Архиварят въздъхна.
	— Няма да се откажете, нали?
	— Не.
	— Добре — примирен, Сибелиус закачи шала и шапката си на един пирон. — Не ви излъгах, като ви казах, че няма нищо за обясняване. Варлиите показват мускули, това е. Трудно е да се изненадаш, понеже нямат мозък…
	— Варлиите?
	— Мародерите на Добродетелните.
	Лорн разбра: _варл_ беше името на драконовата руна, която Добродетелните си бяха присвоили.
	— Идват маскирани, заплашват, държат се грубо и събират това, което наричат данъка на Пожертвания — продължи Сибелиус. — Животни. Просто едни подли, неискрени животни… Както изглежда, стават все по-многобройни и безчинстват около Ориал.
	— Но какво искат от вас?
	— Наскоро се възпротивих на неколцина от тях. Те ме познаха и не посмяха да ми се нахвърлят веднага. Отидоха си доста посрамени, но аз и без това се съмнявах, че няма да се примирят просто ей така. Това, което видяхте на вратата ми, е предупреждение и в същото време доста посредствено отмъщение.
	— Кои са тези хора?
	Сибелиус вдигна рамене.
	— Обичайната смесица от простаци, негодници и подлеци, които се възбуждат от насилието. А освен тях сигурно в цялата сбирщина има и няколко истински фанатици…
	— Трябва да внимавате.
	— Само това правя.
	— Наистина да внимавате, Сибелиус.
	— Не се бойте.
	— Ще изпратя няколко души при…
	— Не. Това само ще влоши положението.
	— Знам как да се справя с тези мъже. Познавам единствения език, който те разбират, и го говоря по-добре от тях. Спомнете си милицията на Червените павета. Разреших проблема, нали?
	— Не и без да пролеете кръв.
	— Понякога насилието е единственото решение.
	— Насилието никога не е единственото решение. Затова пък винаги трябва да е последното. Оставете ме сам да се справя с този проблем.
	Двамата мъже се погледнаха продължително, после Лорн отстъпи.
	— Добре.
	— Чудесно. Сега ще ми кажете ли най-сетне на какво дължа посещението ви?

	* * *

	Лорн свали ръкавиците си.
	— Пълна дискретност? — попита той.
	— Разбира се.
	— Ирдел преговаря с Арканте. Иска клаузите на мира да бъдат уточнени преди коронясването му и да остава единствено договорът да бъде подписан. За тази цел иска да освободи Лукас дьо Гатлис и да го върне на аркантците.
	Сибелиус се сепна.
	— Преди края на Примирието на сълзите?
	— Да.
	— Кралицата и нейните привърженици няма да бъдат доволни. Защо Ирдел не изчака да стане крал? Мислите ли, че…?
	— Не. Не знае. Щеше да се държи съвсем различно, ако знаеше, че Алан е наследник на трона.
	— Тогава защо е това бързане? — Сибелиус разсъждаваше на глас и крачеше из стаята. — Ако Ирдел преговаря тайно с аркантците, то е за да не може кралицата да се противопостави на мира. В това отношение постъпва добре… Но ако освободи Лукас, това ще се разбере много скоро. Преговорите с Арканте ще излязат наяве. И не само че Ирдел ще трябва да дава обяснения, но това ще даде възможност на кралицата да попречи на договора с Арканте… — той престана да крачи и се извърна към Лорн. — Защо принцът-регент ще поставя под заплаха договор, който желае?
	— Точно същия въпрос си задавам и аз — каза Лорн. — Това няма никакъв смисъл, освен ако…
	Сибелиус го прекъсна:
	— Освен ако не принцът-регент е този, който бърза, а аркантците.
	— Именно.
	— Но те не може да не са наясно с рисковете, които поемат. Следователно или са готови да поемат риска мирните преговори да бъдат прекратени…
	— Или знаят, че никога няма да завършат — заключи Лорн.
	Сибелиус отвори широко очи и рече:
	— Искате да кажете, че те знаят, че Ирдел не е наследник на трона?
	— Така мисля. Струва ми се, че в началото на преговорите аркантците не са го знаели. После са го разбрали и са решили да действат възможно най-бързо.
	— Мислите ли, че Исандра Аркантска иска да ускори освобождаването на своя любовник? Големи лудости и друг път са били вършени от любов.
	Лорн завъртя глава отрицателно.
	— Досега Исандра позволявала ли е на чувствата си да надделеят над разума? Някога да не е изпълнила задълженията си към своя град?
	— Не. Имате право.
	— Аркантците знаят, че скоро Ирдел няма да е в състояние да върне свободата на Лукас.
	Главният архивар кимна и — без да иска — снижи глас:
	— Което означава, че те са открили, че принцът-регент няма да е следващият, който ще се възкачи на трона на Върховното кралство — каза той, но продължаваше да не му се вярва. — Но как?
	— И аз се питам същото. И се надявах вие да имате някаква представа — призна Лорн.
	Сибелиус се замисли.
	— Не виждам как аркантците биха могли да научат съдържанието на завещанието на Ерклант II — каза той. — Ако знаят, че Ирдел няма да е следващият Върховен крал, научили са го по друг начин.
	— Как? От кого?
	— Валмирците — прошепна Сибелиус след кратък размисъл.
	Валмир беше — заедно с Върховното кралство, Алгера, Иргаард и Вестфалд — едно от петте Велики кралства в Имелория. Богато и влиятелно, то дължеше могъществото си на търговския си флот, на своите магове и на своите занаятчии, които умееха да обработват аркана. Беше съюзник на Върховното кралство, което от векове простираше над него своето военно и дипломатическо покровителство.
	— Съмнявам се, че Валмир е прекратил всякакви взаимоотношения с Арканте — добави архиварят. — Дори мисля, че е тъкмо обратното.
	По ред исторически и културни причини Арканте беше най-валмирският от Свободните градове. Между Белия град и Кралството на маговете връзките бяха стародавни и когато Върховното кралство обяви война на Арканте, Валмир беше принуден да избира между двамата си съюзници. Разбира се, валмирците бяха взели страната на Върховното кралство и официално бяха скъсали с Арканте, както в дипломатическо и военно, така и в търговско отношение.
	— А валмирците как са разбрали? — попита Лорн. — Маговете им?
	— Да. Техните магове-астролози. Знаете също като мен, че най-добрите астролози са валмирските.
	— Вярно е. Значи според вас астролозите на Валмир са разчели по звездите, че Ирдел няма да е този, който ще царува?
	— Това е само хипотеза.
	— Привлекателна.
	— Може би валмирците знаят само толкова — рече Сибелиус бавно.
	— Но това е достатъчно — каза Лорн. — Няма значение защо и как. Да знаят, че Ирдел няма да бъде коронясан, когато свърши Примирието на сълзите, означава, че знаят твърде много — той взе палтото си. — Благодаря, Сибелиус.
	— Не мисля, че ви помогнах кой знае колко.
	— Сега ми е малко по-ясно.
	— Е, щом е така, добре.
	— И съм ви признателен, че не ме попитахте откъде знам толкова много за преговорите на Ирдел с Арканте.
	Сибелиус се усмихна скромно.
	— Обзалагам се, че принцът-регент е поискал помощта ви, несъмнено с намерението да се възползва от вашите услуги.
	Лорн замълча за миг, после взе палтото си. Обличаше се, когато Сибелиус каза тихо:
	— Какво направихте със завещанието, рицарю? — за миг Лорн спря, надянал единия ръкав. Без да отговори, той облече палтото си и взе ръкавиците си. — Моля ви, рицарю. Мисля, че имам правото да зная…
	Лорн се поколеба.
	Когато Върховен крал направеше завещанието си, обичаят повеляваше да бъдат написани пет екземпляра: единият пазен на сигурно място, а другите четири поверени на видни личности от Върховното кралство. Смяташе се, че по този начин може да се избегне всякакво фалшифициране, но кралицата бе доказала, че тези предпазни мерки не гарантират нищо. Без да отстъпва пред нищо, за да постигне целта си, тя бе унищожила екземплярите на последното кралско завещание и ги бе заменила с екземплярите на предишното завещание, което посочваше Алан за наследник на трона. Тя обаче не знаеше, че съпругът й бе наредил да бъде направен — тайно — шести екземпляр на завещанието му, който да бъде поверен на Лорн — неговия Първи рицар на Кралството. И именно Сибелиус — един от съставителите на последното кралско завещание — беше натоварен от Върховния крал да връчи този шести екземпляр на Лорн.
	И разбира се, той се бе подчинил.
	— Какво направихте със завещанието? — повтори Сибелиус.
	— По-добре е да не знаете.
	— Унищожихте ли го?
	Лорн си сложи ръкавиците.
	— Един съвет, Сибелиус: забравете дори, че това завещание е съществувало.
	— Знаете какво може да бъде направено благодарение на него, нали?
	Лорн не отговори. Един дълъг миг очите му останаха втренчени в главния архивар, после си тръгна. Спускаше се бледа вечерна мъгла, когато излезе от Кралските архиви. Поколеба се, после не пое към Черната кула.


>>>	6.
	Беше се свечерило.
	Гробището бе потънало в сиви сенки и бяла мъгла и се виждаха само неясни очертания — статуи и паметници, гробници, голи дървета. Оттатък стените му Ориал се простираше притихнал и някак далечен.
	Наерис Вард стоеше сама в гробницата на баща си. Чу, че някой приближава и позна стъпките му. Беше Лорн. Той застана до младата жена и свали кожената си качулка.
	— Добър вечер, Нае.
	Нае не помръдна, стоеше със сведен поглед и ръце, събрани пред гърдите си. Лорн замълча и направи като нея.
	— Не те питам как си разбрал къде съм — рече тя след известно време.
	— Ти всеки ден идваш тук и оставаш дълго.
	— Добре си осведомен. Следиш ли ме?
	— Загрижен съм за теб.
	— Няма нужда.
	— Това щеше…
	— Не! Изобщо не ми казвай, че точно това баща ми е щял да поиска…
	Лорн не настоя повече и настъпи дълго мълчание.
	Облечена в панталон до коленете и кител, Нае носеше палто, което й беше доста голямо, но беше на баща й.
	— Той умря по твоя вина — каза Нае безизразно.
	— Той умря, за да ми спаси живота.
	— Заради един меч.
	— Заради Мечът на кралете.
	— И заради тебе.
	Лорн не възрази, но Нае беше права: именно заради него той беше тръгнал да търси Меча на кралете. Заради него или заради неговата Ониксова гвардия, което беше едно и също. Тогава той бе изгубил всичко: славата, честта, властта. Дори Черните гвардейци му бяха отнети. Бяха му останали само неколцина верни мъже… и яростта да възтържествува отново. Хрумна му, че трябва да успее там, където всички се бяха провалили, и да върне легендарния Меч на кралете във Върховното кралство. Беше успял, но с цената на няколко погубени живота. Единият беше на Рейк Вард.
	Застанал пред гроба му, Лорн стисна юмруци.
	След като изрече последната обредна формула, с която поверяваше душата на Вард на неговите скандски предци, Нае вдигна глава, сложи си качулката и се обърна към Лорн. Погледът й беше помръкнал, чертите на лицето й бяха изопнати от умората и тъгата. Кичур черна коса галеше грозния белег на лявата й буза.
	— Какво искаш? — попита тя.
	— Да говоря с тебе.
	— За какво?
	— Получи ли Дарбата?
	Въпросът изненада Нае и тя се смути.
	— Не — отвърна тя, след като почти на мига се съвзе.
	Понечи да се обърне, но Лорн хвана китката й с едната си ръка, а с другата вдигна ръкава на китела й. Нае ядосано се дръпна.
	— Остави ме!
	Беше ядосана, но Лорн бе имал достатъчно време да види зараждащите се татуировки, които не оставяха никакво съмнение. След като някой скандски майстор-ковач умреше, Дарбата, която му позволяваше да обработва аркана, можеше да се изгуби или — ако пожелаеше — да премине в някой от неговата кръв. Обикновено предаването ставаше от баща към син или от вуйчо към племенник. Но нищо не пречеше наследникът да бъде жена. В Скандия имаше дори женска династия ковачи.
	— Какво те прихваща? — ядоса се Нае.
	— Баща ти те научи на всичко, което той самият знаеше. Ти порасна в неговата ковачница. Сложи в ръцете ти чук и клещи в мига, когато можеше да ги хванеш — и дори малко преди това. Предаде ти художествата на коването. И накрая ти предаде своята Дарба.
	— Е и?
	— Имам нужда от военен ковач. И искам това да бъдеш ти.
	— Какво?
	— Присъедини се към Ониксовата гвардия и стани неин главен ковач. Продължи делото на баща ти.
	— Аз…
	— Какво? Да не би да имаш нещо по-добро предвид?
	— Не, но…
	— Ти имаш ранга на майстор-ковач, нали?
	— Да, но… Тук? Във Върховното кралство? Жена? — Нае погледна Лорн, в очите й се четеше смесица от недоверие и насмешка. Но ядът още не й беше минал. — Ти си луд — каза тя и си тръгна. — Забрави за това.
	— Чакай! Не си тръгвай!
	Тя спря и се обърна.
	Лорн извади от китела си кожена папка, в която беше събрал скиците на Вард.
	Нае недоверчиво го наблюдаваше с крайчеца на окото си.
	— Какво е това?
	— Последните работни скици на баща ти. Независимо какво ще решиш, те ти принадлежат. Но ми обещай да помислиш над предложението ми.
	Нае взе папката.
	— Нищо не ти обещавам — каза тя и се обърна.
	Лорн я остави да тръгне.
	— Наковалнята на баща ти сега е твоя — каза той. — Само от теб зависи да я накараш отново да запее. И съм сигурен, че Вард щеше да го иска!
	Без да се обръща, Нае изчезна в мъглата.
	Лорн остана още малко до гроба на Вард. Мислеше за своя стар приятел и мислено си поговори с него. Беше му поверил нещо много ценно: запечатан в оловна тръба, последният екземпляр на действителното кралско завещание почиваше в ковчега, скрито при един от малкото мъже, на които Лорн имаше доверие.
	И чието мнение уважаваше.
	— Ако беше тук, какво щеше да ме посъветваш? — прошепна Лорн. — Трябва ли да приема мисията на принца?
	Когато излезе от гробището, Лорн вече бе взел решение.

	* * *

	Лорн се върна в покоите си в Черната кула, изчака малко, после запали огъня. Седнал в креслото си, той гледаше как хоризонтът пламти от залязващото слънце, после небето притъмня и зад заледените стъкла на прозорците настъпи пълен мрак.
	Накрая, когато стана съвсем тъмно, Лорн запали една свещ и я размаха три пъти пред прозореца си.


>>	Крепостта Гриф

E>
	Изминаха три дни до вечерта, за която Арканте и принцът-регент тайно се бяха разбрали по време на преговорите.
@	Хроники (Книга за Рицаря с меча)
E$

>>>	1.
	Вечерта се спускаше над Ориал, когато Лорн излезе от Черната кула, ескортиран от двайсетина конници. На главата му се спускаше широка качулка, прочутият му сканд висеше на хълбока му, а наметката му, прихваната с широк кожен ремък през гърдите, показваше нараменника му с герба на Ониксовата гвардия: вълча глава и кръстосани мечове.
	Групата премина в бърз тръс по улиците, опустели от студа и тъмнината, никой не забави придвижването й, всеки, застанал на пътя й, беше принуден бързо да се отдръпне, чаткането на копитата хвърляше пръски кал и сняг по фасадите на къщите. Изглеждаше сякаш се движи към Кралския град, където прозорците, кулите и обходните пътища бяха осветени. Но насред път внезапно излезе от улицата на Принцовете и пое към Сводовете, чиито редуващи се дълги, дълбоки дъги водеха — след огромните стълбове в квартала на Терасите — към портата на Поклонниците.
	Един подир друг Сводовете отекнаха от шума на копитата, които чаткаха по паветата в полумрака. Конниците минаха под първия, под втория, под третия. В един ъгъл под четвъртия чакаше мъж, който приличаше на Лорн и беше облечен като него: това беше Логан, който сега не носеше двете си остриета, кръстосани на гърба, а сканд на хълбока. Без да забавя ход, Лорн скочи от седлото наляво, а в същото време Логан се хвана за седлото и възседна коня отдясно.
	Логан и конниците оставиха Лорн зад себе си, излязоха от четвъртия свод и изчезнаха под следващия. Лорн се обърна, загърна се с плаща и скри сканда и нараменника си. Спусна качулката си и с наведена глава бързо продължи. Един час по-късно, благодарение на помощта на граф Д’Аргор, яхна един змей от Голямата Кралска змейна и полетя в нощта.

	* * *

	Господарката на Леара, херцогиня на Галиор и Лоринис нареди да сложат креслото й до прозореца в нейната стая. Седна и се отдаде на удоволствието от гледка, на която от години не бе могла да се наслади: залез над Ориал. Дребна и суха, със строго, набръчкано лице, с чисто бели коси, тя беше от онези сурови жени, на чието лице винаги е изписано недоверие и презрение, и за които всички мислят, че са неспособни да се усмихнат. Устата й беше стисната, беше й студено въпреки дебелото й палто и кожената яка, но тя не трепереше. И макар да беше уморена от ужасното пътуване, от което току-що бе пристигнала, това по нищо не й личеше.
	Безразлична, недостъпна, госпожа Леара седеше скована и неподвижна, с изправена глава. Не проронваше дума и никой не смееше да я заговори. Около нея, в студените, прашни покои, стояли дълго необитавани, слугите сновяха насам-натам, палеха огън в камините, метяха, постилаха килими, закачаха гоблени по стените, подреждаха мебели, сглобяваха леглото. Придворните дами бяха заети да подредят гардероба и личните вещи на херцогинята: бижута, портрети, скъпоценности. А на всички врати стояха стражи с ръкавици и ботуши, с ризници, с ръка върху дръжката на меча.
	Стражи, придворни дами и слуги се поклониха един след друг пред принц Ирдел, когато той припряно прекоси покоите. В бързината си той не обърна никакво внимание на вълнението, което предизвикваше, и забави крачка чак, когато влезе в стаята.
	Настъпи тишина.
	Ирдел почтително поздрави херцогинята и остана наведен пред нея.
	— Лельо.
	Госпожа Леара бавно извърна очи от прозореца и погледна принца-регент. Тя беше по-голямата сестра на първата съпруга на Ерклант II, умряла при раждането на Ирдел. Известно време след това тя бе останала в Двора и — както се говореше — бе помагала на Върховния крал да понася по-леко вдовството си. Освен това го бе съветвала, като бе проявила много далновидност, политически ум и безмилостна решимост. Но бракът на Върховния крал с инфантата на Алгера бе поставил началото на залеза на Леара дьо Галиор и бе предизвикал погубването й. Много бързо младата амбициозна кралица Селиан започна да ревнува. Без да подбира средствата, тя успя да накара Върховния крал да изгуби доверие в нея, отстрани я от кръга на съветниците и дори направи така, че срещу нея да се породят съмнения. В крайна сметка Върховният крал отстрани Леара от Двора, като я омъжи за един могъщ, но много далечен владетел в Орвал — херцог Дьо Лорини. Последва заточение, което не свърши със смъртта на херцога, защото тогава Върховният крал, вече болен, се бе оттеглил в Цитаделата, и управляваше кралица Селиан. Умела и разумна, хранеща към съперницата си омраза, от която черпеше сили, херцогинята остави да измине една година, без да направи грешката да поиска от Ирдел да се намеси в нейна полза. Но никога не престана да го подкрепя и тайно да го съветва, като му внушаваше да бъде търпелив: един ден и техният час щеше да настъпи.
	Госпожа Леара протегна ръка към Ирдел и му подаде слабите си, студени пръсти, за да ги целуне. После само с един поглед нареди да ги оставят сами. За миг помещението безшумно се изпразни и стражите затвориха вратите.
	— Лельо — каза Ирдел и се изправи. — Не ви очаквах толкова скоро. Възнамерявах да наредя да подготвят покоите ви и да дойда да ви посрещна, за да ви приема с почестите, които ви се полагат. Ако знаех, че…
	— Не се тревожете за нищо, племеннико.
	— Но аз…
	— Вместо това ми позволете да ви поднеса моите съболезнования.
	Ирдел тъжно сведе поглед.
	— Благодаря, лельо.
	— Вашият баща имаше своите недостатъци и доста слабости, но нека си спомним за великия крал, който беше в началото на царуването си.
	— Когато вие го съветвахте.
	Госпожа Леара сдържа една усмивка на удовлетворение.
	— Така е — каза тя и посочи една табуретка на Ирдел. Принцът-регент седна съвсем близо до нея. Тя го накара да се наведе и му каза на ухото. — Завърнах се толкова бързо не само за да скъся пътуването си, нито пък за да хвана противниците ни неподготвени. Последното съобщение, което Вол ми изпрати, издаваше тревожеща нервност.
	Великият градоначалник Вол беше пръв съветник на Исандра Аркантска. Именно с него херцогинята договаряше мира с Арканте. Всички съобщения — независимо дали от Исандра или от принца-регент — от седмици минаваха през тайния канал на госпожа Леара. Дори те двамата с Вол се бяха срещнали тайно.
	— Тази вечер ще стане, нали? — попита херцогинята.
	— Да, лельо. Тази нощ Лорн ще освободи и повери на аркантците рицаря Дьо Гатлис. Сега, докато разговаряме, той сигурно вече лети към Гриф.
	— Добре, добре…
	Госпожа Леара се замисли, загледана в Ориал, вече потънал в нощния мрак.
	— Няма никаква нужда да ви припомням важността на този мирен договор с Арканте, нали? — попита тя след известно мълчание. — Някога досега да съм ви давала лош съвет?
	— Не, лельо.
	— Когато кралицата пожела тази война срещу Арканте и ви повери командването на обсадата, ви предупредих за капана, който ви залага. Тази война, която никой не искаше, не можеше да бъде спечелена, и макар че не я обявихте вие, вие единствен трябваше да поемете вината за поражението. Независимо от това, аз какво ви казах?
	— Че трябва да приема.
	— Първо, защото това беше ваш дълг. Но най-вече защото отказът ви щеше да се приеме като бягство от отговорност. Щяха да ви помислят за подлец, което щеше да опетни царуването ви още преди да е започнало.
	Ирдел със съжаление се съгласи.
	— Зная.
	— Но днес можете да използвате против враговете си клопката, която те ви заложиха. Сключвайки почтен мир с Арканте още с коронясването си, вие публично ще отречете политиката на кралицата. Ще изтриете от умовете на поданиците си спомена за поражението. Ще се представите като велик крал. Като човек на мира и справедливостта — херцогинята замълча за миг, после продължи. — Ще покажете на всички какъв мъж сте.
	— Зная всичко, което ви дължа.
	— Не мислете за това. По-скоро помислете, че всичките тези години на търпение, всичките тези години, през които понасяхте, без да отстъпите, неприязънта на кралицата, като изпълнявахте дълга си на принц, най-сетне са на път да дадат своите плодове. Единственото, което ви липсва, е да започнете царуването си с бляскав удар. И този бляскав удар е мирът с Арканте. Тогава ще имате предостатъчно възможности да насочите острието против кралицата, която ви смята за слаб и неспособен.
	Ирдел не можа да сдържи усмивката си.
	Да отстрани кралицата, беше удоволствие, за което много отдавна мечтаеше.
	— Сега обаче — каза госпожа Леара — да поговорим за нещата, които все още ни предстои да направим.


>>>	2.
	Крепостта Гриф* се издигаше на тясна, издадена скала, която беше най-големият от седемте острова в река Ейрдър, по-надолу от Ориал. Широкото, силно течение на реката я пазеше толкова добре, че можеше да бъде достигната единствено по въздуха или по няколко моста: първият, който започваше от брега, и следващите, все по-високи, свързващи всеки остров със следващия. Тези мостове бяха укрепени, построени от същия бял камък, както крепостта, превърната в затвор. Тя дължеше името си на отвесната издатина, на която беше построена и която по своята форма напомняше нокът, забит във водите на Ейрдър.
	[* _Griffe_ (фр.) — нокът, кука. — Б.пр.]
	Въпреки насрещните ветрове, на Лорн му отне едва половин час, за да дойде от Ориал. Трябваше само да следва реката, която проблясваше под бледите съзвездия на Голямата мъглявина, а после да държи курс към светлините на затвора. Крепостта имаше няколко двора и няколко кули, една от които беше предназначена за змейове. Лорн извести за пристигането си, като накара змея да изкрещи три пъти, преди да се спусне на една тераса, осветена с факли. Духаше силен снежен вятър, когато Лорн, увит в дебело палто, подплатено с кожи, скочи от животното.
	Трима стражи и един сержант го чакаха.
	— Кой е там? — извика силно сержантът, за да може да се чуе сред пристъпите на вятъра.
	Лорн свали ръкавиците и шала си и отметна качулката си назад.
	— Аз съм рицарят Лорн — отговори той, като също викаше. — Капитан на Ониксовата гвардия. Заведете ме при тукашния командващ.
	— По какъв въпрос?
	— Веднага, сержант.
	Мъжът се поколеба, но после се обърна, като прикани Лорн да го последва, а стражите вървяха след тях. Влязоха в кулата, по една вита стълба слязоха седем етажа надолу, прекосиха тесен двор, после влязоха в друга кула. Изминаха един коридор, после сержантът отвори една врата и се дръпна.
	— Изчакайте тук. По това време командващият е в покоите си. Ще го известя.
	Лорн влезе в малка стая с голи стени. Сержантът го остави сам, излезе и затвори вратата зад себе си. В помещението имаше само маса и две пейки и миришеше на застояло. Беше студено, но не толкова, колкото навън, а още по-малко, отколкото на няколкостотин метра височина, яхнал змей, порещ нощта и вятъра. Лорн свали тежкото палто, което сковаваше движенията му: нещо му подсказваше, че съвсем скоро щеше да има нужда от пълната свобода на движенията си. Гърлото му беше пресъхнало, той видя едва калаена кана на масата и я разклати. Празна.
	Лорн тъкмо връщаше каната на мястото й, когато вратата се отвори.
	Появи се огромен черен драк, който трябваше да се наведе и да пъхне първо едното си рамо, за да може да влезе. Беше с една глава по-висок от Лорн. Широкоплещест и масивен, той носеше кървавочервена кожена ризница, украсена с нитове, а на гърба му имаше едноръчен меч с абаносова дръжка. В погледа му нямаше и сянка от приятелски чувства, когато, посочвайки отворената врата, каза дрезгаво:
	— Барон Дирова ще ви приеме. Последвайте ме.
	Лорн грабна палтото си и мина пред драка, после изчака в коридора, за да тръгнат заедно. Дискретно вдигна кожената халка, с която си служат всички змейници, за да са сигурни, че мечът им няма да изпадне от ножницата.

	* * *

	Барон Дирова — директор на затвора Гриф, беше мъж с ъгловати черти и дебели черни вежди, изпод които се виждаха очите му, дълбоко потънали в орбитите си. Беше към петдесетгодишен. Изправи се, накуцвайки, за да посрещне Лорн в една топла, луксозна стая, която странно контрастираше с ледената строгост на цитаделата. В огнището пращяха дебели цепеници, а големи свещници, изправени покрай стените, разливаха светлина, която се отразяваше в позлатата на мебелите, картините и дървените ламперии. Подът беше излъскан, скъп, намазан с парафин. Всичко беше чисто, съвършено подредено в строга симетрия, стигаща до маниакална точност. На видно място, върху един аналой, лежеше плетен кожен камшик.
	Дирова се ръкува с Лорн и му посочи един стол. Между двамата мъже веднага, инстинктивно се възцари неприязън.
	— Добър вечер, рицарю. Седнете, моля. Да ви предложа нещо за пиене? За ядене?
	Лорн остана прав, докато Дирова се върна и седна отново зад писалището си, на което върху безупречно чиста кожена подложка бяха изрядно подредени бележник, мастилница, сребърен барутник и няколко пера, еднакви по размер и цвят.
	— Вино — каза Лорн. — С удоволствие.
	Дракът в червена ризница стоеше зад Лорн, неподвижен и мълчалив. Дирова му посочи с пръст една малка инкрустирана масичка, на която бяха наредени гарафа с вино и чаши. Без да каже дума, дракът поднесе чаша вино на Лорн и се върна на мястото си.
	Лорн отпи глътка — беше превъзходно бяло илерийско вино.
	— Харесва ли ви? — попита Дирова.
	— Да — отвърна Лорн. — Но не съм дошъл да си говорим за вино.
	Директорът се намръщи и каза:
	— За да е изпратен капитанът на Черната гвардия, значи работата е сериозна…
	— Така е. А също така и поверителна.
	Дирова разбра недоизказаното.
	— Можете да говорите пред Саарг.
	Лорн не каза нищо.
	Чакаше.
	Накрая Дирова отпрати драка с рязко движение на ръката, прикриващо зле недоволството му. Веднага щом вратата бе затворена, Лорн каза:
	— Впечатляващ е този ваш помощник.
	— Да — отвърна Дирова с лека, доволна усмивка. — Саарг винаги прави такова едно впечатление…
	Лорн извади кожен плик от китела си и го подаде на директора на Гриф. В плика се съдържаше документ, който Дирова разпечата и прочете набързо: това беше заповедта, с която принц Ирдел връщаше свободата на Лукас дьо Гатлис. Дирова вдигна очи от документа и предпазливо се вгледа в Лорн.
	— Предайте ми рицаря Дьо Гатлис — каза Лорн. — От този момент, по заповед на принца-регент, той вече не е ваш затворник.
	Сякаш за да се убеди напълно в съдържанието й, Дирова отново прочете заповедта за освобождаване.
	— Сега? — учуди се директорът. — Посред нощ?
	— Сега.
	— Това е необичайно.
	— Спешно е. Имам заповед да отведа Лукас дьо Гатлис в Ориал и да го предам на принца-регент — излъга Лорн.
	— Защо?
	— Не знам повече от вас. Това е повече от необходимото.
	Дирова впери поглед в очите на Лорн. Нищо не прочете в тях, но не скри недоверието си.
	— Добре — каза той въпреки това, изправи се и взе тежка връзка ключове. — Последвайте ме, рицарю.
	Двамата излязоха. В коридора Саарг тръгна заедно с тях.


>>>	3.
	По една покрита галерия, чиито дървени капаци потропваха от вятъра, тримата стигнаха — без да излизат на открито — високата, просторна главна кула, в която се помещаваха килиите. Това беше най-старата, най-зловещата и най-студената сграда в цитаделата. А и камъните й бяха по-тъмни, от тях се носеха странни стенания, които отекваха още по-силно в нощната тишина поради внезапно задухалия леден вятър, примесен със сняг.
	Управителят Дирова водеше с уверена стъпка. Саарг вървеше най-отзад. Лорн усещаше погледа на високия драк, впит в тила си, и имаше усещането не толкова, че го водят, колкото, че го ескортират като затворник. Беше сигурен, че Дирова се усъмнява в нещо, затова беше нащрек. Беше дошъл без предупреждение, като натрапник, и се страхуваше от капан, но не можеше да постъпи другояче, освен да продължава да играе играта и да се прави, че всичко е наред с надеждата, че всичко ще се нареди по най-добрия начин. В крайна сметка, за да се провали освобождаването на Лукас, беше достатъчно Дирова да задържи Лорн насила или с хитрост малко повече от час — колкото някой змейник да отиде до Кралския дворец, да провери какво става и да се върне.
	Дирова въведе Лорн в едно стражево помещение в главната кула. По това време на нощта там нямаше никого, в камината припламваха червеникавите огънчета на жарта, над нея беше окачена цяла колекция от старинни оръжия. Плътни кожени завеси затуляха бойниците. На една голяма маса, покрай която бяха сложени две пейки, горяха няколко свещи сред купчини стар восък.
	— Трябва да ви помоля да почакате тук, рицарю — каза Дирова. — Не може да продължите по-нататък. От съображения сигурност.
	— Моята сигурност ли? — попита Лорн.
	Дирова се усмихна лицемерно.
	— Разбира се, вие сте от тези, които могат да се защитят в случай на… инцидент. Но такъв е правилникът и той не допуска никакво изключение.
	— И кой го е въвел този правилник? — Лорн се забавляваше.
	— Лично аз — отвърна Дирова надменно.
	Двамата мъже си погледнаха враждебно.
	— Добре тогава — рече Лорн. — Ще почакам.
	Доволен, управителят излезе и затвори вратата.
	„Тъпанар“ — помисли си Лорн.
	Той потрепери от студ, разтри си раменете, после се огледа наоколо и видя един сандък до камината. Вътре намери пън и подпалки, които хвърли върху жарта и я разрови, за да може огънят да се разпали. Понеже още чувстваше в костите си хапещия студ, който го бе пронизвал, докато летеше от Ориал, Лорн с удоволствие се загледа в първите пламъци, които се издигнаха. Възседна на обратно един стол, протегна ръце към огъня и остави щипещата топлина да го завладее.

	* * *

	Крясъкът на змей сепна Лорн от лека, приятна дрямка.
	Той се изправи, повдигна кожената завеса на единия отвор и макар че снегът и вятърът брулеха лицето му, подаде глава навън и се взря в нощното небе.
	Един змей с ездач току-що бе излетял и летеше на юг.
	Към Ориал.
	Лорн разбра, че това, от което се страхуваше, беше на път да стане: несъмнено за потвърждение Дирова беше изпратил вестоносец в Кралския дворец. Дали искаше да се увери, че заповедта за освобождаване наистина беше издадена от принц Ирдел? Или искаше да предупреди кралицата, принц Жал или Естеверис?
	Без значение.
	Важното беше, че след по-малко от половин час в Ориал щяха да знаят, че капитанът на Ониксовата гвардия се е представил в крепостта Гриф със заповед — истинска или фалшива, — подписана от принца-регент, за освобождаването на Лукас дьо Гатлис. Много скоро кралицата и нейният министър щяха да научат и щяха да направят всичко възможно, за да му попречат.
	Лорн трябваше да действа.
	Но как да намери Лукас и как да го измъкне от цитаделата по най-бързия начин? Трябваше да организира бягството му, въпреки надлежно изготвената заповед за освобождаване.
	Лорн тъкмо се отдръпваше от бойницата, когато нещо долу привлече вниманието му. Той присви очи и като ги пазеше с ръка, различи три силуета, които прекосяваха двора три етажа по-долу. Единият, който накуцваше отпред, осветявайки пътя с покрит фенер, можеше да е само Дирова. Отзад вървеше Саарг, който лесно можеше да се познае по високия ръст, а до него един мъж вървеше трудно: ръцете му бяха завързани на гърба, а на главата му беше нахлузен чувал или качулка.
	Лукас.
	Очевидно Дирова смяташе, че е по-добре да премести Лукас от килията му, докато разбере по-точно положението. Но къде го водеше, къде смяташе да го скрие?
	Лорн изруга.
	Невъзможно беше да се провре през бойницата, под която на всичкото отгоре нямаше нищо, а дворът беше на около дванайсет метра по-долу.
	Лорн се спусна към вратата и изруга силно.
	Заключена.
	Дирова го беше затворил като предпазна мярка против мръсния номер, който можеше да му изиграе.
	Лорн се опита да разбие вратата. Напразно. Само си натърти рамото, чувствайки как го обзема хладна ярост. После изрита бравата веднъж, втори път и при третия удар вратата се отвори с трясък.
	Коридорът беше пуст.
	С меч в ръка Лорн изтича до стълбите, но там чу, че се качват войници. Сблъсъкът с тях щеше да го забави, което щеше още повече да намали и без това слабите му шансове да настигне Дирова и Саарг, преди те да отведат Лукас на сигурно място. Видя малка врата, затворена с обикновено резе, през която нахлуваше леден въздух. Лорн я отвори и — блъснат от силния вятър, примесен със сняг, — излезе на една обходна пътека. После затвори вратата зад себе си и изчезна в нощта сред снежната буря.

	* * *

	— По-бързо! — гневно извика Дирова. — По-бързо!
	С покрития фенер в ръка той куцаше силно, но вървеше бързо и зад него Саарг и затворникът едва го застигаха. С платнен чувал на главата и вързани на гърба ръце рицарят Лукас дьо Гатлис се съпротивляваше, дърпаше се и принуждаваше драка да го бута. Саарг обаче не можеше да си позволи да удря силно. Като син на граф Д’Аргор и капитан на гвардейците на Исандра Аркантска, Лукас беше един от най-важните затворници, държани в крепостта Гриф.
	Дирова нетърпеливо отвори вратата на покрит пасаж, прекосяващ една постройка.
	— Хайде! По-живо!
	Гласът му отекна под тъмния свод.
	Дирова знаеше, че Примирието на сълзите беше благоприятно за всевъзможни интриги. Времената бяха смутни и човек можеше много лесно да сгреши към кого да насочи своята лоялност, да избере погрешната партия и да допусне фатална грешка в кариерата си или дори нещо още по-лошо. Директорът не знаеше дали нещо се крои в Ориал, но обстоятелствата около освобождаването на Лукас дьо Гатлис — посред нощ и без предупреждение — бяха събудили недоверието му.
	Саарг натика затворника в пасажа. Дирова затвори вратата зад тях и побърза отново да мине отпред.
	— Къде ме водите? — възнегодува Лукас. — Какво става? Отговорете!
	— Мълчете! — заповяда Дирова. — По-тихо!
	— По-тихо ли? — Лукас повиши глас, в който нямаше никакъв страх. — И защо по-тихо! Кажете ми какво става!
	Бяха стигнали до края на пасажа. Дирова отвори вратата, която водеше към следващия двор, но Лукас отказа да върви по-нататък, здраво стъпил на краката си.
	Дирова изруга.
	Бързаше да прибере своя затворник на сигурно място, докато изчака вестите от Кралския дворец. Разбира се, заповедта за освобождаване, подписана от принца-регент, изглеждаше напълно редовна. Но защо с тази среднощна мисия е бил натоварен човек като Лорн Аскариан? Това намирисваше на поверителна мисия, а поверителните мисии никога не са безобидни. По-добре беше да е предпазлив. По-добре беше да провери — дори ако трябваше да забави освобождаването на Лукас дьо Гатлис с час или два. При всички случаи беше по-добре, отколкото да го пусне необмислено. Ако нещата се обърнеха на зле, ако се окажеше, че да върне свободата на Лукас дьо Гатлис, като го повери на Лорн, е грешка, Дирова можеше да бъде обвинен в съучастничество, дори в предателство. А обвинението в престараване нямаше да е толкова строго. Освен това неговата лоялност беше насочена повече към кралицата, отколкото към принц Ирдел — поне до коронясването му.
	— Настоявам да ми кажете къде ме водите посред нощ! И защо!
	Дирова въздъхна и направи знак с глава на Саарг, който сграбчи Лукас за яката и го изведе насила. Лукас се подхлъзна и тежко падна по очи в снега, без да може да смекчи падането си заради завързаните си ръце.
	Дирова забързано го прекрачи.
	— Вдигни го — нареди той на Саарг. — И без това изгубихме много време.
	Дирова тръгна през двора, като вдигна високо фенера сред снежната вихрушка.
	— Хайде! Почти стигнахме!
	Тревожеше се за Лорн и за реакцията му, когато разбере какво се готви против него. Колко ли време щеше да мине, преди да си даде сметка, че е затворен в стражевата стая? Дали вече го бе открил? Лорн не беше от мъжете, които ще стоят в клетка. Дирова се надяваше, че ще може да скрие Лукас и да вземе някои предпазни мерки, преди Лорн предприеме нещо. Да остави рицаря Дьо Гатлис в килията му беше много рисковано, защото Лорн може би знаеше къде да го намери. А едно беше да задържи Лорн и да го накара да изгуби време, съвсем друго — да му попречи с оръжие да изпълни мисията си…
	Дирова чу шум зад гърба си.
	Обърна се да освети Саарг с фенера и се закова на място.

	* * *

	В същия миг Лорн скочи от покрива върху Саарг, а около него продължаваха да дрънчат изпопадалите керемиди. Човекът и дракът се изтърколиха в снега и Лорн се изправи пръв, макар и с мъка. Ударът щеше да изкара от строя всеки друг, но Саарг, въпреки че беше зашеметен, също се изправяше. Лорн залитна, обаче успя да изрита силно Саарг в лицето. Чу се изпукване на кости. Шурна кръв и Саарг падна в несвяст по гръб.
	Лорн извади меча си и се обърна към Дирова, който бягаше, колкото му позволяваше вдървеният му крак. Лорн го остави да се измъкне. Знаеше, че скоро ще бъде дадена тревога и крепостта щеше да загъмжи от войници, но главата му още беше леко замаяна.
	Прибра меча си и насочи вниманието си към Лукас.
	— Аз съм — каза той. — Лорн.
	— Лорн? Но какво…?
	Лорн махна чувала, който пречеше на Лукас да вижда, и обясни:
	— Принц Ирдел заповяда да бъдете освободен, но Дирова искаше да ви задържи. Налага се да бързаме. Обърнете се — добави Лорн, който искаше да развърже въжетата от китките на Лукас.
	Но не можа да го направи.
	Усещайки заплашително присъствие зад гърба си, Лорн се обърна и видя Саарг, който прав и неподвижен в снежната виелица, с окървавено лице и гърди, които се повдигаха от силното му дишане, държеше с две ръце меча си и го гледаше изпепеляващо.
	Дракът се впусна към него.
	Лорн има време само да извади сканда и да парира първата атака, после втора, трета, четвърта — всичките насочени със свръхчовешка ярост. Петата за малко не го повали, а следващата успя да избегне, като се хвърли настрани. Повлечен от устрема си, Саарг политна напред и най-сетне позволи на противника си да си поеме малко дъх. Беше обладан от воински бяс, който удесеторяваше силите му, но го заслепяваше.
	Лорн се олюляваше като пиян и се мъчеше да събере силите си. Ръката го болеше, а рамото му вече беше изтръпнало. Но нямаше избор: трябваше да се изправи срещу него. Хвана меча си с две ръце, разкрачи краката си колкото може по-широко и зачака.
	Побеснял, Саарг нападна и нанесе ужасен удар, който Лорн ловко избягна, после и той премина в атака. Дракът парира, контраатакува, но отново разцепи само въздуха. Осланяйки се на умението и гъвкавостта, Лорн можеше да вземе надмощие. Но много бързо щеше да се умори и неизбежно щеше да допусне грешка. Освен това Дирова всеки момент можеше да се върне с подкрепление. Тъй като времето играеше двойно против него, Лорн трябваше възможно най-скоро да сложи край на този двубой.
	Което означаваше, че трябва да рискува.
	Като парираше и се прикриваше, Лорн свали гарда, за да нанесе светкавична атака. Скандското острие сряза кожата и плата и се заби в хълбока на драка, като отвори огромна рана, от която шурна кръв. Раната беше смъртоносна. И дори само болката стигаше, за да го повали, но Саарг само потрепери… и удари Лорн по главата с абаносовата дръжка на своя меч.
	Лорн се почувства така, сякаш го бяха ударили с ковашки чук.
	От удара загуби равновесие. Зашеметен, със замъглен поглед, той се олюля, направи няколко крачки встрани и с нечовешко усилие на волята успя да не изгуби свяст. Слепоочията му пулсираха, но той се задържа прав, с меч в ръка. Около него всичко се люлееше. Залитайки като пиян, той все пак успя да се обърне към драка, макар да успяваше да различи единствено високия му, черен силует.
	Готов да нанесе смъртоносен удар, който Лорн нямаше да има сила да парира, Саарг вдигна меч високо над главата си, но в мига, когато посегна, нещо го бутна отзад: издал едното си рамо напред, Лукас се беше затичал и с пълна сила се бе хвърлил върху него. Дракът тупна тежко, главата му се удари в голите камъни, а Лукас залитна и падна малко по-нататък, неспособен да се задържи на крака заради завързаните си ръце.
	Това беше отсрочката, от която се нуждаеше Лорн.
	Саарг беше изгубил много кръв. Убийственият му бяс го напускаше и вече не успяваше да го поддържа. Докато дракът с мъка се опитваше да се изправи, Лорн грабна шепа сняг и си разтри лицето. После с несигурна крачка, държейки в отпуснатата си ръка сканда, който стържеше по земята, тръгна към Саарг, който също събираше последните си сили.
	Дракът беше успял да застане само на колене, когато Лорн отиде до него. Победен, Саарг вдигна очи към Лорн, който бавно насочи удара си, съзнавайки, че няма да може да понесе още един след това.
	Лорн събра всичките си сили и замахна с едно дърварско „ха!“. Тежкият сканд разцепи черепа на Саарг на две и остана дълбоко забит в раната, толкова дълбоко, че се наложи да опре крак в гърдите на драка, за да го измъкне.
	В цитаделата заби камбана: тревогата беше обявена.
	Без да изчака да си поеме дъх, Лорн помогна на Лукас да се изправи и с един удар на камата сряза кожените върви, които свързваха ръцете му.
	— В състояние ли сте да тичате? — попита той.
	— Да. А вие? — отвърна Лукас. — Не сте много хубава гледка.
	Лорн се поусмихна.
	— Бил съм и по-зле — после, виждайки светлините, които започнаха да се появяват по прозорците, добави. — Трябва да тръгваме.
	Лукас вдигна меча на Саарг, докато Лорн вече се отдалечаваше.
	— И как смятате да излезете оттук? — попита Лукас, спускайки се след Лорн.
	— Така, както влязох — отвърна Лорн през рамо.


>>>	4.
	Кралица Селиан още спеше, когато на разсъмване Естеверис помоли за спешна среща. Тя го прие, седнала в леглото си, на светлината на високи свещи, след като отпрати слугините си и нареди да затворят вратите. Министърът почтително поздрави кралицата и каза:
	— Тази нощ по нареждане на принц Ирдел е бил освободен рицарят Лукас дьо Гатлис.
	Кралицата пребледня.
	— Освободил е риц… Но с какво право?
	— Той е принц-регент. Има свободата да…
	— Има свободата да ми се подчинява! — вбеси се кралицата. — Ама за кого се взема той?
	Естеверис не отговори.
	Ирдел дълго се бе показвал смирен, като непоколебимо изпълняваше задълженията си на принц наследник. Но тези години бяха отминали и кралицата — която не успяваше да се примири — едва сега си даваше сметка, и то твърде добре.
	Министърът изчака тя да се успокои, после обясни:
	— И така, тази нощ Лорн отишъл при директора на крепостта Гриф със заповед за освобождаване, подписана от принца-регент.
	— Лорн! — процеди кралицата презрително. — Пак той. Мислех, че го следите…
	— Изплъзнал се е от шпионите ми.
	— Моите поздравления…
	Естеверис наведе глава.
	— Директорът Дирова се е опитал да задържи Лорн и да спечели време — добави той. — Дори изпратил вестоносец в Кралския дворец, за да се опита да провери истинността на заповедта за освобождаване. За жалост…
	Не довърши думите си.
	— За жалост, Лорн си е Лорн, нали? — рече кралицата.
	— Освободил е Лукас дьо Гатлис и го е отвел. Избягали са със змей.
	— Къде? Тук, в Ориал?
	— Не, доколкото ми е известно.
	— Тогава къде?
	— Никой не знае.
	На лицето на кралицата се изписа подигравателно изражение.
	— И най-вече вие, както изглежда.
	— Госпожо! — възнегодува Естеверис. — Едва преди няколко часа…
	— Достатъчно! — Естеверис млъкна. — Защо Ирдел е освободил Лукас дьо Гатлис? За да се хареса на баща му и да го освободи от нашето влияние?
	— Може би. Но мисля, че за принца-регент е по-важно преди всичко да се хареса на аркантците.
	Никога не е добре да припомняш на властимащите грешките им. Затова Естеверис внимаваше да не каже на кралицата, че често я бе предупреждавал за възможно сближаване между Ирдел и аркантците, но тя всеки път бе отхвърляла проблема с махване на ръка и високомерно нацупване. Впрочем точно същото поведение бе възприела и спрямо Ирдел, когото презираше и смяташе за неспособен да прояви сила и дързост. А сега се оказваше, че бе грешала и си даваше сметка против волята си.
	— Мислите ли, че Ирдел знае, че няма да наследи трона?
	— Как би могъл да го разбере? Обаче знае, че в Двора има много повече врагове, отколкото приятели. И благодарение на червената пепел знае, че Върховното кралство е пред война. Ето защо принцът-регент се заобикаля със сигурни хора като онези, които беше събрал в Старите арени. И затова търси подкрепа отвън. Всъщност желанието бързо да сложи край на аркантския конфликт е добър политически ход.
	— Можем ли да попречим това да стане?
	— Мисля, че ще е безсмислено. Времето, което принцът-регент посвещава на подготовката на своето царуване, е време, което не посвещава на защитата си. Да не се отклоняваме от плана, който търпеливо изготвихме. След няколко дни принц Алан ще се възкачи на трона, а на принца-регент няма да му остане друго, освен да избира между бунта и изгнанието.
	Кралицата се замисли.
	— Да — каза тя. — Напълно сте прав.
	За момент замълча, после отпрати министъра с махване на ръка.
	Естеверис се поклони и се оттегли заднешком, без да се изправя.
	Поведението му с нищо не го издаде, но той беше разтревожен.
	Разтревожен, защото кралицата много бързо се съгласи с неговите аргументи, защото беше убеден, че тя крие нещо от него и защото знаеше, че е способна и на най-лошото. Какво подготвяше и при това го подготвяше сама?
	Естеверис беше циничен политик, който рядко се бе колебал какви средства да избере, когато ставаше въпрос да задоволи амбициите си. Но винаги с грижа не за общественото благо, а за Върховното кралство — за неговото могъщество и слава. Кралицата обаче нямаше толкова скрупули. А и дали изобщо имаше? За нея всичко беше добро, стига да постигаше собствените си цели, при това не се чувстваше виновна, защото това, което правеше, не го правеше за себе си, а за своя обичен син. До такава степен, че досега не бе отстъпила и нямаше да отстъпи и занапред пред никого и нищо, за да сложи Алан на Трона от абанос и оникс — дори ако това означаваше да потопи Върховното кралство в огън и кръв.


>>>	5.
	Лорн и Лукас дьо Гатлис следваха течението на Ейрдър до зазоряване, като летяха ниско, за да избягнат опасността да се изгубят. Снегът спря едва при първите лъчи на слънцето, когато двамата кацнаха близо до плевнята на една изоставена ферма. Там успяха да стъкнат огън и да се стоплят, докато змеят си почиваше: Лорн беше избрал яко животно, но носенето на двама мъже, и то в продължение на няколко часа, го беше изтощило.
	— Благодаря — каза Лукас, когато Лорн му подаде плоско шише с вино, подсилено с ракия. — Благодаря за всичко.
	— Гладен ли сте? Имам хляб и сирене. Сушени плодове.
	Преди да тръгне от Ориал, Лорн се бе погрижил да вземе малко провизии в дисагите на седлото си.
	— Не, благодаря — отвърна Лукас.
	Лорн свали замръзналото си, побеляло от леда палто. После се наведе над огъня, застанал срещу Лукас, и отхапа парче черен хляб.
	— Скоро ще стигнем — каза той.
	— Зная.
	Лорн спря да дъвче и впери поглед в Лукас — достатъчно дълго, за да го накара да обясни.
	— Зная къде отиваме и зная защо — каза Лукас. Без да го изпуска от очи, Лорн мълчеше. Така че Лукас добави: — Принц Ирдел пое риска да ме освободи, за да улесни преговорите, които тайно води с Арканте. И ви повери тази мисия, защото аркантците изискаха от него да го направи.
	Лорн продължи да дъвче и се загледа в огъня. Слабо го интересуваше как Лукас бе успял да общува с външния свят от килията си и по такъв начин да остане във връзка с Арканте. Затова пък се питаше до каква степен Лукас бе повлиял — пряко или не — на преговорите.
	Смутен от мълчанието, Лукас каза:
	— Не зная дали щяхте да успеете толкова лесно, ако аз не бях наясно какво се готви. Вашето освобождаване много приличаше на отвличане.
	— Не съм някакъв главорез.
	— Не казах това.
	— Вие ли поискахте да ви ескортирам?
	Рицарят Дьо Гатлис се усмихна:
	— Капитанът на Черната гвардия. Кой би могъл да се надява на по-добро?
	Съзнавайки, че Лукас всъщност внимателно бе избягнал отговора, Лорн мълчаливо си дояде парчето сирене. За да му е спокойна съвестта, излезе да огледа небето, после се върна и легна до огъня.
	— Всичко наред ли е? — попита Лукас.
	— Да. Не мисля, че ще ни търсят, а освен това нощта и снегът улесниха бягството ни — и докато затваряше очи, Лорн завърши: — Ще поспя малко. Ще е добре и вие да направите същото.

	* * *

	Един час по-късно отново поеха на път и пристигнаха преди пладне. Небето беше чисто, слънцето грееше, но духаше много силен вятър, който ги затрудни доста, докато се приземяваха в развалините на една наблюдателна кула. От някогашната укрепена кула стърчаха няколко полусъборени стени, но те се издигаха над Ейрдър, там, където друга река се вливаше в нея. Един търговски кораб беше пуснал котва в малко скалисто заливче, скрит от погледите.
	В руините чакаха въоръжени мъже.
	Един от тях хвана змея за юздата веднага, щом той кацна. В това време един офицер се запъти към Лорн и Лукас, които скочиха в снега. По навик Лорн преброи и огледа въоръжените мъже. Бяха десет, в бели кожени ризници под дебели наметки, въоръжени с копия и кинжали, с изключение на офицера, който носеше дълъг меч на колана си. Аркантски войници — дисциплинирани и уверени, които не се държаха заплашително, но съвършено покриваха цялото място.
	Офицерът поздрави Лорн, а с Лукас се ръкува приятелски.
	— Очакват ви — каза му той. После се обърна към Лорн: — Вас също, рицарю.
	Лорн се сепна.
	Смяташе, че е приключил. Беше освободил Лукас дьо Гатлис и го бе ескортирал докъдето трябваше. Мисията му бе изпълнена и сега не му оставаше друго, освен да се върне в Ориал, където може би щеше да му се наложи да понесе последиците от постъпката си.
	— Оттук — учтиво настоя офицерът, като посочи една пътека, спускаща се към заливчето.
	Тъй като Лорн не помръдваше, Лукас му каза:
	— Моля ви, рицарю. Ще ви отнемем съвсем малко време.
	— Ние? — повтори Лорн.
	— Не повече от час.
	— А ако откажа?
	— Свободен сте да си тръгнете веднага, ако желаете — увери го Лукас. — Тук имате единствено приятели.
	Лорн не се колеба дълго.
	— Добре — каза той.
	Офицерът остави трима души в развалините със заповед да наблюдават околностите и да пазят змея. Останалите тръгнаха с него — той вървеше по пътеката начело, пред Лорн и Лукас, те завършваха колоната. От кораба сигурно ги наблюдаваха, защото веднага щом поеха към заливчето, една лодка беше спусната на вода и тръгна към брега.
	Лорн се досещаше кого щеше да срещне на борда.
	Беше разбрал, че не той бе довел Лукас дотук, а обратното.


>>>	6.
	Великият градоначалник Вол прие Лорн и Лукас на корабния мостик. Тежък и масивен, мъжът имаше фигура на носач, но всъщност беше умел политик и знаменит ерудит. Беше най-близкият съветник на Исандра Аркантска.
	— Господа, добре сте дошли.
	Лорн отвърна с бегло кимване, но Лукас и Вол се здрависаха и прегърнаха топло.
	— Щастлив съм да ви видя отново свободен и сред нас, Лукас.
	— Благодаря. Но ако не беше рицарят, сигурно все още щях да съм затворник.
	Лукас и Вол се обърнаха към Лорн, който се оглеждаше наоколо и вече беше забелязал, че въпреки вида си, корабът не беше търговски. Колкото до моряците, само един поглед му бе достатъчен, за да се убеди, че всичките са войници.
	— Рицарю, дължим ви голяма благодарност — каза му Вол. — И на първо място извинения. Но разберете, че за нас хитростта беше единственият начин да се срещнем с вас тайно.
	Лорн кимна, че разбира, после двамата с Лукас последваха Вол в просторен салон в задната част на кораба. Офицерът и войниците, които ги ескортираха до борда, останаха навън.

	* * *

	Господарката на Арканте чакаше в капитанската каюта — комфортно и луксозно обзаведено помещение, осветено от ромбовидни прозорци, гледащи навън. Висока и стройна, красива и горда, Исандра стоеше права, тя също беше облечена в дълго бяло палто със сива кожена яка.
	Лорн влезе пръв, но Лукас веднага го изпревари, спусна се към Исандра, коленичи пред нея, взе ръцете й и целуна пръстите й, шепнейки:
	— Господарке моя… Господарке моя… Най-сетне…
	Исандра не знаеше какво да направи, стоеше развълнувана и засмяна и поглеждаше смутено към Лорн и Вол, накрая успя да дръпне ръцете си — нещо, от което младият рицар се възползва, за да я прегърне и да я притисне към себе си с буза, опряна в корема й. Очите му бяха все така затворени и той продължаваше да шепне страстни думи, когато господарката на Арканте се освободи от прегръдката му.
	— Изправете се, Лукас. Моля ви…
	— Още миг… Само един миг.
	— Моля ви…
	Лорн чакаше невъзмутимо, а Вол се усмихваше доброжелателно.
	Най-накрая Лукас се изправи, отстъпи назад и поздрави с наведена глава и ръка на сърцето. Исандра му отправи влюбена усмивка, после си върна достолепния вид и каза на Лорн:
	— Добър ден, рицарю. Оценявам възможността, която ни се предоставя да разговаряме тук.
	— Възможност, в която няма нищо случайно.
	Исандра се направи, че не е забелязала сухия тон на Лорн.
	— Така е.
	Вол се намеси.
	— Вече поднесох нашите извинения на рицаря.
	— А аз охотно му ги поднасям отново — каза Исандра, като леко се поклони на Лорн. — Рицарю, моля ви да извините хитруването, което ни се наложи да употребим, за да се срещнем с вас, без никой друг да знае. Както сте се досетили, тази среща е една от причините, които ни накараха да поискаме вие да ескортирате рицаря Дьо Гатлис. Разбира се, в добавка към това да знаем, че е в отлични ръце…
	Исандра посочи на Лорн един стол.
	Двамата седнаха едновременно един срещу друг до масата в центъра на каютата, след тях седна и Лукас. Вол наля четири чаши горещо вино от една кана, сложена в тава, пълна с жар.
	Лорн пое чашата, която Вол му подаваше, и попита:
	— Няма ли да налеете на гостенката си?
	Вол се закова на място.
	Настъпи мълчание, през което Лукас поглеждаше въпросително ту към Вол, ту към Исандра, но изглежда, той единствен не знаеше какво става.
	Исандра впери поглед в Лорн, после каза на Вол:
	— Моля ви, бъдете така любезен да налеете още една чаша.
	Тогава от един тъмен ъгъл, където никой не би могъл да се скрие, без да използва магия, излезе една жена, която свали качулката си.
	— Позволете ми да ви представя… — започна Исандра.
	— Наталия д’Олмера — прекъсна я Лорн. — Посланик на Валмир. И магьосница.
	Дамата се поклони на Лорн с лека усмивка на устните. Беше на около петдесет години, погледът й излъчваше увереност, дългите й кестеняви коси бяха сплетени на плитка, украсена с перли от черен аркан.
	— Но как…? — изненада се Лукас, като се оглеждаше невярващо край себе си.
	— Тъмнината — обясни Наталия. Очите й бяха впити в очите на Лорн, който оставаше все така невъзмутим. — Греша ли?
	Лорн не отговори и устоя на желанието да си разтърка ръката, белязана с печата на Тъмнината: сърбеше го от мига, в който беше влязъл.
	Лукас стана и приближи една табуретка до масата. Той седна на табуретката и предложи стола си на магьосницата, която му благодари и седна.
	Обърнат към Исандра, Лорн каза:
	— Слушам ви.
	Господарката на Арканте се бе уплашила от най-лошото, когато той бе разкрил магьосницата, но — поради безразличие или цинизъм — той сякаш не придаваше никакво значение на инцидента. Исандра с облекчение заяви:
	— Принц Ирдел е в голяма опасност. Ако нищо не се направи, той ще изгуби трона си, а може би и живота си.
	Лорн чакаше, неподвижен като мрамор.
	Исандра и Вол се спогледаха смутено, после тя продължи:
	— Всъщност ние имаме основателни причини да смятаме, че тронът ще му бъде откраднат още преди да е седнал на него и че…
	— „Ние“? — прекъсна я Лорн. — Вие и валмирците, предполагам. Но какво ви кара да смятате, че те ви казват истината? — попита той, без да погледне към Наталия д’Олмера. — Какво ви дава увереност, че това, което ви казват, е същото, което техните астролози са разчели в Голямата мъглявина? И ако е така, какво ви гарантира, че ви казват всичко, а не само онова, което искат да узнаете? Днес знаехте кой се крие в сянката. А вчера? А утре?
	— Достатъчно! — обади се магьосницата. — Нищо не ви позволява…
	Исандра я накара да замълчи, като сложи ръка върху нейната, и каза:
	— Какво искате да кажете, рицарю? Защо са тези обвинения?
	Лорн не отговори.
	Обърна се към Вол, който разбра и се усмихна.
	— Госпожо — каза градоначалникът, — мисля, че рицарят искаше да се увери на кого дължим сведенията си. По свой начин и той ни изигра номер, както ние му изиграхме, като го накарахме да дойде тук. Защото вие никак не се съмнявате в лоялността на Валмир, нали, рицарю?
	— Никак.
	Давайки си сметка, че е била подведена, магьосницата прехапа устна.
	А Исандра се усмихна.
	— Какво очаквате от мен? — попита я Лорн.
	— Искаме да защитите принц Ирдел и да спасите трона му.


>>>	7.
	Същата вечер Лорн се върна в Ориал.
	Веднага беше приет от принц Ирдел и го уведоми за успеха на своята мисия, като му връчи дебел кожен плик, в който имаше писмо от господарката на Арканте и мирен договор, който чакаше единствено да бъде подписан. Лорн не каза нищо за споразумението, което бе сключил с аркантците. И макар да не познаваше съдържанието на писмото на Исандра, нямаше никакво съмнение, че именно то повлия до голяма степен на решението на Ирдел да се постави до коронацията си под опеката на Ониксовата гвардия.
	Новината предизвика голям шум.
	Принцът-регент правеше публично достояние доверието, което засвидетелстваше в момента към Лорн, и заедно с това ясно показваше недоверието си към Дворцовата гвардия, която бе изцяло предана на кралицата. Посланието беше ясно и в мрака фигурите мълчаливо се разместиха върху шахматната дъска на Върховното кралство в очакване да свърши Примирието на сълзите.


>>	Първи огньове

E>
	Дойде последният ден от Примирието на сълзите.
@	Хроники (Книга за Войната на тримата принцове)
E$

>>>	1.
	Тази сутрин, в ръце с Исарис, който мъркаше под ласките му, Лорн наблюдаваше от прозореца си работите по разширяването на Черната кула. Строежът бе започнал преди седмица, без да промени с нещо обичайния живот на войниците. Оттогава към казарменото оживление се прибавяше и това на строежите. Вече бяха издигнати няколко скелета, други бяха на привършване. На едни места издигаха стени. Другаде ги събаряха и извозваха боклуците. Тук-там имаше голи скелета. И докато работниците и майсторите вършеха своята работа, войниците провеждаха упражненията си, а стражите патрулираха. Заповедите на майсторите се смесваха с командите на офицерите, а на звънтенето на оръжията, които се удряха едно в друго, отговаряха ударите на чуковете, скърцането на макарите и стърженето на трионите, захапали дъските.
	Беше последният ден от Примирието на сълзите.
	Бяха изминали две седмици, откакто Лорн се бе върнал в Ориал, след като беше освободил Лукас дьо Гатлис и се бе срещнал тайно с Исандра Аркантска. Оттогава Ониксовата гвардия ескортираше принц Ирдел навсякъде и денонощно охраняваше покоите му, а Лорн беше натоварен с нови отговорности. И наистина принцът-регент го бе назначил на служба при себе си, за да осигури собствената си сигурност, но също така и за да му помага в организирането на посрещането на многобройните чуждестранни делегации, които — по суша или по реката, а понякога и по въздуха — пристигаха в Кралския град, за да присъстват на Литургията на почестите — последната церемония от кралското погребение. Като се изключат отявлените врагове на Върховното кралство, всички държави — херцогства и кралства — в Имелория идваха да отдадат почит на покойния Върховен крал и да установят с неговия наследник нови дипломатически, икономически и стратегически отношения. Все още обаче една от най-очакваните делегации закъсняваше — делегацията на Арканте. Тя беше на път и щеше да пристигне в Ориал през деня, ако всичко беше наред.
	Лорн беше преуморен.
	Нощите му бяха кратки — заради Тъмнината, която го измъчваше и изпълваше сънищата му, но и заради съжаленията, угризенията и гнева, които непрестанно подхранваха у него един раздиращ огън. Лорн не допускаше нищо да проличи от тези мъки, малцина бяха онези, които умееха да ги съзрат, потиснати дълбоко в пъстрите му очи. Но единствената му истинска слабост, най-болезнената му рана, се знаеше. Парещата рана от изгубената любов: Алисия.
	Алисия дьо Лоранс.
	Алисия, която обичаше и която го обичаше, която беше негова годеница, преди да го осъдят да загине в Далрот. Алисия, която си мислеше, че отново ще може да спечели, когато се върна, която му се бе отдала една-единствена нощ и носеше неговото дете. Алисия, чиито живот и последни надежди за щастие бе разбил и която му бе отнета завинаги.
	Алисия…
	Някой почука на вратата и Лорн се сепна.
	— Да? — извика той, без да се обръща от прозореца.
	Един млад щитоносец отвори вратата и, без да влиза, извести:
	— Господин Логан ви моли да отидете при него на двора, месир.
	— Сега ли?
	— Да, месир.
	— Кажете му, че идвам.

	* * *

	Както винаги пестелив на думи, Логан само посочи ковачницата с пръст. Заинтригуван, Лорн тръгна към нея, като избягваше каруците и количките, които кръстосваха из двора — празни или натоварени с материали и отломки — сред шума на строителните работи. Тримата ковачи на Ониксовата гвардия стояха пред ковачницата, сякаш някакъв суеверен страх не им позволяваше да прекрачат прага. Мълчаливо се отдръпнаха пред своя капитан и отвориха вратата.
	Лорн влезе.
	Нае го чакаше, скръстила ръце и опряна на наковалнята на баща си. Погледът й беше мрачен, а лицето — решително.
	— Добър ден, Нае — каза Лорн и затвори вратата.
	— Струва ми се, че твоите хора се страхуват от мене.
	— Ти си дъщеря на Вард — Нае сухо вдигна рамене. — Какво мога да направя за тебе?
	— Помислих над предложението ти.
	— Благодаря.
	— Не съм казала, че го приемам.
	— Знам. Благодаря ти, че си помислила.
	— Мммда.
	С меч на кръста, Нае направи няколко крачки из ковачницата, погледът й беше замислен. Сякаш преоткриваше това място след дълго отсъствие, спомените й малко по малко се връщаха.
	— Ако приема, на никого ли няма да се подчинявам? — попита тя.
	— Не. Ще се подчиняваш на мене — тя се обърна към Лорн, който издържа погледа й. — Ако приемеш предложението ми, ще бъдеш главен ковач на Ониксовата гвардия. А аз командвам Ониксовата гвардия.
	Нае леко кимна.
	— Но ще имам същите права и правомощия като баща ми?
	— Да.
	— Искам да продължа делото му.
	— Зная.
	Настъпи мълчание, после Нае каза:
	— Приемам при едно условие.
	— Дадено.
	— Почакай да разбереш какво е.
	— Добре. Какво е условието?
	Нае погледна Лорн право в очите.
	— Искам да знам какво си ти. Кой си ти наистина. Искам да знам какво видях в нощта на пожара. И искам истината. Цялата истина. Ако усетя, че ме лъжеш или криеш нещо от мен, ще изляза през тази врата и никога повече няма да ме видиш.
	Лорн се замисли. Лицето му беше съвършено безизразно.
	Това се бе случило преди година и половина, няколко месеца след като се бе върнал от Далрот. Една вечер бе станал жертва на наемни убийци. Беше наръган с кинжал и оставен — понеже смятаха, че са го убили — насред пожар, прикован за ръцете към една дървена пейка, а кръвта му изтичаше. Но Нае беше дошла навреме и му спаси живота, когато той вече беше в несвяст — или поне всички си мислеха така, в това число и Лорн. Истината — която Лорн трябваше да научи едва по-късно, и то от устата на Нае — беше, че той сам се бе освободил от капан, от който не трябваше да оживее. Така че Нае го беше видяла как излиза от пламъците — ранен, с дърводелски пирон, забит във всяка ръка, обезкървен, но движен от някаква невъзможна сила, а очите му бяха черни и блестящи като обсидиан. Като някакъв сомнамбул той бе направил само няколко олюляващи се крачки, преди да се строполи в несвяст в ръцете на Нае, която — впоследствие — предпочете да остави другите да вярват, че тя е помогнала на Лорн, вместо да й се налага да разказва това, което беше видяла.
	Онази нощ Тъмнината бе спасила Лорн за първи път.
	— Не съм сигурен, че имам отговор на всичките ти въпроси — каза той.
	Беше искрен. Не се опитваше да се измъкне.
	— Опитай все пак — отвърна Нае.
	— Добре. Знаеш ли какво е дух на Тъмнината?
	— Кажи ми.
	— Понякога Тъмнината така се концентрира, че става като… — Лорн търсеше точните думи. — Като нещо живо. Като живо същество със зачатък на съзнание. Нещо, което знае, че е живо и само толкова. Но нещо, което достатъчно силно осъзнава, че е живо, и не иска да изчезне.
	Нае кимна, че разбира.
	Лорн направи няколко крачки, после продължи:
	— През трите години, които изкарах в Далрот, бях изложен на непрестанното въздействие на Тъмнината. И тя сигурно е разяла тялото и духа ми. Можела е да ме подлуди, но не е станало така. Е, не съвсем.
	— Защо?
	— Не знам. Може би защото не ми е било писано да умра в Далрот и Тъмнината го е разбрала.
	— Говориш за Тъмнината като за човек.
	— Повярвай ми, тя действа и мисли. Много пъти съм я виждал да го прави, така че наистина го мисля — Лорн вдигна рамене. — Но аз не съм нито маг, нито жрец. Нито учен. Може и да греша.
	Нае се вгледа в него и каза:
	— Докато беше в Далрот, в тебе се е вселил дух на Тъмнината.
	— Да.
	— Той контролира ли те?
	— Не. Аз владея постъпките си.
	— Винаги ли?
	Лорн се поколеба смутено. После промълви:
	— То е… По-сложно е…
	— Обеща ми истината.
	— Истината е, че Тъмнината никога не ме е накарала да направя нещо, което дълбоко в себе си да не съм желал. Искам да кажа, че понякога съм правил неща, които не бих могъл да извърша без Тъмнината. Но тя не е единствената виновна. Аз не съм й играчка. Не, всеки път Тъмнината само освобождаваше най-мрачната част от желанията ми, от инстинктите ми. От… от изборите ми.
	Нае разбра какво костваше на Лорн да направи това признание. Разбра, че беше искрен, несъмнено по-искрен, отколкото някога бе бил към някой друг. Но имаше още нещо, последно, което искаше да разбере.
	— Смъртта на баща ми — каза тя.
	— Да?
	— Тя има ли нещо общо с…?
	— С Тъмнината в мен? Не. Не, давам ти дума. Твоят баща умря, за да спаси живота ми. Ако не беше той, сега нямаше да съм тук, а Мечът на кралете завинаги щеше да остане в ръцете на иргаардците. Всичко, което ти разказах, е вярно. Върховното кралство му дължи много. Аз също.
	Нае се усмихна, очите й бяха пълни със сълзи.
	Лорн се приближи до нея и хвана ръцете й.
	— Наистина искам ти да станеш оръжеен ковач на Ониксовата гвардия — каза той. — Заеми мястото на баща си, Нае. Продължи делото му.
	Тя се съгласи.

	* * *

	Беше доста късно сутринта, когато Одрик най-сетне посмя да събуди господаря си. Старият слуга безшумно разпали огъня в камината, после открехна завесите, като остави в стаята да влезе съвсем малко светлина.
	Легнал гол в леглото си, в което цареше пълен безпорядък, принц Алан изръмжа и се обърна на другата страна. Беше мускулест, но вече бе започнал да страда от началото на напълняване и бе отпуснал коремче. На десния му глезен още стоеше един от четирите копринени шала, с които любовницата му за една нощ си беше послужила, за да го завърже за леглото — една компаньонка, която на зазоряване Одрик дискретно бе възнаградил и отпратил.
	— Добро утро, господарю.
	Алан не се изненада, че се събужда сам. Знаеше, че бе прекарал нощта с жена, но дори да я срещнеше, нямаше да я познае: тя приличаше на всички други преди нея. За принца момичето нямаше никакво значение. Както нямаше значение бутилката. Той търсеше повече забравата, отколкото удоволствията, и когато се събудеше, в устата му винаги имаше един и същ дъх на вино и кеш.
	Алан седна в леглото и дълго си разтрива лицето с две ръце.
	— Жаден съм — каза той и се изправи.
	Одрик му поднесе чаша вода. Принцът само леко потопи устни в нея и я запрати към главата на слугата си.
	— Вино! — изрева той.
	Слугата не бе успял да се дръпне достатъчно бързо от тежката метална чаша. От порязаното му чело течеше кръв.
	— Но, господарю… Вчера вечерта ми казахте да…
	— Не ми пука какво съм казал вчера! Искам вино!
	— Да, господарю.
	Одрик побърза да се подчини и напълни с вино една чаша, която подаде на Алан.
	— Благодаря — каза принцът, вече поуспокоен.
	Прислужникът се усмихна — усмивка на дете върху разраненото лице на старец. Служеше на Алан още откакто той беше дете. Знаеше всичко за него, познаваше качествата и недостатъците му, най-съкровените му тайни и най-лошите му наклонности. Принцът често се бе показвал немарлив, несправедлив, дори жесток към своя стар слуга, чиято лоялност и вярност обаче никога не му бяха изменили. Не защото Одрик прощаваше на Алан всичко. А защото не можеше да си представи, че е възможно да го обвини за нещо — да го обиди или удари. Одрик не можеше да изпитва гняв към принца. Обичаше го както кучето обожава господаря си.
	Алан присви очи към прозореца, като се мъчеше да прецени колко високо се е вдигнало слънцето. Преди разполагаше със стенен часовник в стаята си. Но го беше счупил една вечер, когато не можеше да понася оглушаващото му тиктакане.
	— Късно е, нали?
	— Кралицата вече два пъти изпрати да ви повикат. А в голямото преддверие чакат няколко посетители. Някои от часове.
	— Да чакат. Нали за това служат преддверията? — Одрик се въздържа да отговори. — Калрис да е идвал?
	Лицето на Одрик посърна.
	— Не, господарю.
	Раздразнен, Алан стана и се протегна.
	— Намери го — каза той. — Прати да го доведат — Одрик кимна със съжаление. — И ми донеси червената кутийка.
	От примирено, лицето на стареца стана измъчено.


>>>	2.
	Едва следобед принц Ирдел научи, че неговият полубрат — принц Алан — беше изчезнал.
	След бърза закуска Ирдел беше събрал най-приближените си придворни. Заедно с тях той подготвяше пристигането на аркантската делегация, за чието придвижване още от сутринта вестоносците съобщаваха на всеки час. Делегацията вече беше съвсем близо до Ориал и независимо че беше решено да влезе в столицата през портата на Ейрдър, маршрутът й до Кралския град още не беше определен, а времето вече не достигаше.
	— Най-краткият път е най-добър — твърдеше старият граф Дьо Торганд. — Вижте.
	Картата на Ориал беше разгърната на една маса, около която се бяха наредили принцът-регент и приближените му. Графът начерта с пръст един маршрут, който обаче не се хареса на никого.
	— Този път със сигурност е най-кратък, но не е най-удобен — възрази херцог Дьо Мидхелт.
	— Нито е най-сигурен — допълни рицарят Дьо Дирион.
	Граф Дьо Торганд искаше да защити мнението си и започна да спори с Мидхелт и Дирион.
	— Трябва да помислим за сигурността — каза барон Дьо Фюрия. — Господарката на Арканте е обичана от народа, но…
	— Ние продължаваме да не знаем дали Исандра е начело на делегацията — припомни граф Д’Алвейн. — Дори да е потеглила на път, все още не се е показала.
	— Как би могла да не дойде? — попита барон Д’Ирест. — Никой не може да представлява Арканте по-добре от нея.
	— И освен това е обичала баща ми — каза Ирдел.
	Благородниците замълчаха.
	Всички знаеха за страстната връзка, която Върховният крал и Исандра бяха преживели. Но изневерите на Ерклант II открай време бяха твърде деликатна тема за открито обсъждане.
	— Исандра Аркантска е обичана — продължи Елвин. — Дори тук, в Ориал. Но винаги може да се появи някой луд.
	— Луд или убиец — каза Мидхелт. — Трябва да се страхуваме от атентат. Кой знае дали кралицата, принцът-кардинал или партията на Добродетелните…?
	Той не довърши думите си, но всички разбраха.
	— Арканте и Върховното кралство продължават да са във война — припомни Д’Ирест. — Исандра с право може да се страхува да дойде в Ориал.
	— Примирието на сълзите я пази — каза Фюрия.
	— Примирието на сълзите свършва тази нощ — възрази Д’Алвейн.
	— Тогава аз ще я пазя — заяви Ирдел и удари с юмрук по масата. Настъпи тишина. — Ще пазя господарката на Арканте и нейната свита, както ще пазя всички посланичества и всички делегации, които ще приема! — Тъй като мълчанието продължаваше, принцът-регент се обърна към Лорн. — Рицарю, вашето мнение.
	От началото на съвещанието Лорн стоеше зад Ирдел, без да каже и дума, на една ръка разстояние, досущ като телохранител. Той почака, после без да помръдне, с ръка върху токата на колана си, каза:
	— Излезте да посрещнете аркантската делегация. Идете да я чакате при портата на Ейрдър. Мога да дам на ваше разположение ескорт от петдесет мъже. След това тръгнете по който път ви харесва. Няма да поемете никакъв риск под закрилата на Ониксовата гвардия и ще покажете цялото си уважение към представителите на Арканте.
	— Мислите ли, че Исандра идва с делегацията?
	— Сигурен съм.
	Докато Ирдел размисляше, сред благородниците се чуха различни гласове — едни подкрепяха, други отхвърляха предложението на Лорн. Споровете се подновиха и — с изключение на Лорн — никой не забеляза, че влезе Елвин д’Ералс, който разтревожено прошепна няколко думи на ухото на принца-регент.
	За миг Ирдел остана като вцепенен, после направи знак на Лорн да се приближи и му каза тихо:
	— Изглежда, че принц Алдеран не може да бъде намерен. Може да е само слух. Разберете дискретно какво става.
	— А ескортът?
	— Съберете хората. Ще посрещна господарката на Арканте при портата на Ейрдър.
	— Без мен?
	— Имате по-важна работа от това да ме държите за ръката, рицарю.

	* * *

	Лорн натовари Логан и Йерас с организирането на ескорта, от който Ирдел щеше да има нужда, за да посрещне делегацията на Арканте. Повери командването на Йерас, а Логан отговаряше за личната охрана на принца-регент. След това спокойно остави лейтенантите си: знаеше, че може да разчита на тях.
	Кралските и княжеските покои се пазеха денонощно от Дворцовата гвардия, наричана още Лазурна гвардия заради синия цвят на своите плащове, шлемове и знамена. Така че Лорн не видя нищо нередно в това, че пред покоите на принц Алан имаше Дворцови гвардейци. Но да бъде вратата затворена точно за него, беше съвсем необичайно: Лорн можеше да влиза по всяко време при Алан.
	— Принц Алдеран ме очаква — каза Лорн на часовите, които, макар да го познаха, кръстосаха алебардите си пред него. — Какво става? — попита той.
	Стражите останаха неподвижни и мълчаливи, с поглед, вперен напред.
	— Никой не може да влиза — каза някой зад гърба на Лорн. — Принцът е неразположен. Не приема никого.
	Лорн се обърна към Дол Стуриш, чийто глас позна.
	Капитанът на Дворцовата гвардия беше едър и тежък, с мрачен поглед и беше амбициозен, но верен грубиян на служба при Естеверис, преди да положи клетва за вярност пред кралица Селиан, след което пред него се разкри шеметна кариера. Лорн и Стуриш вече няколко пъти се бяха спречквали. Двамата се мразеха.
	Лорн изгледа Стуриш изпепеляващо, после забеляза медальона от драцит на Добродетелните, закачен на гърдите му.
	— Някой е чул призива на Пожертвания, а, Стуриш?
	— Не се подигравайте с вярата ми.
	Лорн открито се изсмя, за да покаже на Стуриш какво мисли за искреността на неговата вяра. Понеже се мазнеха на кралицата, Добродетелните придобиваха все по-голяма власт в Двора.
	— Трябва да говоря с принца — настоя Лорн.
	— Той не приема никого — повтори Стуриш. — До нова заповед.
	— Заповед от кого? — гадната усмивчица на Стуриш угасна. — Какво криеш, Стуриш?
	За миг Лорн си помисли да разбие вратата, дори ако трябва да избие капитана и хората му. Всъщност наистина му се искаше, не само заради удоволствието да отстрани Стуриш, но просто, за да се отдаде на насилие. Съзнавайки, че този порив се дължи на Тъмнината, той обаче се овладя: Ирдел му бе наредил да се осведоми дискретно и Лорн не печелеше нищо, ако предизвикаше още един скандал.
	Той вдигна рамене.
	— Добре — каза той. — В края на краищата нищо не мога да направя.
	Той си тръгна, а Стуриш доволно го изгледа с палци, пъхнати в колана.

	* * *

	Бяха изминали вече няколко часа, откакто принц Алдеран беше изчезнал и тревогата измъчваше Одрик. Той беше мършав старец, на около шейсет години, сух и сбръчкан, който служеше на принца от раждането му. Одрик познаваше качествата, слабостите, най-интимните тайни и най-лошите наклонности на Алан.
	Някакво изщракване — насред тишината на покоите на принца — стресна стария слуга. Бяха го затворили там, като му бяха забранили да се опитва да излезе и той бе убеден, че е сам — поне до този момент. Тъй като бе живял дълго и бе бдял денем и нощем, Одрик познаваше всички кътчета в покоите на своя господар. Можеше да определи и най-дребното проскърцване в дървенията или в паркета. Но изщракването, което чу, идваше от отварянето на едно подвижно пано, скрито зад стенен гоблен в стаята на принца.
	Стая, в която Одрик стоеше в същия този момент.
	Той видя как една ръка дръпна гоблена и въздъхна от облекчение, когато видя, че оттам се появи Лорн, който му направи знак да мълчи, приближи се безшумно до вратата на преддверието, което Стуриш и неговите хора пазеха, и долепи ухо до нея.
	После успокоен се върна при Одрик и го замъкна в един ъгъл.
	— Тия глупаци са забравили да сложат стража пред вратата на малкото преддверие — каза той.
	Одрик кимна неуверено и колебливо, тъй като не знаеше какво да каже. Когато бе открил, че Алан е изчезнал, той тайно бе уведомил Естеверис. Министърът бе дошъл почти незабавно. Беше разпитал Одрик и му бе наредил в никакъв случай да не напуска покоите на принца.
	— Няма от какво да се страхуваш — увери го Лорн. — Никой не знае, че съм тук. И никой няма да разбере какво си ми казал. Ясно?
	Одрик отново кимна, бавно, в погледа му, прикован в очите на Лорн, още се четеше страх. Какво рискуваше, ако му кажеше? Лорн не беше някой случаен. Пръв рицар на кралството и капитан на Ониксовата гвардия, на първо място. Но също така приятел от детинство на Алан, което в очите на стария слуга беше по-важно.
	— Какво става тук? — попита Лорн.
	— Принцът изчезна, месир. Аз… Мислех, че вие знаете…
	— Не съм аз този, към когото се обръщат, когато Алан избяга — отвърна Лорн и си спомни за всичките пъти, когато беше тръгвал да търси принца и го беше намирал в несвяст в една или друга долнопробна пушалня.
	В миналото кешът унищожаваше Алан телом и духом.
	Тази истина беше и си оставаше една от най-добре пазените държавни тайни на Върховното кралство и на Одрик това му беше известно. Тъй като понякога беше ставал свидетел, Лорн знаеше, че Алан често се бе показвал нехаен, несправедлив, дори жесток съм своя слуга. Но също така знаеше, че независимо от всичко лоялността и верността на Одрик си оставаха неизменни.
	— Пак кешът, нали?
	— Да, месир.
	— Спомняш ли си последния път, във Валенса? Беше преди почти пет години…
	Одрик отново кимна, а Лорн започна да разтрива белязаната си ръка, докато внимателно оглеждаше и крачеше из стаята. Тя беше луксозна и чиста, но в пълен безпорядък. Леглото беше разхвърляно, чаршафите бяха смъкнати, а възглавниците преобърнати.
	— Оставил си стаята във вида, в който е била, когато принцът е изчезнал, нали?
	— Да.
	— Добре си направил. Кой е влизал след това?
	— Министър Естеверис и…
	— И Далк — досети се Лорн.
	— Да, месир.
	Далк беше наемният убиец на Естеверис, неговият изпълнител на мръсните поръчки. Беше жесток и безскрупулен, но компетентен. И ако той не беше намерил нищо в тази стая, значи не е имало нищо за намиране.
	Или не кой знае какво.
	Изпод една възглавничка Лорн извади продълговата лакирана червена кутия, украсена със слонова кост.
	— Разкажи ми — каза Лорн и затвори кутията. — Разкажи ми за последния път, когато видя Алан — той седна. — Най-подробно.
	Одрик разказа всичко до момента, когато Алан беше поискал червената кутия, същата, която Лорн гледаше в ръцете си. Той я отвори и — както очакваше — в нея имаше всичко необходимо за пушене на смола от кеш, включително и гравирана сребърна лула. Дощя му се да я счупи, но се сдържа, затвори кутията и я остави.
	— После? — попита той. — Занесъл си тази кутия на принца. И после?
	— Изчаках Калрис да дойде. Въведох го и принцът ми каза да изляза и да чакам да ме повика. Това и направих, но принцът не ме повика. И оттогава не съм го виждал.
	— Това отдавна ли беше?
	— Преди шест часа.
	— Алан прекаляваше ли с кеша след смъртта на Върховния крал?
	— Не. И аз бях започнал да се радвам… — Лорн прочете в погледа на Одрик отминала радост, която бързо изчезна. — Сигурно… Сигурно съм се заблудил — заключи тъжно старият слуга.
	— А тази сутрин?
	— Тази сутрин беше… както преди.
	Лорн се замисли.
	— Разкажи ми за този Калрис — каза той.
	— Ами… не знам какво да кажа — неохотно рече Одрик.
	Беше го страх и Лорн разбра, но не се издаде.
	— Друг път срещал ли си го?
	— Само колкото да му отворя вратата и да го въведа при принца.
	— Той доставя на Алан кеша.
	— Да.
	— И само на Алан?
	— Не. Според… слуховете той снабдява целия Двор. Или почти… Но лично ходи само при най-знатните хора. При останалите… При останалите праща подчинените си. Всички ги познават.
	Лорн се сепна.
	— И стражите ги пускат да минават — каза той.
	— Да.
	— А Калрис? Той също ли влиза навсякъде?
	— Да, месир. Навсякъде.
	— Когато идва тук, през голямата врата ли минава?
	— Не. През вратата на малкото преддверие.
	— Като свой човек — Одрик засрамено кимна. — Значи Калрис последен е видял Алан. Каза ли за него на Естеверис или на Далк?
	— Не.
	— Защо?
	— Не ме попитаха нищо за него.
	Лорн се усмихна горчиво, после се заслуша, тъй като дворцовите камбани забиха. Отбелязваха пристигането в Кралския град на знаменита личност — несъмнено Исандра Аркантска.
	— Доста дълго се задържах тук — каза Лорн и стана. — Трябва да тръгвам.
	Одрик понечи да го задържи.
	— Месир!
	— Да?
	— Ще отидете ли да потърсите принца?
	Лорн се поколеба.
	— Не — отвърна той, преди да излезе. — Не и този път.


>>>	3.
	Лорн се присъедини към принц Ирдел в момента, когато той влизаше в двореца с Исандра Аркантска и нейната свита. Както Лорн бе предположил, Исандра държеше да чуе литургията на Почестите, независимо от рисковете, които поемаше като господарка на разбунтувал се град. Изправена, с горда осанка и уверен поглед, тя яздеше отстрани на принца-регент, яхнала великолепен бял жребец, облечена в червена рокля и червено палто — цвета на траура във Върховното кралство. На кръста й висеше меч в скъпа ножница, украсена с великолепни изумруди — подарък от Ерклант II.
	Кортежът влезе в големия Почетен двор, пълен със стражи и офицери, министри и прелати, посланици и придворни, коняри и слуги. Прозвучаха тромпети. Ирдел видя Лорн, който чакаше в началото на монументалното стълбище и му направи знак, че може да се приближи. Лорн се подчини, докато Ирдел помагаше на Исандра да слезе от седлото.
	— Госпожо — каза Ирдел, — това е рицарят Лорн. Не се съмнявам, че славата му е достигнала до вас.
	Лорн се поклони пред нея.
	— Госпожо.
	После Лорн поздрави Вол и другите аркантски нотабили. Потърси с поглед Лукас дьо Гатлис, но напразно. Вероятно бяха решили, че ще е по-разумно синът на граф Д’Аргор да остане в Арканте, тъй като идването му в Ориал можеше да бъде възприето като предизвикателство от някои, сред които кралицата.
	Веднага щом му се удаде възможност, Ирдел прошепна на ухото на Лорн:
	— Новини?
	— Да.
	— Ще ви приема веднага, щом приключа тук.
	— Няма да се наложи.
	Застанал встрани, Елвин д’Ералс наблюдаваше Ирдел и Лорн, които разговаряха тихо, докато Исандра Аркантска, която всички уважаваха, не преставаше да поздравява наляво и надясно.
	— Как така? — учуди се Ирдел. — Трябва ли да се тревожа за Алан?
	— Говорих с Одрик. Алан наистина е напуснал Кралския град. Тайно, но сам и по собствена воля. Несъмнено с помощта на някой си Калрис.
	— Кой е той?
	— Човекът, който продава кеша, употребяван в Двора. На всички, както изглежда. Което означава, че е подкупил много хора, като се започне с Лазурната гвардия.
	— Стуриш?
	— Да, но не само него. За да получи някой свободен достъп в Двореца, му трябват покровители. Могъщи покровители. Високопоставени.
	— Съветници? Министри?
	— Например.
	— Естеверис?
	— Със съгласието на кралицата, разбира се. Освен ако не се задоволява да гледа на друга страна… Но подвизаването на Калрис в Двореца не може да е убягнало на шпионите на Естеверис. Значи той знае.
	— Значи кралицата знае.
	Ирдел въздъхна примирено. Погледът му бе привлечен от един от приближените му, който му даваше знак, че го чакат.
	— Трябва да вървя — каза принцът-регент. — Вашето мнение?
	— Има нещо, което ме смущава в цялата тази работа. Знам, че Алан отново взема кеш, но сега няма нищо общо с отчаяния човек, който беше някога. Освен това, когато навремето бягаше, то беше, защото го лишаваха от кеша. Сега му го носят в стаята и никой нищо не възразява: защо ще ходи да търси другаде?
	— Така е. Тогава защо?
	— Защо е това бягство? Къде е отишъл? С кого се е срещнал? Не зная. Но това днес не е случайно, само няколко часа преди Почестите — Лорн погледна Ирдел право в очите. — Искате мнението ми? Е, добре, мисля, че отделихте достатъчно време на тази работа. Не позволявайте да ви отклони от задълженията ви.
	— Ами ако грешите? Ами ако в този момент Алан лежи на одъра в някоя пушалня?
	— Трябва да изберете едното или другото. Или аз съм прав и в такъв случай никой няма да намери Алан, ако той не иска. Или греша, но тогава нямаме време да претърсим щателно квартала на Пушеците. Освен това, главата си залагам, че Естеверис вече е пратил Далк по дирите на Алан.
	— Далк?
	— Прокълнатата душа на Естеверис. Отрепка, която обаче си знае работата. Ако е възможно Алан да бъде намерен преди Почестите, Далк ще го направи.

	* * *

	Със свечеряването над Ейрдър се беше спуснала мъгла. Най-гъста беше на пристанището и около него. Улица „Мъртвият фонтан“ беше обвита в плътна сива мъгла, когато наемниците безшумно дойдоха, прикривайки се покрай стените. Те заеха позиция, после зачакаха сигнала на шефа си.
	— Давай — каза Далк.
	Един от тях почука с юмрук на вратата на пушалнята и веднага щом тя се открехна, той я изби с ритник. Крилото на вратата удари един слуга право в лицето и зашеметен, с уста, пълна с кръв, той отстъпи назад, оставяйки наемниците да нахлуят в сградата. Благодарение на изненадата не срещнаха почти никаква съпротива. С оръжие в ръка те претърсиха последователно всички етажи, като отваряха всяка врата и претърсваха всяка стая. Неколцина слуги, въоръжени с оловни тояги, се опитаха да ги спрат, но бързо бяха отстранени. Колкото до пушачите на кеш, рядко някой от тях беше в състояние да разбере какво се случва и да стане от леглото си. Със замъглен разсъдък някои от тях се опитаха да протестират и да окажат съпротива, но наемниците грубо ги изблъскаха.
	Спокойствието още не беше напълно възстановено, когато Далк бавно влезе в пушалнята, препасал меча си.
	— Тук ли е? — попита лейтенанта си, докато се качваше по стълбите след него.
	— Мисля, че не. Но още не сме свършили. Остава ни да претърсим още няколко стаи горе.
	Въздухът на първия етаж беше наситен с ароматния тъмножълт пушек на кеша. Далк и заместникът му минаха покрай помещения, потънали в полумрак, в които можеха да се различат тела, легнали на тесни, ниски легла. После лейтенантът отвори една врата пред Далк и се дръпна настрани.
	Далк влезе в салон, обзаведен и украсен с прекомерен лукс. Вътре Вал Калрис стоеше на колене, с вързани ръце, двама наемници го натискаха за раменете. Човекът беше уплашен, но яростта му започваше да надделява и очите му блестяха с убийствен блясък. От сцепената му уста се стичаше кръв и цапаше скъпата му брокатена дреха.
	— Оставете ни — каза Далк.
	Хората му излязоха и затвориха вратата.
	— Кои сте вие, бе? — изплю се Калрис. — А ти, ти кой си? Ти ли командваш, а?
	Далк го заобиколи и спокойно започна да оглежда цялото помещение.
	Отвори чекмеджетата на едно бюро, повдигна един стенен килим, размести няколко дрънкулки, после вниманието му бе привлечено от червени кутии, натрупани на кръгла масичка.
	— Ти какво, мислиш си, че ще ти се размине, така ли? — продължаваше Калрис. — Аз имам покровители, нещастнико! Нямаш представа какво вършиш!
	Далк отвори няколко кутии и във всяка една намери една и съща сребърна лула, един и същ скъп комплект за пушене на кеш.
	— Бъди сигурен, че ще си платиш! — каза Калрис и се изправи. — И то скъпо! — Далк го погледна под око. — Мамка му, ама кой си ти? Ще ми отговориш ли? Кой си? — изкрещя трафикантът. — Отговаряй! Какво искаш? Злато? Кеш?
	Далк се приближи до Калрис, който продължаваше да вика, в прегракналия му глас се смесваха яд и страх. Застана пред него и му каза:
	— Името ми е Далк.
	И рязко удари Калрис с юмрук в корема.
	Мъжът престана да диша и се строполи в ръцете му. Далк го прихвана и с почти нежни движения му помогна да се придвижи до един диван и да седне на него.
	— Ето — каза Далк сякаш се грижеше за болен. — Ето. Дишай. Бавно. Дишай. По-добре ли си? — Калрис с мъка кимна. — Аз знам ти кой си. А ти знаеш ли кой съм аз? — ново кимване. — Отлично. Сега вече ще можем да поговорим. Веднага щом си поемеш въздух… Имаш ли нещо за пиене тук?
	Калрис посочи с брадичка към един шкаф. Далк му развърза ръцете, после отвори шкафа, в който имаше много бутилки и флакони. Върна се с две чаши ликьорено вино и подаде едната на трафиканта.
	— За твое здраве.
	Далк седна в един фотьойл и пресуши чашата си на един дъх, а Калрис предпазливо се мръщеше заради сцепената си устна.
	— Тази сутрин си отишъл в Двореца и си се срещнал с принц Алдеран в неговите покои — каза Далк. — Не. Не отричай. Не ти задавам въпрос. Знам го. Разбрахме ли се?
	— Да.
	— Занесъл си му кеш.
	— Да.
	— А после какво направи?
	— Нищо. Аз… си тръгнах. През малко преддверие, както обикновено.
	— Сам? — попита Далк и като видя, че Калрис нервно кима, продължи: — Лъжеш ме. Лоша идея.
	— Не! Аз…
	— Помогнал си на принца да излезе от Двореца.
	— Не! Не от Двореца! Само от покоите си!
	— Само от покоите си? Как?
	— Принцът се предреши като мен.
	— Разказвай.
	Калрис обясни, че бил занесъл същите дрехи като тези, които носел сутринта. Алан ги облякъл и излязъл просто ей така, само с една качулка на главата. Тъй като Калрис бил от онези, които слугите и стражите не само познавали твърде добре, но дори избягвали да поглеждат, никой не забелязал измамата.
	Далк мислеше.
	— И за да не се учуди някой, че те вижда да излизаш два пъти от покоите на принца, просто си изчакал смяната на часовите, нали?
	— Да — призна Калрис.
	— Принцът ли нагласи всичко това?
	— Да.
	— Някой помагаше ли му?
	— Не.
	— Знаеш ли къде е отишъл?
	— Той… Той спомена „Жълтите пушеци“.
	— Нещо по-точно?
	— Кълна се, не!
	Далк въздъхна.
	— Вярвам ти — каза той и стана от фотьойла си. — Ти си последният, който е видял принца. След това той е изчезнал. Може да е бил отвлечен. Благодарение на тебе.
	Калрис се изправи, беше пребледнял.
	— Ама… — заекна той. — Ама аз не знаех! Не можех да зная, че… Принцът ме накара да му помогна! Н… Не можеш да кажеш „не“ на принц на Върховното кралство! Дори не знаех, че възнамерява да излезе от Двореца! Мислех си… Помислих си, че иска да посети някого дискретно! Да почувства малко свобода!
	— Винаги можеш да кажеш всичко това, ако с принца се случи нещо лошо.
	Калрис съкрушено тупна обратно на дивана.
	После му хрумна една идея — идея, която бързо се превърна в увереност, идваща от годините на шантажи и цинизъм. Той повдигна поглед към Далк и попита:
	— Какво искате?
	Далк се усмихна зловещо.
	— За в бъдеще запомни, че служиш на министър Естеверис и че оттук насетне трябва да се отчиташ на него и единствено на него.

	* * *

	Магазинчето се намираше в квартал „Долните ями“ далеч от квартал „Жълтите пушеци“, в дъното на кална уличка, в която се бе спуснала непрогледна мъгла. Нямаше никаква табела, само един звънец-камбанка, който жално се поклащаше, а топчетата и зъбните му колела се държаха от неравни сплитки изсъхнали, мръсни косми.
	Вратата беше ниска.
	Принцът трябваше да се наведе, за да я отвори. После влезе в помещение, осветено слабо от треперливите пламъчета на големи свещи, които се разтапяха, потъвайки в себе си. Веднага почувства, че се задушава. Въздухът тегнеше от миризмата на мръсотия и развалено месо, но това не беше достатъчно, за да обясни замайването му. В това място имаше нещо много по-зловредно от смрад.
	Нещо или по-скоро някого, когото бе дошъл да види.
	Алан се изправи и свали качулката на наметката си. Кожена маска скриваше лицето му и заглушаваше гласа му. Той извика:
	— Има ли някой?
	Тъй като не получи отговор, той пристъпи напред и като се взираше в полумрака, видя очертанията на сандъци и шкафове, претрупани етажерки, гърнета и всякакви съдове, урни. Видя една препарирана драконова глава, буркан, в който плуваше детска ръка, изсушени прилепи, увесени заедно за лапите.
	Алан извика още веднъж и изневиделица чу един остър, треперлив глас:
	— Кой е?
	Една мършава ръка дръпна една завеса в дъното на помещението. Алан пристъпи внимателно, готов да извади камата, която носеше на колана си, под наметалото.
	— Търся Солиас. Имам нужда от помощта му и от познанията му. И умея да бъда щедър.
	— Добър отговор. Но на друг въпрос.
	Завесата се разтвори и се показа един ужасяващ старец. Беше невероятно слаб, отблъскващо мръсен, облечен в дрипи, вкоравени от нечистотия. От него се носеше миризма на пот и урина.
	Оголил жълтите си зъби, с блеснал поглед, той се усмихваше.
	— Вие ли сте Солиас? — попита Алан.
	— Това е името ми.
	— Сами ли сме?
	— Никога.
	Алан се огледа наоколо си.
	— Там, в Ада, Тримата дракони бдят. Чакат и никога не спят — изрецитира Солиас.
	— И друг път съм чувал тези стихове.
	— Значи винаги трябва да ги помниш. Какво искаш, принце?
	Солиас посочи прокъсан килим, на който бяха сложени две възглавници от двете страни на поднос от потъмняло сребро. Наведе се към едната възглавница, но Алан продължи да стои прав и — цял напрегнат — попита:
	— Откъде знаеш кой съм?
	Той беше принц и наследник на трона, затова имаше пълно основание да се бои от засада, от отвличане. Без ескорт и въоръжен само с една кама, без никой да знае къде се намира, той не се съмняваше, че предрешеният му вид беше най-добрата защита в квартал като „Долните ями“.
	— Дойде да говориш със Солиас, нали? — каза старецът, докато оправяше гънките на гнусната си дреха върху коленете си.
	— Да.
	— И защо? Защото той вижда това, което другите не виждат, нали? Защото той знае повече, отколкото знаят другите, нали? Тогава от какво се оплакваш? — Солиас посочи възглавницата срещу себе си. — Не се бой от нищо, принце. Твоите тайни са и мои.
	Принц Алан свали маската си и седна.
	— Там! — каза Солиас, като щракна с пръсти към десния хълбок на Алан. — Там! — повтори той раздразнено. — Покажи, принце! Покажи!
	Алан се поколеба, после пъхна ръка в сакото си. Извади метална ножница, към която Солиас протегна ненаситни пръсти, извити като нокти на граблива птица.
	— Дай!
	Солиас взе ножницата, устата му се разтегна в усмивка, при която се показаха зъбите му, разядени до венците. Разгледа я от всички ъгли с влюбен поглед, помириса я с удоволствие и я потърка в хлътналите си бузи, покрити с рядка, сплъстена брада.
	— Тъмнината — прошепна той. — Тъмнината… Ето какво те води, принце. Нали?
	— Как успя да разбереш? — изуми се Алан. — Тази ножница е от плътен аркан. Специално накарах да го изработят. По принцип не трябва да пропуска нищо от…
	Солиас го прекъсна с подигравателно, доволно хилене.
	Отвори ножницата, обърна я и от нея се плъзна изящно изработен кинжал с черно острие, нашарено със зловещи пурпурни нишки. Това беше кинжал от Тъмнина, сам по себе си съвършена рядкост. Но точно за този се предполагаше, че за малко не бе убил принца-кардинал Жал няколко месеца преди това. Всички мислеха, че е изгубен, но Алан го беше прибрал и запазил, без да каже на никого.
	— Хубава изработка — каза Солиас, като се възхищаваше на кинжала. Държеше го с двата си палеца за острието и за дръжката. — Хубава изработка… Но не е оръжие за принц.
	— Искам да знам откъде идва това оръжие. Кой го е изковал и омагьосал. Изглежда, че е възможно, че всеки магьосник оставя своя печат и че той може да се разпознае. Вярно ли е?
	— Вярно е — отговори старецът с вдигане на рамене, като не изпускаше кинжала от очи. — Но трудно. Дълго… Скъпо.
	— Няма значение.
	— Тогава ще узнаеш, принце. Ще узнаеш.
	— Но никой друг, само аз. Ако проговориш…
	Заплахата не развълнува Солиас.
	— Никой друг, принце. Ти и аз. Нали?
	Старецът протегна ръката си, дланта му беше покрита с кора от мръсотия. Алан сложи в нея кесия с двайсет златни лангъра като първоначална предплата.


>>>	4.
	Вечерта кралица Селиан завършваше приготовленията си и избираше бижутата си за литургията на Почестите, когато Жал влезе в покоите й. Почетните й дами побързаха да излязат, като всяка поздрави принца-кардинал с реверанс, когато мина покрай него, сред шумолене на поли.
	Остана само Дол Стуриш, когото принцът отпърво не бе забелязал.
	Жал зачака.
	Почака достатъчно дълго, колкото бе нужно, вперил мрачен, нетърпелив поглед, без да каже и дума, в капитана на Лазурната гвардия.
	Тишината стана напрегната.
	Разбирайки, че принцът-кардинал иска той да напусне, Стуриш се поколеба. Чувстваше се неловко и потърси подкрепа — или поне някакъв знак — от кралицата. Но тя продължаваше да стои с гръб към двамата мъже и седнала пред изящна тоалетка, чието овално огледало се осветяваше от няколко свещи, си даваше вид, че нищо не забелязва.
	Стуриш се прокашля.
	Напразно — кралицата упорито се интересуваше само от бижутата си.
	Оскърблението, на което Жал подлагаше капитана на Дворцовата гвардия, стигна дотам, че той му посочи вратата с очи, при което Стуриш пребледня. Не можеше да търпи повече и тъй като не можеше да отвърне на един потомствен принц, му оставаше само едно: да излезе. И така, той сковано поздрави кралицата и принца-кардинал, преди да се оттегли.
	Веднага щом вратата се затвори зад Стуриш, кралицата се извърна леко към Жал и му каза:
	— Би трябвало да щадите повече Стуриш. Той е суетен тъпак, но е полезен. Всъщност именно защото е суетен тъпак, е полезен. Смятате ли, че случайно го сложих начело на Лазурната гвардия?
	— Мразя лицемерните благочестивци.
	— Повечето благочестивци са лицемерни.
	— Този е по-лицемерен от другите. Не мога повече да търпя да го гледам как се перчи с драцитената руна на Добродетелните на гърдите си.
	— Но ще ми направите удоволствие да се отнасяте по-снизходително към него за в бъдеще. Повтарям ви: той е полезен.
	Принцът-кардинал понечи да каже нещо в яда си, но се сдържа и замълча. Вярата му в Дракона-крал беше истинска, пламенна. И когато вземеше властта, щеше да преследва и гони нечистите и лицемерните със същата убеденост.
	— Нещо ново за Алан? — попита той.
	— Не — колието, което кралицата държеше, се скъса и освободените черни перли се изтърколиха на паркета и се пръснаха в сумрака на стаята. — Чакам Естеверис да дойде всеки момент.
	На вратата се почука.
	— Да? — каза Селиан силно.
	Министър Естеверис влезе през една врата, която един слуга отвори и затвори. Все така седнала пред огледалото, кралица Селиан подаде, без да поглежда, едно изумрудено колие на Жал.
	— Ние ви слушаме, господин министре — каза принцът-кардинал, докато слагаше колието на шията на майка си.
	Това „ние“ никак не се хареса на Естеверис, който смяташе, че единственият човек, който може да му държи сметка, е кралицата. Направи се, че не забелязва и каза:
	— Далк проследи следите на принца до Калрис…
	— Калрис? — не разбра Жал.
	Кралицата, която отлично знаеше кой е Вал Калрис, отхвърли въпроса с махане на ръка — същото, с каквото би прогонила досадно насекомо.
	— Точно Калрис е помогнал на принца да напусне Двореца инкогнито — продължи Естеверис, който бе подчертано доволен, че Жал е извън играта. — Но той му се е подчинил, без да задава въпроси и не знае какво е възнамерявал да прави принцът. Споменал е „Жълтите пушеци“, но нищо повече.
	Кралицата въздъхна.
	„Жълтите пушеци“ беше малък квартал в Ориал, където бяха повечето пушални на кеш. Ако Алан беше отишъл там, за да се отдаде на порока си, шансовете да го открият бързо бяха нищожни.
	— Далк и хората му започнаха да претърсват „Жълтите пушеци“. Но освен ако не стане някое чудо…
	— Алан няма да присъства на Почестите — довърши Жал.
	Естеверис се съгласи.
	— Камбаната току-що отмери девет часа — каза той. — Съмнявам се, че принцът ще може да бъде намерен за по-малко от три часа.
	Кралицата рязко се изправи, като преобърна стола си.
	— Това е невъзможно и Алан отлично го знае. Не е случайно, че е избрал да изчезне точно днес. Знае, че е твърде късно Почестите да бъдат отменени. Целият Двор вече се приготвя за тях, както и чуждите делегации. Длъжни сме да бъдем там и никой няма да пропусне да забележи неговото отсъствие.
	— Да обявим официално, че Алан е тежко болен — предложи Жал.
	— Това ще е по-малкото зло — каза Естеверис. — Ще запазим приличието, но нищо повече. Не можем да попречим на никого да си въобразява каквото си иска.
	— И да говорят. Да злословят.
	— И когато принцът се възкачи на трона си, мнозина няма да пропуснат да припомнят, е не е бил на литургията на Почестите на баща си…
	— Тъпак — процеди кралицата през зъби. — Малък неблагодарник.
	— Не за пръв път принцът изчезва, за да се отдаде на кеша — припомни Естеверис. — Но всеки път е бил намиран без шум и без скандали.
	— От всички дни пожела да е точно този — продължи кралицата, която не ги слушаше, а мислеше на глас.
	Естеверис и Жал млъкнаха и зачакаха кралицата да довърши мислите си.
	Накрая тя каза:
	— Алан ще присъства на Почестите.
	— Моля? — изненада се принцът-кардинал.
	— Естеверис, потвърдете, че принц Алдеран днес е бил болен. Но бъдете категоричен, че нищо не би могло да го възпрепятства да присъства на Почестите.
	Министърът се поклони.
	— На вашите заповеди, госпожо.
	Жал обаче не беше толкова схватлив като Естеверис:
	— Но как можете да сте сигурна, че Алан ще се появи на Почестите тази вечер? — попита той кралицата.
	На което тя отговори:
	— Познавам Алан по-добре, отколкото той самият се познава.

	* * *

	Лорн се върна в Черната кула чак по мръкнало.
	Завари я осветена с факли и почти смълчана, сякаш беше пуста. Дворът беше празен. Можеха да се различат силуетите на часовите на обходните пътища — по-тъмни сред мрака. Вятърът развяваше платната, покриващи скелетата. Капаците на всички прозорци бяха затворени, от някои от тях се процеждаше светлина.
	Докато минаваше през двора, Лорн чу смехове — единият мъжки, другият женски, — идващи от ковачницата. Заинтригуван, той отиде да види какво става и влезе, без да почука, като прекъсна точно по средата един весел разговор. Принц Алан и Наерис се обърнаха към него, усмивките им замръзнаха от леко смущение. Бяха седнали до една маса и на светлината на огнището си поделяха бутилка вино, в която не оставаше още много.
	— Добър вечер — каза Лорн.
	— Добър вечер — отговори Алан и се изправи.
	— Търсят те.
	— Знам.
	Лорн, Алан и Нае се познаваха от детинство и Нае ги познаваше достатъчно добре, за да знае кога, въпреки привидностите, нещата помежду им не бяха на добре.
	Тя стана и каза:
	— Трябва да се приготвя за Почестите.
	— Радвам се да те видя отново, Нае — каза й Алан, докато тя запасваше меча си.
	— Аз също — рече тя и нахлузи палтото си. — До скоро — обърна се към Лорн, преди да излезе.
	Лорн й кимна.
	Отвори вратата, за да може Нае да излезе, после я затвори.
	— Какво правиш тук? — попита той.
	— Мислех си, че можем да отидем на Почестите заедно.
	Лорн се приближи до масата и без да си сваля палтото, си наля вино в чашата на Нае.
	— Добре си направил, като си наел Нае.
	— Знам.
	Лорн отпи и като остави чашата, погледна Алан. Принцът беше в отлична форма — погледът му беше жив, а изражението доволно.
	— Горд ли си със себе си? — процеди Лорн.
	— Доста.
	— По твоя вина Калрис ще има неприятности.
	— Не ми казвай, че си загрижен за тая отрепка…
	— Не. Обаче Одрик се притеснява за тебе. Наистина е повярвал на малкия ти трик тая сутрин. Сигурно е трябвало той да повярва, че не си на себе си, понеже нямаш дрога, за да може и други след това да го повярват. Необходимо зло.
	— Как се досети?
	— Носят ти всичкия кеш, който пожелаеш, направо в леглото. Няма никаква причина да прескачаш през стената, за да ходиш да пушиш другаде.
	Алан се усмихна.
	— Добре казано — той седна и се протегна. — Да прескачам през стената. Да, точно така е…
	— Не я ли мина тая възраст, а?
	— Караха ли те да ме търсиш, както в доброто старо време? Майка ми? Естеверис?
	Лорн напълни чашата си, после и чашата на Алан. Напрежението между двамата мъже отслабваше. Връщаше се разбирателството.
	— Горе-долу — отвърна Лорн. — Ирдел научи много бързо, че си изчезнал. Мисля, че Естеверис е направил така, че информацията бързо да стигне до него.
	— С надеждата Ирдел да те накара да разбереш какво става.
	— Да.
	— Трябва да се признае, че това е напълно в стила на Естеверис.
	— Във всеки случай това успя.
	С чаша в ръка Алан се опря с рамо на стената и каза:
	— Успяло е, но ти не си се чудил дълго.
	— Само докато бях в стаята ти. Обаче Далк и хората му сигурно претърсват всички пушални в „Жълтите пушеци“ ако това те утешава.
	— Да, това наистина малко ме утешава.
	Лорн погледна Алан право в очите.
	— Искаш да им дадеш урок, така ли е? На Естеверис. На Жал. И най-вече на майка ти. Искаш да им напомниш, че нищо не може да се прави без тебе и че грешат, ако те смятат за напълно спечелен. Че не си пионка, която могат да местят, както си искат.
	— Нищо не може да се скрие от тебе — Алан изпи виното си. — Ще разберат след малко, когато ме видят, че идвам.
	— Мисля, че вече са разбрали посланието. Поне майка ти.
	Принцът се сепна.
	— Как така?
	— Продължава да е оповестено, че ще присъстваш на Почестите. Следователно или са поели риска да заложат, че Далк ще те намери навреме, или са разбрали.
	Лицето на Алан стана замислено.
	— Майка ми. Майка ми е разбрала…
	Лорн беше на същото мнение, но замълча. Имаше чувството, че Алан крие нещо от него, че единствената цел на бягството му не е била да припомни на кралицата и на Естеверис колко е значим.
	— Какво прави целия ден? — попита Лорн. — Кри ли се?
	Алан вдигна рамене неопределено.
	— Не точно. Шлях се из улиците. Разхождах се из Ориал като обикновен гражданин. Казах си, че срещата инкогнито с моя народ не е лоша идея, тъй като утре ще бъда крал…
	Принцът показваше безгрижие, което не успя да заблуди Лорн. Без да покаже нищо, Лорн разбра, че Алан лъже.
	Алан се досети и се смути.
	За да прикрие смущението си, той потри ръце с пресилен възторг и непринудено рече:
	— Скоро ще стане време да тръгваме, нали?
	Лорн си помисли, че от тримата синове на Върховния крал, единствен Ирдел все още го оплаква.

	* * *

	Тя гледаше градините на Кралския дворец, осветени от Голямата мъглявина, когато принц Жал дойде при нея. Щом го чу да влиза, тя се извърна от прозореца и смъкна на раменете си широката наметка, която до този момент скриваше лицето й. Беше на четирийсет. Висока и слаба, с благородна осанка, тя се усмихваше и изглеждаше спокойна, противно на принца-кардинал, чийто недоверчив поглед непрекъснато шареше наоколо.
	Госпожа Мерил направи почтителен реверанс.
	— Добър вечер, ваше преосвещенство. Благодаря ви, че приехте да се срещнете с мен.
	— Моля ви. Но мога да ви отделя само няколко минути, преди да отида на Почестите.
	— Няколко минути — това е всичко, което искам. И не се страхувайте, ваше преосвещенство. Никой не знае за срещата ни тази вечер и никой няма да узнае.
	Госпожа Мерил ръководеше Лилиите — орден от елитни куртизанки, чиито мисии с времето бяха станали твърде разнообразни. Красиви, интелигентни и образовани, те бяха известни не само с прелестите си и с таланта, с който ги използваха. Тъй като имаха достъп навсякъде, те биваха използвани и като вестителки, шпионки или посреднички при преговори от знатните лица във Върховното кралство или другаде. Знаеха много тайни. Дискретни и влиятелни, опасни, те никога не пропускаха да се погрижат за собствените си интереси.
	— Но се налагаше да се срещнем — добави госпожа Мерил.
	— По какъв повод?
	— Вашето време е ценно. Така че ще говоря направо. Дойдох тук тази вечер, за да ви предложа услугите на Лилиите.
	— Вашите услуги? Как така?
	— Ще има война и тя ще раздели Върховното кралство. На нас са ни известни причините и знаем кои партии ще се изправят една против друга. Лилиите желаят да вземат вашата страна, която е също така и страната на кралицата… и на следващия Върховен крал.
	Жал остана невъзмутим, но само той си знаеше какви усилия му струваше това. Възможно ли бе Лилиите да познават съдържанието на завещанието, което скоро щеше да лиши Ирдел от неговия трон в полза на Алан? Госпожа Мерил току-що бе дала ясно да се разбере. Но как беше възможно? И от какво трябваше да се страхуват? Принцът-кардинал реши, че е за предпочитане да извърти разговора, без нищо да отрича или потвърждава.
	— Струва ми се, че в миналото Лилиите винаги са спазвали съвършен неутралитет.
	— Така е. Или поне е това, което сме се старали да покажем и да ни повярват.
	Жал се усмихна.
	— Когато са успешно направени — каза той, — външните белези значат много повече от истините.
	Принцът-кардинал замълча за миг, размишлявайки над това, което госпожа Мерил предлагаше. Не ставаше въпрос да й отговори сега, нещо, на което тя със сигурност не се надяваше. Жал трябваше първо да претегли всички „за“ и „против“. Трябваше да реши дали да каже, или не на кралицата. После трябваше да обсъди нещата с нея и Естеверис. Предложението на Лилиите можеше да крие капан. И тъй като Лилиите знаеха, може би вече бяха предупредили принц Ирдел за онова, което го очакваше след Примирието на сълзите.
	— Да предположим — каза Жал, — че не грешите. Да предположим, че по волята на Сивия дракон скоро династична разпра ще противопостави двама принцове на Върховното кралство. Да предположим също, че тази разпра ще доведе до война. И да предположим накрая, че Лилиите ще се включат в тази война с присъщите им оръжия…
	— Добре. Да предположим всичко това.
	— В такъв случай няма ли да е пусната в ход най-голяма предпазливост?
	— Несъмнено. Но вие знаете, че няма по-голяма гаранция за верността от общите интереси. Ние залагаме на победата на този, когото крал Ерклант II е посочил за свой наследник. Което означава, че залагаме на вашата победа, ваше преосвещенство. И на победата на Църквата на пожертвания Дракон-крал.
	— Това е мъдро — съгласи се принцът-кардинал.
	— Мъдро и обмисляно дълго, не се съмнявайте. Помислете добре над нашето предложение, ваше преосвещенство. Само за това ви моля.

	* * *

	Коленичил пред статуята на Ейрал, принц Ирдел се молеше сам в полумрака на своите покои, когато на вратата се почука. Поверявайки душата си на Белия дракон на Познанието и Светлината, той се пое дълбоко дъх и се изправи.
	— Влезте.
	Появи се Елвин д’Ералс.
	Елегантно облечен, той носеше широко червено наметало. Друго такова беше сгънато на ръката му.
	— Скоро ще стане време — каза той.
	Ирдел кимна.
	Погледна мрачно през прозореца към катедралата на Ориал, всички прозорци на която светеха в нощта. Скоро камбаната щеше да забие и литургията на Почестите щеше да бъде отслужена. И в полунощ Примирието на сълзите щеше да свърши.
	— Ще се справите ли? — попита Елвин.
	— Да — отвърна принцът-регент.
	Всъщност беше смазан.
	Смазан, на първо място, от траура, тъй като скърбеше за смъртта на своя баща, който при все това никога не бе показал към него нито уважение, нито обич. Смазан и от тегобата на отговорностите, които скоро трябваше да поеме: на следващия ден щеше да бъде коронясан и от този момент насетне съдбата на Върховното кралство щеше да легне на плещите му — дали щеше да е достоен за това?
	И накрая смазан от заплахите, които тегнеха върху него.
	— Какво има? — разтревожи се Елвин.
	Ирдел се насили да изглежда спокоен.
	— Нищо. Малко… Малко съм напрегнат, това е.
	Но Елвин не се заблуди.
	Сложи наметалото, предназначено за принца-регент, на облегалката на един стол и каза:
	— Познавам те, Ирдел. Има още нещо.
	— Не. Успокой се.
	— Както искаш. Имаш ли нужда от нещо?
	— Не.
	— Тогава те оставям. Не се бави. Ескортът ти те чака.
	Елвин тъкмо щеше да се оттегли, когато — с очи, все така вперени в светлините на катедралата — Ирдел каза:
	— Днес говорих с Исандра Аркантска.
	Елвин се обърна.
	— Е? — рече той.
	— Или по-скоро тя говори с мен. Насаме.
	— Моля? — каза Елвин.
	Елвин се върна назад и попита:
	— Какво каза тя?
	— Предупреди ме да се пазя от кралицата и от Жал. Каза ми, че срещу мен има заговор. Предупреди ме и че ще има война — войната, която предвеща червената пепел. Война, която ще разкъса Върховното кралство… Каза ми също, че имам само един истински съюзник и че скоро ще трябва да му се доверя повече от всякога.
	— Кой?
	— Лорн.
	— Лорн? — възкликна Елвин. — А Исандра откъде знае всичко това? И от кого?
	— От валмирците. От техните астролози.
	Елвин презрително изпухтя.
	— Случва се астролозите да сгрешат. Дори валмирските… А и кой знае дали валмирците не са излъгали аркантците? Или дали аркантците не те лъжат умишлено? Не знам каква игра играе господарката на Арканте, но Божествените не говорят от нейната уста.
	— А от чия уста биха могли да говорят?
	— От ничия. Ти трябва да се пазиш от всички.
	— И от теб ли?
	— От мен… Знаеш, че аз съм нещо различно…
	Ирдел се усмихна и попита:
	— Ще ми помогнеш ли?
	Взе плаща, който Елвин му бе донесъл, наметна го, после се обърна, за да може младият виконт да го нагласи на раменете му и да го надипли.
	Елвин се зае.
	— Ето — каза той, после нежно прегърна Ирдел отзад и го целуна по врата. — Ти ще бъдеш велик крал — прошепна му той на ухото.
	Със затворени клепачи Ирдел се остави на ласките му… после се съвзе. Освободи се от нежната прегръдка на този, който беше негов любовник, обърна се и му каза:
	— Ти ми обеща, че ако останеш да ми служиш, няма да…
	— Зная — прекъсна го Елвин. — Извини ме.
	— Не мога да бъда Върховен крал и да обичам мъжете.
	— Аз искам да обичаш само един от тях.
	— Невъзможно е и ти го знаеш.
	Елвин сведе поглед.
	После се окопити, усмихна се, върна си обичайното поведение и продължи да играе ролята си.
	— Ескортът — каза той. — Чака те.
	На свой ред Ирдел също се направи, че е забравил за случилото се:
	— Върви напред. Ей сега идвам.
	Когато излезе, виконт Д’Ералс вдигна два пръста към гърдите си и през дрехата си докосна малкия медальон във формата на кръст, изобразяващ изправения Дракон-крал с разперени настрани криле.
	— Превелики Пожертван — прошепна той, — прости ми.


>>>	5.
	Тържественото ритуално погребение на Ерклант II завърши в часа и на мястото, където беше започнало преди двайсет и един дни. В дванайсетия час през нощта крале и кралици, херцози и херцогини, велики феодали и велики дами напуснаха катедралата на Ориал, където бяха присъствали на литургията на Почестите, посветена на покойния Върховен крал. Всички, без значение от потекло и ранг, носеха еднакви кървавочервени плащове.
	Първо се появи кралското семейство.
	Най-отпред вървеше принц Ирдел, подал ръка на леля си — Леара, херцогиня на Галиор и Лорини, за която това беше първото й публично появяване, откакто бе изпратена на заточение. Следваше кралица Селиан, опряна на ръката на принц Алан. Накрая вървеше принцът-кардинал Жал, който бе отслужил Почестите и бе предал на Дракона-крал душата на своя баща, като се бе молил Божественият да съхрани Трона от абанос и оникс.
	Следваха представителите на големите провинции на Върховното кралство: Аргор, Фелн, Лангър, Лориан и Орвал, и на неговите Свободни градове: Арканте, Самаранд, Исмалис. След тях вървяха представителите на кралствата и княжествата в Имелория: Вестфалд, Валмир, Алгера, Ломбрия, Иредия и други. Липсваха единствено враговете на Върховното кралство, повечето обединени зад Иргаард.
	Дългият, бавен и величествен кортеж излезе от катедралата на Ориал под звъна на камбаните, които биеха с всичка сила под Голямата мъглявина, изпълнила ясното небе. Кортежът тържествено премина между огньовете, които горяха в празния притвор, тъй като Ониксовата гвардия — в пълно въоръжение и на коне — държеше тълпата настрани.
	Няколко кървавочервени наметки паднаха на земята.
	След тях други.
	Всички те малко по малко заприличаха на килим от кадифе и коприна, преди да бъдат хвърлени в огъня. Онези, които ги бяха хвърлили, се отдалечаваха, свалили своя траур, а камбаните замлъкнаха и в нощта настъпи странна, трептяща тишина.

	* * *

	В каретата, която я връщаше в Двореца, кралица Селиан, седнала сама на най-хубавата седалка, дълго мълча. Принц Жал и Естеверис седяха насреща й и мълчаха заедно с нея. Безучастна, неподвижна, тя мислеше, погледът й гореше, а горната й устна потреперваше. Каретата се носеше бавно, със спуснати завески, по тесните улици, изпълнени с тълпи, дошли до катедралата да се молят. Свещите, осветяващи кабината, хвърляха мрачни сенки, които правеха лицето на кралицата още по-тревожно.
	— Подцених Ирдел — каза тя накрая. — Взех лоялността за покорство. Приех подчинението му за слабост. А мълчанието му за подчинение. И това в продължение на години — тя се вгледа първо в Жал, после в Естеверис, сякаш за да ги предизвика да я оборят. — А той само е чакал да настъпи неговият час. Чакал и приспивал недоверието ми. И сега, когато си мисли, че е на път да стане крал, най-сетне се показва в истинската си светлина…
	Кралицата изобщо не се съмняваше, че Ирдел ще се бие за трона си. Очакваше той да оспори завещанието, да събере привържениците си и да вдигне войска, за да спечели. Това обаче не я тревожеше. Кралицата беше готова за война, ако тази война щеше да постави Алан на Трона от абанос и оникс: всичко, което можеше да позволи на сина й да изпълни съдбата си, беше добро, а цената, която трябваше да се плати за това, щеше да е толкова по-ниска, колкото по-кратък бъдеше сблъсъкът за короната на Върховното кралство.
	Всъщност допреди няколко дни кралицата мислеше, че принц Ирдел бързо ще се откаже и ако му бъде предложен почтен мир, ще свали оръжието след няколко битки, няколко обсади и — преди всичко — няколко поражения. Смяташе го за също толкова неспособен да царува, колкото неспособен беше да води война и да подчинява провинциите. Щеше да се огъне пред пролятата кръв, изгубените животи, сълзите на вдовиците и майките, опустошените селища и полята, осеяни с трупове, от които се процежда Тъмнината. Така че за него в крайна сметка несъмнено щеше да бъде облекчение да капитулира, а после да се откаже от трона. Неспособен да поеме кралските си отговорности, той щеше да приеме едно позлатено заточение и да изчезне в небитието на забравата.
	Кралицата обаче беше сгрешила за Ирдел.
	И го разбираше едва сега, въпреки неколкократните предупреждения на Естеверис. Тя просто не бе пожелала да чуе тези предупреждения. Вече нямаше за кога да съжалява, но сега я беше яд на самата нея. Освен това имаше чувството, че е била измамена, а това й беше особено мъчително.
	Измамена от Ирдел, разбира се.
	Но най-вече от Леара — херцогинята на Галиор и Лорини.
	— Ирдел няма да се откаже — кралицата продължи да мисли на глас. — И дори ако той е принуден да го направи, Леара никога няма да отстъпи. Не се е върнала от заточението заради едното удоволствие да се покаже под ръка с племенника си.
	Враждата между кралицата и херцогинята беше стара, а и дълго време си бяха оспорвали влиянието, което искаха да упражняват над Върховното кралство. На кралицата й бяха нужни много усилия и интриги, за да успее да компрометира и прогони херцогинята от Двора. Двете жени се ненавиждаха.
	— Повярвайте ми, дъртата мръсница е абсолютно решена да си отмъсти за годините на заточение, които дължи именно на мен. Търпеливо е подготвяла завръщането си и няма да спре, докато не си върне положението в Двора — нещо, което може да стане само ако Ирдел седне на трона.
	Кралицата замълча, подканяйки принца-кардинал и Естеверис да кажат нещо.
	— Войната, която се задава, ще бъде ужасна — каза министърът. — Червеният дракон не е сгрешил, изпращайки своя пепелен дъжд.
	— Нещата се промениха. Ако утре избухне война, която трябва да ни изправи срещу принца-регент, в този момент не можем да сме сигурни, че предимството ще е на наша страна. Привържениците на принца-регент ще бъдат многобройни и решени да се борят. Разбира се, зад него ще застане неговото херцогство Орвал. Несъмнено Аргор ще го подкрепи. Както и Фелн, ако реши, че е в негов интерес. Дориан ще се раздели на две. Арканте вече се бунтува срещу Трона от абанос и оникс. Остават ни само Лангър и Седемте града…
	— Лангър е най-могъщата и най-богатата от нашите провинции — възрази принцът-кардинал. — Само той струва колкото две херцогства Фелн. Може би дори три.
	Естеверис се направи, че не е чул. Изпълнен с надежда, че ще успее да убеди кралицата, той се интересуваше единствено от нея.
	— Това е положението вътре в страната — каза той. — Сега, външното положение — и започна да изброява: — Иргаард? Винаги е бил враг на Върховното кралство и армиите му ще застрашат нашите пристанища и нашите граници при първа възможност. Вестфалд? Той няма да се помръдне, но неговите наемници ще се бият за този, който плаща повече, а това няма да можем винаги да сме ние. Кралство Алгера? Няколко обещания за земи и богатства ще са достатъчни да припомнят на краля му, че майката на принца-регент е алгеранска инфанта. Търговците от Ломбрия? Хванати между Алгера на запад и Орвал на изток, кой лагер мислите, че ще изберат? Колкото до Ансгарн, там чакат само най-малкия повод, за да си отмъстят за смъртта на един от техните принцове.
	— Валмир ще се присъедини към нас — каза Жал. — Той винаги е бил съюзник на Върховното кралство. Принцовете на Иредия също ще ни подкрепят.
	— Не всички — Естеверис привлече погледа на кралицата в сумрака. — Господарке, ако утре оповестим завещанието, според което принц Алан е наследник на Трона от абанос и оникс, ще избухне война, която няма да можем да спечелим и която ще доведе до разрухата на Върховното кралство. В желанието си да го спасите, в желанието си да му дадете един велик крал, ще ускорите гибелта му.
	— Какво значи това, искате да се откажем? — възмути се Жал. — Тъкмо напротив, сега е моментът да поведем битката! Драконът-крал ще гарантира нашата слава и нашите успехи — заяви принцът-кардинал с непоколебима вяра.
	Естеверис още веднъж не му обърна внимание.
	Наведе се към кралицата и настойчиво каза:
	— Спомнете си червената пепел над Ориал, господарке. За всички това беше прокоба. Единствено от вас зависи да се окаже само предупреждение.
	За миг министърът си помисли, че е успял.
	Заблуждаваше се.

	* * *

	В криптата на катедралата на Ориал около гробницата на Ерклант II горяха големи свещи и на тяхната светлина всичко наоколо тънеше в сумрак: ниши, решетки и саркофази, сводести проходи, потънали в земята, потъмнели надгробни плочи, които едва-едва се очертаваха. Тук почиваха за вечни времена, в покоя на Ейрал Върховните крале — от първия до последния.
	Застанал на колене, граф Теожен д’Аргор се молеше сам, когато чу стъпки. Погледна през рамо и видя Лорн, разбра и тъжно се усмихна.
	— Време е, нали?
	— Да — каза Лорн. — Монасите-рицари чакат, за да могат да затворят криптата.
	— Още малко, моля ви.
	Лорн кимна и застана встрани да изчака, мълчалив и неподвижен, докато Теожен привършваше молитвите си и отправяше последно сбогом към покойния. Накрая графът се изправи мъчително, сякаш премазан от огромна тежест.
	Обърна се и — тежко, развълнувано — каза:
	— Каквото и да е направил, той беше мой крал. И мой приятел.
	Не беше махнал червения си плащ.
	— Зная — отговори Лорн. — Елате, графе. Време е.

	* * *

	Принц Алан още не си беше легнал, когато на вратата на покоите му се яви Дол Стуриш. Седнал в едно кресло, кръстосал глезени пред хубавия огън, принцът бавно пиеше своето вино с кеш и размишляваше.
	Утре щеше да бъде крал.
	— Ама той какво иска по това време? — попита Алан.
	— Не зная — отвърна Одрик. — Каза само: „Заповед на кралицата“.
	Алан се сепна и се разтревожи, но нищо не показа.
	— Добре — рече той. — Пусни го.
	Малко след това Стуриш влезе. Не видя веднага Алан, който седеше с гръб към него и креслото го скриваше почти изцяло.
	— Какво ви води, Стуриш? — попита принцът, без да стане и дори без да погледне слугата си.
	Изпитваше същото презрение към капитана на Дворцовата гвардия, както и Лорн.
	Стуриш не посмя да се приближи.
	— Нейно Величество кралицата ви моли да отидете при нея — каза той от вратата.
	— Сега?
	— Да, месир.
	— Какво се е случило?
	— Не зная.
	— Добре. Кажете й, че идвам.
	— Имам заповед да ви отведа при кралицата.
	— Знам пътя до покоите на майка ми — процеди Алан раздразнено.
	— Нейно Величество ви очаква в тронната зала.
	Сега вече Алан се разтревожи.

	* * *

	Логан чакаше отвън.
	Кладите още горяха, когато Лорн и Теожен излязоха и големите врати на катедралата се затвориха зад тях. Нощта беше приятна и спокойна. На ясното небе се виждаха безбройните звезди на Голямата мъглявина, към която катедралата — висока, бяла, величествена — издигаше каменната си стрела.
	Осветен от жарта, която постепенно слягаше, притворът беше осеян с кървавочервени плащове, които техните собственици — бързащи да оставят траура — дори не бяха хвърлили в пламъците. Валяха се — разпръснати, изпотъпкани хиляди пъти като тъжни останки от разбита армия. Тази гледка окончателно натъжи граф Д’Аргор, който седна на стъпалата на катедралата. Лорн се поколеба, после го последва, а Логан остана да стои прав встрани.
	Известно време Лорн и Теожен седяха, без да кажат и дума, накрая графът прекъсна мълчанието:
	— Днес говорих с Великия Градоначалник на Арканте.
	— Вол?
	— Да. Исках да науча нещо за Лукас…
	Тъй като Теожен не довърши думите си, Лорн попита:
	— Е?
	— Вол ми каза, че последния път, когато го е видял, Лукас бил добре. В момента е в Арканте.
	— Не мисля, че е страдал много в затвора.
	— Лукас е издръжлив — каза Теожен с лека нотка на бащинска гордост. — Нужни са повече от няколко месеца в килия, за да бъде подложен на изпитание — въздъхна и добави. — За да бъде вразумен също, за съжаление.
	Настъпи ново мълчание, в това време една от кладите рухна с трясък и от нея полетяха жар и пепел.
	— Още не съм ви благодарил, рицарю — каза Теожен. — За мен. И за моя син.
	— Няма нужда. Принц Ирдел поиска освобождаването на Лукас. Аз нямам никаква заслуга.
	— Само че аз знам, че да измъкнете Лукас от крепостта Гриф съвсем не е било лесно. А с това си спечелихте и нови врагове. Съмнявам се барон Дирова да ви прости някой ден. Внимавайте с него: той е жесток и притворен.
	Лорн вдигна рамене.
	— Какво ще правите? — попита Лорн. — Ще се върнете в Каларин? Сега вече можете.
	Каларин беше замъкът на граф Д’Аргор.
	Докато синът му зависеше от милостта на кралицата, която заплашваше да го осъди за предателство, Теожен нямаше друг избор, освен да стои в Ориал и да се показва в Двора като верен васал. Но сега, когато Лукас отново беше свободен, ръцете му бяха развързани.
	— Мога, да — каза Теожен. — Но трябва ли да го направя? — заинтригуван, Лорн се извърна към него. — Червеният дракон изпрати известие за война. Ориал се превърна в гнездо на интриги и заговори. Тронът е нестабилен, а Върховното кралство от години запада. Може би дори го грози гибел… А аз какво направих, за да попреча на това? Нищо. Зарязах всичко и се прибрах в моите планини. Като се замисля, избягах. Уморен. Отвратен. Избягах далеч от света, както направи Ерклант, когато се затвори в своята Цитадела.
	— Твърде строг сте към себе си.
	— Не, рицарю. Откровен съм.
	— Ако не бяхте вие, Иргаард щеше да победи в Ангборн. Върховното кралство щеше да понесе тежко поражение. Ониксовата гвардия нямаше да я има и аз нямаше да съм тук и да разговарям с вас.
	— Тъкмо това е доказателството, че Аргор прекалено дълго стоя настрани от делата на Върховното кралство. И че той може да промени съотношението на силите. Лукас никога не се отказа да се бори за това, което смяташе за справедливо. Хвана оръжието, когато Върховното кралство обсади Арканте. Аз отказах да изпратя войска в тази война, която смятах за несправедлива, но нищо не направих, за да й попреча — Теожен се изправи, бавно свали плаща си и го сгъна. — Задава се война, рицарю. Дори да я нямаше пепелта на Червения дракон, усещам го дълбоко в себе си — и той се удари с юмрук по корема. На свой ред, Лорн също стана. — Но този път няма да гледам, без да правя нищо. Ще избера своя лагер и ще се боря.
	— Кой е този лагер?
	— Този, който честта и дългът ми посочат.
	— Има само един достоен лагер — заяви Лорн. — Лагерът на Върховното кралство.
	Теожен кимна неопределено и се замисли над това, което чу.
	И разбра.
	— Искате да кажете…
	— „На Върховното кралство служим. Върховното кралство защитаваме“ — рече Лорн. — Присъединете се към Ониксовата гвардия.

	* * *

	Елвин д’Ералс се беше скрил и се молеше с болезнено усърдие, застанал на колене върху голите, прашни плочи. Очите му бяха затворени и лицето му се гърчеше от напрежение в мрака на един параклис, където никой вече не идваше, само една свещ осветяваше лицето му и на светлината й сълзите му блестяха. Молитвата, която изричаше, беше отправена към Дракона-крал и той я повтаряше безспир, отново и отново, почти до опиянение. По челото му бе избила пот, която оросяваше и слепоочията му. Той трепереше, развълнуван и разкаян, притиснат под тежестта на вината, на срама от това, което беше и — още повече — на това, което щеше да стане.
	Стресна се и рязко се обърна, когато усети, че някой го докосна по рамото. До него стоеше човек с качулка.
	— Ваше преосвещенство! — извика той полугласно, но облекчено. — Ваше преосвещенство, вие дойдохте. Благодаря, благодаря…
	С очи, изпълнени с признателност, той взе ръката на принца-кардинал в своите и я целуна.
	— Това е добре — каза Жал и си дръпна ръката. — Знаете, че съм загрижен за всички, които са верни на Пожертвания. Особено когато са толкова пламенни и изпълнени с желание да служат като вас.

	* * *

	Притихнала и скръбна, тронната зала беше пуста, което я правеше да изглежда още по-просторна и по-висока. Бледите лъчи на Голямата мъглявина минаваха през островърхите прозорци и струпваха под сводовете на тавана матова светлина, която плавно се стелеше и сипеше проблясващи прашинки.
	Алан пристъпи напред, зад него Стуриш затвори вратата.
	Върху подиума знаменитият Трон от абанос и оникс на Върховните крале изглеждаше печален и празен — въплъщение на огромна, но смазваща власт. Алан спря и се загледа в него, с ръка върху дръжката на меча.
	Скоро щяха да се бият за този трон.
	Неговия трон.
	— Кой ли не си е помислял какво ще изпита, сядайки на него? — попита кралица Селиан.
	Алан не беше чул майка си да влиза. Сигурно го беше чакала в мрака. Обърна се и я видя — облечена цялата в бяло, над лицето й се спускаше воал, който обаче не можеше да скрие блясъка на очите й.
	Беше сама.
	— Невъзможно е да гледаш този трон, без да мислиш за всички Върховни крале, които някога са седели на него — поде отново тя. — Какъв по-хубав символ може да има за царуването и за властта им от това кресло? — с благородна стъпка кралицата мина покрай сина си и продължи да говори. После бавно заобиколи трона, докосна го с върха на дългите си пръсти с лакирани нокти. — Радвам се, че най-сетне се върна тук, в Ориал…
	Ерклант II беше прекарал последните години от царуването си затворен в една крепост, изгубена сред Закрилящите планини, заобиколен единствено от личната си гвардия. Тронът му беше отнесен там и бе върнат едва когато Върховният крал, чувствайки, че умира, бе пожелал да издъхне в двореца си в Ориал.
	— Спомняш ли си първия път? — попита кралицата. — Спомняш ли си първия път, когато си помисли какво ли може да чувства човек, сядайки на този трон?
	— Н… не мисля, не — отвърна Алан.
	Кралицата вдигна воала си. Усмихваше се.
	На Алан му беше трудно да повярва, че е сам с майка си: някой, отнякъде сигурно ги наблюдаваше, слушаше, беше готов за действие. Запита се дали тронната зала има скрити врати, тайни отвори, през които можеше на воля да се шпионира всичко, което става там. Не виждаше нищо подобно, но интуицията му казваше, че на сцената присъства поне един таен зрител.
	Естеверис? Жал?
	— Аз често съм се замисляла какво изпитва човек, когато седне на трона на Върховните крале — продължи кралицата. — Толкова често, че — също като теб — не мога да си спомня първия път. И един ден спрях да се питам. Знаеш ли кога?
	— Не.
	— В момента, когато го направих.
	Кралицата седна на Трона от абанос и оникс.
	Настани се спокойно, подреди диплите на роклята си върху коленете си, отпусната, с длани на облегалките и кръстосани глезени.
	— Виждаш ли? — забавляваше се тя. — Нищо сложно. Достатъчно е да седнеш… и вече знаеш.
	Алан се помъчи да прикрие смущението си.
	Кралицата го гледа един дълъг миг, без да каже нищо, полуусмихната, разнежена, както се гледа дете, което още е непохватно, но обещаващо и изпълнено с добра воля.
	— Днес — добави тя небрежно — ти пожела да ми дадеш урок — Алан се сепна. — Не, думата е много силна. Да кажем по-скоро, че искаше да ни отправиш едно послание. На Жал, на Естеверис… И на първо място, на мен. Така ли е? Послание? — Алан кимна неубедително. — Като изчезна днес, ти искаше да ни накараш да оценим тежестта на отсъствието ти, необходимостта от твоето присъствие. Струваше ти се, че те държа настрани: мога само да се съглася с теб. Сигурно смяташ, че сме се отнасяли твърде лековато към теб. Мога да си представя, че си се почувствал… използван.
	— Майко, аз…
	С едно движение на ръката си кралицата накара сина си да замълчи.
	— И сигурно гордостта ти е страдала — каза тя. — И тъй като един принц не може да се оплаква, ти си послужи с хитрина, за да те разбера. Казвам ти: аз разбрах и за в бъдеще ще участваш във всички решения, които ще вземам — кралицата се изправи и гласът й стана стоманен. — Но дали ти разбра? Ти разбра ли какво означава това?
	— Майко, струва ми се, че…
	Кралицата слезе едно стъпало от подиума, на който стоеше тронът на Върховните крале.
	— Утре — продължи тя — завещанието на баща ти ще те посочи публично за наследник на Трона от абанос и оникс. Ще се издигнат гласове против законното ти право и сред тях несъмнено гласът на Ирдел ще е най-силен.
	— Готов съм за това.
	Селиан слезе второ стъпало и каза:
	— Иска ми се да го вярвам. Но това, което ще се случи тогава, няма да стане без шум и без сблъсък. Ще се пролее кръв. Като се започне с кръвта на Ирдел.
	Алан изведнъж се разтревожи.
	— Кръвта на Ирдел?
	— Когато разбере, че короната на Върховното кралство ще бъде твоя, Ирдел ще се разбунтува. В скандала и безредието, които ще последват, той ще бъде отведен настрана, където Стуриш ще го чака с гвардейци, за да го задържи. По-късно ще кажем, че Ирдел е оказал съпротива и че Стуриш не е имал друг избор, освен да го убие.
	Кралицата слезе от последното стъпало и впери поглед в очите на сина си — предизвикателен поглед, в който се усещаше и известна заплаха.
	— Вие предвиждате да убиете Ирдел? — прошепна Алан стъписано.
	— Предвиждам да спестя на Върховното кралство една война. Война, която след години може и да загубим.
	— Но това е убийство!
	— Това е необходимост.
	Майката и синът стояха лице в лице, почти долепени един в друг. Невярващ, изплашен, Алан не знаеше какво да каже, мъчеше се да си събере мислите. Кралицата невъзмутимо се наведе напред и с буза, долепена до неговата, прошепна на ухото му:
	— Искаше да знаеш, Алан? Ето. Знаеш — тя сложи нежната си, галеща ръка на бузата на принца. Гласът й отново стана мек и изпълнен с обич. — Сега е твой ред. Свободен си да постъпиш както желаеш. Можеш да попречиш на изпълнението на този план. Можеш да спасиш своя полубрат. Можеш дори да се откажеш от трона. Но сега знаеш. Имаш ли сили? Готов ли си? Носиш ли в себе си каквото трябва, за да станеш Върховен крал?
	При последната дума тя заби острия си нокът в скулата на Алан и бавно, много бавно, докато той стоеше неподвижен и ням, издълба кървав улей на бузата му.

	* * *

	Тази нощ Лорн не спа.
	Прибра се много късно след последния си разговор с господарката на Арканте и вместо да се качи, с натежала глава той бутна вратата на параклиса, който бяха открили, когато започнаха преустройването на Черната кула. Това загадъчно обредно място датираше от времето, когато бе създадена Ониксовата гвардия, веднага след Последната война на Мрака. За него не се знаеше почти нищо. Беше опустошено, после зазидано и пет века запустение бяха довършили унищожението му и го бяха изтрили от паметта на хората. Нищо не бе останало от барелефите, издълбани с длето. Времето беше разяло стенописите, а колкото до статуята, която се извисяваше на разцепения на две олтар, тя беше толкова повредена, че беше невъзможно да се познае кой дракон изобразяваше — вероятно един от Дванайсетте божествени, но кой? И защо го бяха принизили така? Най-странното обаче беше криптата на параклиса, също зазидана, където се долавяше присъствието на Тъмнината и където никой не беше влизал.
	Лорн не знаеше какво го бе привлякло тук и защо тази нощ, а не някоя друга. Беше почувствал нещо като необходимост, като зов, на който бе отговорил, без да се учудва и дори без да се замисля. Седнал на едно стъпало, покрито с вековна прах и сажди, той остана до сутринта пред статуята, която — осветявана отдолу със свещ — понякога сякаш оживяваше.

	* * *

	На зазоряване, докато Ориал се пробуждаше, един мъж, ескортиран от шестима въоръжени наемници, застана пред вратата на Черната кула. Беше облечен в дълъг черен плащ, лицето му не се виждаше, потънало в сянката на широка качулка. Един от войниците почука три пъти с чукчето във формата на вълча глава и се дръпна, като остави мъжа пред отвора, чийто капак се плъзна в дебелата врата.
	— Кой е там? — попита един Ониксов гвардеец.
	— Трябва да видя рицаря Лорн — каза мъжът, без да си покаже лицето. — Сега — и той протегна един медальон. — Събудете го, ако е необходимо, и му предайте това. Той ще ме приеме.
	Не след дълго вратата се отвори.


>>	Завещанието

E>
	Така повеляваше старинният обичай, превърнал се в закон: четенето на завещанието бе извършено пред Горните и Долните камари на Върховното кралство, събрани за този изключителен случай в Голямата библиотека на Двореца, в присъствието на вдовстващата кралица и на принцовете и синовете на Ерклант Втори. Трябва да бъде казано, че този ден, в който се проля кръв, беше първият от Войната на тримата принцове.
@	Хроники (Книга за Войната на тримата принцове)
E$

>>>	1.
	Въоръжени с дълги жезли, с които си служеха, за да определят ритъма на официалните церемонии или да въдворяват ред, когато е нужно, приставите влязоха първи в Голямата библиотека, отвориха двойните крила на шестте врати и застанаха от двете страни на всяка от тях, с гръб към стената. После едновременно удариха с жезлите по пода и започнаха да отмерват бавен, отчетлив ритъм.
	Членовете на Горните и Долните камари — висши сановници, прелати, министри, съдии, общински съветници и представители на големите благороднически ордени — започнаха да влизат и да заемат местата си на пет реда пейки, като заставаха прави, безмълвни, тържествени.
	Последва втори силен удар и приставите престанаха да отмерват ритъма.
	При третия удар ритъмът започна отново, този път — за да отбележи влизането на принцовете и кралица Селиан, които се качиха на подиум срещу пейките и също останаха прави пред местата си.
	Силен удар за край на отмерването.
	Още един: кралицата и принцовете седнаха.
	Последен: членовете на Камарите ги последваха.
	Огромната зала, чиито стени бяха запълнени с книги от долу до горе, заемаше една цяла осмоъгълна кула. Беше висока осем етажа, всеки един от които беше увенчан с галерия. В едната от първите две галерии, които бяха и най-широки, бяха чуждестранните делегации, в другата — придворните и други привилегировани особи. Тази публика се бе настанила преди отварянето на вратите от приставите и — струпана на балюстрадите — присъства на влизането на Камарите и на кралското семейство сред почтителна тишина — тишина, която стана още по-напрегната, когато министър Естеверис пристъпи напред, за да вземе лично, пред всички, кралското завещание, съхранявано в кутия от сребро, злато и стъкло.

	* * *

	Лорн стоеше сам до балюстрадата на галерията на третия етаж. С шлем в ръка и меч на хълбока, с отметнат плащ, показващ нараменника с герба на лявото му рамо, той беше облякъл черните кожени доспехи, покрити с плетена ризница, на Ониксовата гвардия. Беше с ботуши и ръкавици — готов за война.
	Той невъзмутимо гледаше пиесата, която се разиграваше пред очите му: нейното развитие му бе известно и той знаеше, че в нея измаменият щеше да бъде принц Ирдел. Загледа се в Алан, чиято буза беше наранена, а той изглеждаше странно отсъстващ, в Жал, който чакаше достолепно и спокойно, в кралицата, чиито очи пламтяха. Облечена цялата в бяло, с Великия си градоначалник от едната страна и с новия капитан на гвардията си от другата, Исандра Аркантска седеше в първата галерия заедно с посланиците, консулите и легатите. Светлината падаше върху нея, сякаш хваната в клопката на красотата и елегантността й. Лорн срещна погледа й, когато Естеверис започна да чете завещанието, и го издържа, докато залата извика от изненада: Естеверис току-що бе известил, че Алан наследява короната на Върховното кралство.
	Без да чака, Лорн тръгна.

	* * *

	Объркването обхвана залата и галериите на Голямата библиотека, настана страшен шум, гласовете отекваха под сводовете. Някои не можеха да повярват на това, което бяха чули; други мислеха, че не са разбрали добре; онези, които не бяха чули, питаха съседите си, не получаваха отговор, повтаряха, настояваха, дразнеха се. Имаше и такива, които се опитваха да накарат останалите да замълчат. Приставите удряха по пода с жезлите си и призоваваха към ред, но никой не им се подчиняваше, дори не ги чуваха.
	Малко по малко обаче редът се възстанови.
	Принц Ирдел се бе изправил. Беше пребледнял и разтреперан, със стиснати зъби и поглед, блестящ от ярост.
	Постепенно вниманието се съсредоточи върху него и настъпи тишина.
	— Повторете — каза той студено.
	Естеверис се поколеба.
	— Принце, аз…
	— Повторете — каза Ирдел, като повиши тон и се приближи до министъра.
	Естеверис погледна към кралицата, очите му умоляваха за съвет, заповед, за помощ, но тя седеше безизразна, лицето й беше непроницаемо като мрамор, а погледът — вперен някъде далеч.
	— ПОВТОРЕТЕ! — изкрещя Ирдел.
	Министърът се стресна и се уплаши, не можеше да помръдне. Алан се изправи, сякаш възнамеряваше да се намеси, но само с един жест Жал го накара да остане на мястото си.
	— „По моя воля…“ — започна Ирдел. — Повторете. „По моя воля…“
	Разтреперан, Естеверис сведе очи към завещанието и зачете:
	— „По свободната ми воля и за благото на Върховното кралство, аз, Ерклант Втори, заявявам, че признавам третия ми син и единствено него за мой законен наследник.“
	Ирдел се обърна и се вгледа в кралицата и двамата си полубратя. После изтръгна кралското завещание от ръцете на Естеверис, който се дръпна назад, обърна се към присъстващите и ги призова за свидетели сред тишина, подобна на тази, която настъпва точно преди да започне битката, когато две армии са изправени една срещу друга в ранното утро.
	— Аз! — извика Ирдел силно и уверено. — Аз, Ирдел I! Аз, Ирдел I, Върховен крал от този ден насетне, ето какво правя с тази хартия!
	При тези думи той вдигна високо кралското завещание и бавно го разкъса на две. Алан пребледня, а кралицата се усмихна: Ирдел току-що сам се бе осъдил, точно както тя бе предвидила. В цялата зала, както и по балюстрадите, всеки беше затаил дъх.
	— Принце, моля ви… — опита се Естеверис.
	Но Ирдел завърши светотатственото си движение, като смачка на топка парчетата пергамент и ги хвърли в краката на кралицата — последно предизвикателство към тази, която не бе престанала да му вреди. И докато врявата от коридорите нахлуваше през вратите, изведнъж Голямата библиотека се изпълни с викове, крясъци и — вече — с призиви за оръжие, изречени от някои от членовете на Камарите.
	Безразличен към шумотевицата, Ирдел впери убийствен поглед в Алан.
	И излезе.

	* * *

	След като напусна главната зала на Голямата библиотека, принц Ирдел влезе в един просторен хол, където се бяха събрали всички онези придворни, любопитни и посетители, които не бяха успели да заемат място в галериите. Тази тълпа, която се блъскаше на вратите, развълнувана от слуховете и вече размирна, принуди Ирдел да си проправя път със сила. Хората го познаха, но не можеха да си обяснят причините за напускането му, нито за мрачното му изражение, което още повече засили всеобщото объркване.
	Ирдел застана насред блъсканицата, потърси своите придворни, но не ги видя. Отначало се изненада. Бяха се разбрали да го чакат тук. Къде ли можеше да са? А Ониксовата гвардия? Изведнъж Ирдел се почувства уязвим, незащитен. Спомни си доволната усмивчица на кралицата и разбра, че без да знае, бе изиграл част от пиесата, предварително написана за него. Селиан знаеше. Тя познаваше съдържанието на кралското завещание, което несъмнено бе диктувала, ако изобщо беше истинско. Следователно е могла да изпревари реакцията му и да предвиди, че той ще напусне с гръм и трясък, без да изчака края на церемонията и без да признае валидността на завещанието.
	Зад гърба му вратите на библиотеката се затвориха и Ирдел почувства, че се е хвърлил право в капан.
	Обзе го тревога. Като продължаваше да се оглежда за своите придворни, видя, че две отделения от Лазурните гвардейци разбутват тълпата и се насочват към него. Веднага му стана ясно, че идват да го арестуват. Бяха го чакали и имаха заповед го отведат — доброволно или насила, като се възползват от безредието. Но къде щяха да го отведат? В някоя тъмница, откъдето нямаше да може да се бори за своя трон, нито да командва привържениците си, и от която вероятно никога нямаше да излезе. Нямаше да е първият възпротивил се, който свършва в някоя подземна килия.
	Трябваше да бяга.
	Ирдел тръгна, като разблъскваше хората с лакти. През това време гвардейците се приближаваха към него. Ако не намереше изход, скоро щяха да стигнат до него. По инстинкт той стисна дръжката на камата, закачена на колана му. Това беше единственото му оръжие, но той беше твърдо решен да го използва.
	А дали кралицата не се надяваше именно на това?
	Ако окажеше съпротива, поемаше риска да се изложи на някой лош удар. При всички случаи обаче и въпрос не можеше да става да се предаде…
	Някой го хвана за ръката.
	Той се обърна и понечи да извади камата, но спря, защото видя едно познато и — най-сетне — приятелско лице.
	— Елвин!
	— Последвай ме — каза му младият виконт. — Тук си в опасност.
	Като разблъскваше всички, които препречваха пътя му, Елвин д’Ералс повлече Ирдел след себе си. За щастие гвардейците се забавиха, но не смееха да извикат или да използват сила, за да минат. Ирдел си каза, че ако имаха заповед да го хванат, кралицата сигурно предпочиташе това да стане без скандали или поне възможно най-дискретно.
	— Но какво става? — попита Ирдел. — Къде са другите?
	Елвин не му отговори.
	Водеше го към една стена, но изглежда, знаеше къде върви и когато гвардейците ги изгубиха от поглед, той повдигна един стенен килим и отдолу се показа скрита врата, която той отвори.
	— Оттук!
	Ирдел влезе, без да помисли, в един тесен коридор, който потъна в тъмнина веднага щом Елвин затвори вратата зад тях. За миг останаха неподвижни, напрегнати и дебнещи — колкото да свикнат с мрака и да започнат по малко да виждат.
	— Ела — каза му тогава Елвин тихо. — Скоро ще разберат.
	Ирдел тръгна след него.
	Сърцето му биеше лудешки, не му стигаше въздух и слепоочията му бучаха. Неговият свят се бе сгромолясал и сега свободата му, животът му бяха в опасност. Знаеше, че го търсят. Трудно му беше да си събере мислите и не знаеше на кого да се довери, освен на Елвин. Може би придворните му го бяха изоставили. Колкото до Ониксовата гвардия, дали изобщо някога бе могъл да разчита на нея? Каква ли игра играеше Лорн още от началото? Дали беше нещо друго, освен да служи на собствените си интереси, каквито и да бяха те?
	Елвин открехна една врата и пусна Ирдел да мине пръв.
	— Стигнахме.
	Ирдел влезе в едно помещение, където внезапната силна светлина го порази.
	Заслепен, объркан, той не можа да направи нищо срещу хората, които изведнъж го хванаха и му нахлузиха чувал на главата.

	* * *

	Кралица Селиан и принцовете Алан и Жал също бързо се оттеглиха, като оставиха Естеверис сам с членовете на Горните и Долните камари на Върховното кралство. Намериха убежище в една стая, която предварително бе подготвена за това, останаха там със засилена охрана, далеч от скандала и брожението. Вече нищо не можеше да възпре събитията, чието начало те бяха поставили. Можеха само да чакат.
	Съвсем овладяно принцът-кардинал седна в един фотьойл до камината и потъна в мислите си. Алан обаче далеч не беше толкова спокоен, наля си чаша вино и я изпи на един дъх. Понечи да си сипе още една, но кралицата сложи ръката си върху неговата.
	— Вие сте крал — каза му тя.
	— Не още, майко.
	— Всичко е подготвено.
	— Ами ако Ирдел се спаси…
	— Няма да се спаси — уверено заяви кралицата.
	Алан остави на масата празната си чаша и гарафата.
	— Царуването ми започва с убийство.
	— По-добре, отколкото с война.
	— Всичко, което става сега, е по волята на Дракона-крал — намеси се Жал, без да помръдва и без да отвори очи. — Дори Сивият дракон му се подчинява.
	Кралицата хвана Алан за раменете и го застави да я погледне в очите.
	— Сега не е времето да съжалявате. Мислете за отговорността и за славата, които оттук насетне са ваши. Вече не можете нито да отстъпите, нито да се откажете. Вие сте Върховен крал по волята на вашия баща. Утре ще бъдете коронясан — Алан се извърна. — Единствено от вас зависи да станете най-велик от всички — добави кралицата.
	— Алдеран I — прошепна Алан.
	Въпреки страховете му и първоначалните угризения, по тялото му премина тръпка на удоволствие.
	Сладостна тръпка.

	* * *

	С чувал на главата и с ръце, завързани на гърба, принц Ирдел внезапно беше избутан в някаква стая. Той се спъна и падна. Един от похитителите му, който го водеше, като го държеше за ръката, го задържа и му помогна да се изправи. Махнаха чувала от главата му и му развързаха ръцете. Заслепен от светлината, той примига и си разтри китките. Пред него един силует в контражур му се струваше все по-познат, най-накрая го позна.
	— Лорн?
	Ирдел се огледа и видя празна, прашна стая, в която нямаше никакви мебели. Знаеше, че не е напуснал Кралския дворец, но нямаше представа къде точно се намира. Петима ониксови гвардейци, сред които Логан, го бяха заобиколили — бдителни, но не заплашителни. Елвин стоеше встрани и сякаш примирено очакваше съдбата си. Неговите ръце също бяха вързани, а на главата му беше нахлузен чувал.
	— Съжалявам за всичко това — каза Лорн. — Но трябваше да действаме много бързо. Няма време за обяснения.
	— Настоявам да разбера какво става! — възпротиви се Ирдел.
	Лорн се дръпна, за да му покаже прозореца без пердета, към който той стоеше с гръб.
	— Погледнете сам — каза той. — Внимавайте да не ви забележат.
	— Освободете Елвин.
	— Първо погледнете.
	Ирдел познаваше достатъчно добре Лорн и разбра, че той няма да отстъпи. Разгневен, но и заинтригуван, Ирдел го погледна недоверчиво, докато отиваше към прозореца. Застана отстрани и погледна навън, без да се подава. Прозорецът гледаше към малък двор, в който стояха Стуриш и шестима войници от Лазурната гвардия.
	— Какво…? — започна Ирдел.
	— Те чакат вас — каза Лорн. — За да ви убият. Но скоро ще разберат, че нещо не е наред. По-добре да сте вече далеч, когато известят кралицата.
	— Н… не разбирам…
	— Напротив, разбирате. Разбирате, но не можете да допуснете това, което разбирате. Първо, че кралицата хладнокръвно е предвидила да ви убие. И второ, че този, на когото имахте най-голямо доверие, ви водеше право към смъртта.
	Невярващ, Ирдел се обърна към Елвин, чийто чувал — по мълчалива заповед на Лорн — бързо бе свален. Младият виконт веднага наведе очи — за да избегне светлината, която го заслепяваше, но и погледа на принца. По лицето му се четеше не толкова страх, колкото вина и срам.
	Ирдел пребледня.
	— Значи… Значи е вярно… Ти? Ти! Ти щеше да ме предадеш? ТИ!
	Принцът понечи да се нахвърли върху Елвин, но Лорн го задържа.
	— Трябва да тръгвате, принце. Да напуснете Двореца. Да напуснете Лангър. По най-бързия начин. Ако Лазурната гвардия ви намери, всичко е загубено.
	Ирдел беше като зашеметен от силен удар, но разбра и се съгласи.
	— Да — каза той. — Да… Но как?
	— Вървете с Логан. Доверете му се, както се доверявате на мен — Логан се приближи, в ръцете си държеше пълни бойни доспехи на Ониксовата гвардия. — Облечете това — добави Лорн.
	Двама черни гвардейци отведоха Елвин. Лорн дискретно наблюдаваше Стуриш и хората му, докато Логан помагаше на Ирдел да се преоблече. Справиха се бързо и скоро Лорн можа да се убеди, че като си сложи шлема, е почти невъзможно някой да познае принца, без да се приближи съвсем близо до него.
	— Ще свърши работа — каза той.
	— Благодаря, рицарю — каза Ирдел и стисна ръката на Лорн.
	— Късмет.
	— Вие няма ли да дойдете?
	Тревога или подозрение прочете Лорн в очите на принца?
	Несъмнено и двете.
	— Не — отвърна Лорн. — Трябва да остана в Двореца и да се показвам. Да отклонявам вниманието.
	Ирдел се съгласи.
	— Разбирам, рицарю — Ирдел посочи с брадичка презрително към Елвин. — А той? С него какво ще правите?
	— Ще го използвам, за да изпратя едно съобщение.
	— Както желаете — изплю се Ирдел.
	— Време е — каза Логан.
	Ирдел и Лорн се ръкуваха за последно.
	— Дължа ви живота си — каза принцът. — Никога няма да го забравя.
	След това тръгна — забързан и безличен — с ониксовите гвардейци.
	Когато вратата се затвори, Лорн се обърна към Елвин.

	* * *

	На дворчето Стуриш започваше да става нетърпелив.
	И разтревожен.
	Ирдел и Елвин не идваха. А според сведенията, които имаше капитанът на Дворцовата гвардия, всичко до този момент се бе развило съгласно предварителния план. Кралското завещание бе посочило принц Алан за наследник на Трона от абанос и оникс, принц Ирдел се бе разбунтувал и сега липсваше само едно: Ирдел да падне в клопката, приготвена за него. След това щяха да са необходими само няколко удара с меч и всичко щеше да е решено.
	Удари с меч, които Стуриш мечтаеше да нанесе, защото те щяха да му заслужат признателността на кралицата, което означаваше почести и богатство, може би дори титла.
	Но в този момент той не знаеше какво да прави. Да чака още? И докога? Разбира се, Ирдел се беше хванал в капана — всички врати на двореца се наблюдаваха. Но все пак беше по-добре работата да се свърши тук, далеч от чужди очи. Стуриш пръв си помисли, че…
	Силен трясък го накара да подскочи и той едва успя да се обърне, когато тялото на Елвин д’Ералс падна на плочите в двора сред дъжд от счупена дървения и парчета проблясващи стъкла.
	След като учудването отмина, Стуриш вдигна невярващи очи към прозореца, от който беше хвърлено тялото.
	Никой.


>>>	2.
	От височината на най-големия балкон в своите покои кралица Селиан гледаше как слънцето залязва зад Лангърските планини и виждаше в огньовете на залеза първите пламъци на войната. Влезе Естеверис и без да се обръща, тя го попита отдалеч:
	— Новини?
	— Принц Ирдел остава неоткриваем, госпожо. Освен ако не се крие някъде, значи е успял да напусне Двореца.
	— Как е възможно? Струва ми се, че Стуриш беше наредил да се наблюдават всички изходи на двореца… Впрочем, къде е тоя некадърник?
	— Капитан Стуриш организира наблюдението на градските порти и патрулите.
	— Няма смисъл. В този момент Ирдел е вече далеч.
	— Убеден съм.
	— Стуриш също го знае.
	— Без съмнение. Капитан Стуриш си намира работа, за да не се налага да се яви пред вас. Страхува се от гнева ви.
	— Има право, но с него ще се заемем по-късно.
	Подухна хладен вятър и кралицата потрепери.
	— Ще наредя да ви донесат палто, госпожо — каза Естеверис.
	Кралицата кимна едва-едва и малко след това дойдоха три слугини, като всяка носеше палто.
	— Няма значение — каза кралицата раздразнено.
	Тъй като слугините се колебаеха, Естеверис избра най-дебелото палто.
	— Принцът-кардинал се върна в епископския дворец — каза министърът, когато двамата с кралицата отново останаха сами. — Ще прекара нощта там.
	— И утре сутрин ще прецени дали ще спечели или загуби повече, ако се появи до Алан — продължи кралицата и вдигна яката на палтото си. — За най-голямо благо и най-голяма слава на Църквата на пожертвания Дракон-крал, естествено…
	Естеверис се усмихна зад гърба на кралицата.
	— Принцът-кардинал каза, че би желал да организира възможно най-добре отслужването и благослова на коронацията.
	— Ще видим.
	Министърът се сепна.
	— Моля да ме извините?
	— Ще видим — повтори кралицата. — Върховните крале винаги са били коронясвани от прелат на Ейрал. Без съмнение е желателно да продължим да поддържаме тази традиция, как мислите?
	Естеверис се усмихна за втори път.
	— Коронация пред Ейрал ще бъде много по-легитимна — каза той. — Народът е привързан към старите ценности. А духовенството на Ейрал ще съумее да покаже признателността си. Успехите на Църквата на пожертвания Дракон-крал са в негов ущърб.
	— Алан ще реши.
	— Ще избера Ейрал за моята коронация и ще избера моя брат за мой главен изповедник — каза Алан.
	Кралицата и Естеверис се обърнаха едновременно към Алан, който излезе на балкона при тях, без да бъде съобщено за идването му.
	— Ето кой трябва да утешава Добродетелните — каза кралицата усмихнато. — Умело.
	Естеверис се поклони почтително пред своя крал.
	— Сир.
	— Добър вечер, Естеверис. Оставете ни. Но моля ви, не се отдалечавайте много.
	Министърът се поклони още веднъж и се оттегли в покоите на кралицата да изчака.
	— Реших да отсроча клетвите за вярност — обяви Алан. — Това няма да стане утре, а след три дни. Вече наредих да бъде съобщено — уточни той, за да прекъсне всякакви възражения. — Искам да дам на всички верноподаници на баща ми достатъчно време да изберат — по душа и съвест — между Ирдел и мен.
	— Добре — отговори кралицата. — Но щях да съм много доволна, ако се беше допитал до мен, преди да вземеш това решение.
	Алан се направи, че не е чул.
	— Искам също така да гарантирам сигурността на всички, които ще поемат обратно към своите земи, независимо от това какво е решението им. Те дойдоха в Ориал, за да засвидетелстват последната си почит към моя баща. Няма да позволя верността им към него да бъде използвана против тях. Няма да имат повод да се страхуват от мен нито тук — в Кралския град, нито по обратния си път. Но след това трябва да очакват сблъсък с Върховното кралство.
	Колкото по интуиция, толкова и от политическа практичност, кралицата възнамеряваше да се възползва от това, че някои от противниците й зависеха от нея, за да предприеме мерки против тях. Обаче трябваше да признае, че решението на сина й беше решение на крал, дори на велик крал. Никога не се бе съмнявала, но според нея сега Алан доказваше, че е монархът, от когото Върховното кралство скоро щеше да има нужда, и че всичко, което бе извършила, за да го постави на Трона от абанос и оникс, бе оправдано. Алан скоро щеше да се докаже и наложи. За миг очите на Селиан заблестяха от гордост.
	— Някой знае ли къде е Ирдел? — попита Алан.
	— Не. Сигурно е далеч. Вече трябва да е напуснал Лангър.
	— Освен ако не се крие в Кралския град.
	— Това ще е безразсъдно, но кой знае?
	— На негово място щях да бързам да направя само едно: час по-скоро да отида в Орвал и да вдигна армия, да създам съюзи — каза Алан, като се опря на балюстрадата на балкона. Погледът му се изгуби някъде на югозапад, към херцогството Орвал, което не можеше да види, но вече усещаше далечното му, заплашително присъствие. — Зная, че сигурно сте си задали тоя въпрос, но не съм аз, майко. Не аз спасих Ирдел от капана, в който той трябваше да падне. Но трябва да ви призная, че съжалявам. Защото като виждам до каква степен се чувствам облекчен, като знам, че е жив, си представям колко виновен щях да се чувствам, ако беше убит — Алан се изправи и се обърна към кралицата. — Зная също, че може би един ден щях да ви простя, че сте организирали това убийство, но никога, че сте ме убедили да ви позволя да го направите. Никога, майко. Никога.
	Кралицата устоя на погледа на сина си.
	— Дори с цената на война? — попита тя.
	Алан отново погледна към хоризонта.
	— Може би мога да избегна тази война.
	Кралицата замълча.
	Тя знаеше, че сега вече нищо не можеше да попречи Върховното кралство да пламне във война. Покривайки Ориал с червена пепел, Червеният дракон бе оповестил тази война и никой не беше в състояние да избегне пророчеството му.
	Алан се отдалечи, като остави кралицата на балкона.
	— Приятна вечер, майко. Не настивайте.

	* * *

	С ръкавици и дълго сиво палто, с шапка, обточена с хермелин, господарката на Арканте чакаше на едно стълбище да приготвят каретата й. Свитата и ескортът й също бяха готови за път. Беше тъмно. Факли осветяваха двора под Голямата мъглявина.
	Исандра видя Лорн, който идваше към нея, и се усмихна. Той беше облечен в ризницата на Ониксовата гвардия, с меч на хълбока и шлем в ръка.
	— Боях се, че няма да ви видя, рицарю.
	Лорн я поздрави, като целуна ръката й, която тя му подаде.
	— Не знаех, че вече тръгвате — каза той. — През нощта.
	Исандра погледна към своите благородници и придружаващи дами и те се отдръпнаха.
	— Прекомерната предпазливост е за предпочитане — отвърна тя, когато само Лорн можеше да я чуе.
	— Кралят обяви, че под негова закрила ще бъдат всички, дошли да присъстват на Почестите. Съюзници или врагове. До границите на кралството.
	Исандра се усмихна и полу на шега каза:
	— Тепърва очертанията на тези граници може да станат обект на безкрайни обсъждания…
	— Алан няма да измени на думата си. Не и след като публично пое това обещание.
	— Ще ми се да вярвам. Но ще се почувствам сигурна, когато повече не съм изложена на някое прекомерно усърдие от страна на кралицата или на принца-кардинал. Да не говорим, че тази сутрин принц Ирдел за малко не бе убит.
	— Той вече е извън опасност.
	— Това несъмнено е силно казано.
	— Скоро ще бъде в Арканте. След това само от вас ще зависи да стигне безпрепятствено в Орвал или другаде.
	Каретата на господарката на Арканте спря пред стълбището и един слуга отвори вратичката.
	— Благодаря, рицарю. Благодаря за всичко, което направихте. Ако не бяхте вие, принц Ирдел вече нямаше да е на този свят и Арканте щеше да се изправи сам срещу Върховното кралство… Но как разбрахте? Как узнахте за капана, заложен на принца-регент?
	Единият от конете във впряга изцвили.
	— Вашият впряг е нетърпелив — каза Лорн.
	Исандра се усмихна разбиращо.
	— Довиждане, рицарю. Може би сбогом. И тъй като вие решихте да останете верен на Трона от абанос и оникс, пазете се от съюзниците си и най-вече от новите си господари.
	Лорн остана да гледа как кортежът на господарката на Арканте — карети и конници от ескорта — напуска двора сред шума от скърцането на осите и чаткането на подкованите копита по паветата. Когато се обърна, видя един офицер и войници от Лазурната гвардия, които вървяха срещу него.
	Офицерът отдаде чест и каза:
	— Негово Величество ви чака.

	* * *

	Принца Алан вече беше Алдеран I.
	Той прие Лорн в тронната зала, където високите свещници правеха смазващия, смълчан мрак червеникав. Спокоен и самоуверен, той седеше на Трона от абанос и оникс напълно естествено, дори небрежно. Двамата мъже бяха сами и шумът от ботушите на рицаря отекна, докато той вървеше напред с ръка върху дръжката на меча, а бойните му доспехи подрънкваха в ритъма на стъпките му. Лорн спря пред подиума, на който се извисяваше тронът на Върховното кралство — трон, за който вече мнозина бяха спорили и сякаш от чернотата му се излъчваше лошо предзнаменование.
	Той коленичи и поздрави.
	— Изправи се, Лорн.
	Лорн се подчини.
	— Ето те вече крал — рече той.
	Младият Върховен крал кимна, после погледът му се зарея някъде пред него. Сякаш търсеше думите си, после каза:
	— Зная какво си направил днес — и впери поглед в Лорн. — Зная, че си спасил Ирдел и си му позволил да избяга. Още не знам как, но ще разбера… Нали не отричаш?
	Лорн не трепна.
	— Това ще послужи ли за нещо? — каза той.
	— Това би направил невинният човек.
	— Никой не е невинен. И най-вече ние.
	Върховният крал се усмихна леко.
	— Искам да ти благодаря — каза той. — Ако не беше ти, ако не бе направил това, което направи, царуването ми щеше да започне с грях. С престъпление. Като спаси Ирдел, ти ми спести извършването… спести ми да позволя да бъде извършено едно безчестие. Ето защо ти прощавам. Затова ще простя и на Естеверис.
	— Естеверис?
	— Кой друг? Идеята да бъде убит принц на Върховното кралство за него беше непоносима. Да интригантства, да подкупва, да заплашва, да предателства — да. Но да нареди да бъде пролята кралска кръв? Не, на такова нещо той не би се решил. И тогава, като не е могъл да го забрани, е направил така, че да се провали. Вероятно като е предупредил аркантците. Освен ако не е дошъл направо при тебе, а? — Върховният крал се вгледа продължително в очите на Лорн. Напразно. — Добре. Не казвай нищо, ако така предпочиташ. В крайна сметка аз ще науча истината — и като продължи да мисли на глас, добави: — Това, което не разбирам, е, защо не е предупредил Ирдел… Дали е искал капанът да щракне, за да не може Ирдел да отрича очевидното? Това би било съвсем в негов стил, нали?
	— Щом казваш.
	— Мисля да го привлека към мен. Да се лиша от услугите на човек като Естеверис ще бъде грешка, нали?
	— Без съмнение.
	Алдеран I вдигна рамене.
	— Е! Ще видим! Ще помисля… — изведнъж стана суров, протегна ръка към Лорн, щракна с пръсти и властно рече: — Пръстенът ти, Лорн.
	Няколко секунди Лорн остана неподвижен.
	После невъзмутимо свали пръстена на Пръв рицар на кралството и изкачи стъпалата на подиума, за да го постави в шепата на Върховния крал.
	Алдеран го ложи на безименния си пръст.
	— Ти си ми приятел — каза той. — Най-добрият, когото съм имал и несъмнено най-добрият, когото някога ще имам. Но дори за мое добро, дори за твое или за доброто на когото и да било, никога повече не си и помисляй да ме предаваш.
	Заплахата беше в думите, в гласа, в погледа, който Лорн издържа в пустата, смълчана, огромна и потънала в полумрак тронна зала, където той и Върховният крал бяха сами в целия свят в зората на едно кърваво царуване.


>>>	3.
	Когато се прибра в покоите си на последния етаж на Черната кула, Лорн първо запали огън и чак след това се отпусна с въздишка в креслото си. Остана така, потънал в мисли, седнал пред прозореца, от който виждаше целия Ориал, с чаша вино в ръка.
	— Смутен си — каза призракът на Върховния крал, като излезе от един тъмен ъгъл. — А трябваше да очакваш да ти бъде отнет пръстенът на Първи рицар на Кралството, нали? Или се надяваше завинаги да е твой?
	— Не ми пука за това бижу — отвърна Лорн. После погледна с крайчеца на окото си голия си безименен пръст и се запита дали това, което току-що бе казал, наистина е вярно. — „Това, което Върховен крал е сторил, само Върховен крал може да отмени.“ Спомняте ли си, татко?
	— Алан не е мой законен наследник.
	— Обаче седи на Трона от абанос и оникс.
	— Ирдел ще царува.
	— Може би, един ден.
	— Трябваше да кажеш на Ирдел какво подготвя кралицата против него. Той вече се виждаше крал! Защо не го предупреди? Защо не му каза, че завещанието, което скоро щеше да бъде прочетено, ще посочи Алан за мой наследник? И защо не му каза, че това завещание е фалшиво?
	Лорн се обърна към мъртвия крал.
	— Това завещание е истинско — каза той. — Вие сте го искали. Диктували. Подписали.
	— Това не е последното, което направих, и ти го знаеш по-добре от всеки друг. Аз… не бях на себе си. Бях слаб, изгубен. Спомняш си, нали?
	— Спомням си.
	— Оставих се кралицата да ме убеди, че Алан ще бъде по-добър крал от Ирдел. Че той… че той е кралят, от когото Върховното кралство се нуждае. Тя ме излъга, измами ме. Тя ме предаде! — Ерклант II въздъхна съкрушен. После се оживи и като обвиняем, който защитава каузата си, каза: — Но аз се осъзнах. Съжалих. Пожелах да поправя грешката си и написах последното завещание, което върна на Ирдел законните му права. Именно това е валидното завещание! Само то!
	С поглед, отправен отново към потъналата в нощния мрак столица, Лорн отпи глътка вино.
	— Ирдел знае, че кралицата предпочита Алан пред него — добави Върховният крал. — Винаги е било така. И той нищо не може да направи по този въпрос. Срещу него е фактът, че не е неин син… Щеше да ти повярва, ако му беше казал, че кралицата възнамерява да го убие. Той ти имаше доверие…
	— Ирдел има нужда от теб — каза Върховният крал.
	Лорн стана.
	Приближи се до прозореца и до нощния студ, който струеше откъм него. Погледът му разсеяно се плъзна по съседните покриви, галени от светлините на Голямата мъглявина.
	— Ирдел е жив, нали? Ако Сивият дракон иска, той ще може да завладее трона си отново.
	— Но на каква цена? След колко битки и кланета? Ти можеше да попречиш на тази война, която ще разкъса Върховното кралство. Но не го направи. По-лошо, ти направи така, че тя да започне.
	Погледът на Лорн бе привлечен от златно отражение.
	На дръжката на прозореца висеше медальон. Онзи медальон, който същата тази сутрин, на зазоряване, един загадъчен посетител бе поръчал да му предадат, за да го приеме.

	* * *

	Мъжът чакаше сам в една стая, осветена от току-що запаления огън в камината, хората му пазеха отвън. Беше се обърнал към вратата, когато Лорн бе влязъл, и бе свалил качулката си.
	Беше Жал.
	— Драконът-крал — беше казал той — ме отличи с дарба, която ценя най-много от всичко. Знаете ли коя? — и тъй като Лорн не бе отговорил, Жал веднага бе добавил: — Да прониквам в сърцата. Да чета в душите най-дълбоко стаените тайни и желания.
	— Какво искате от мен?
	— Днес завещанието на баща ми ще бъде отворено и ще посочи Алан, а не Ирдел за наследник на Трона от абанос и оникс. Но вие това го знаете, нали?
	— Ако го зная, тогава защо е нужно да идвате да ми го кажете?
	Принцът-кардинал се бе направил, че не забелязва враждебността на Лорн. Беше се усмихнал помирително и бе казал:
	— Това обаче, което не знаете, е, че след това Ирдел ще бъде убит. Официално той ще умре, докато се съпротивлява на арестуването си. Защото вие не се съмнявате, че той ще откаже да признае завещанието и ще се разбунтува. Всичко вече е подготвено, за да го вкара в капан, от който той няма да излезе жив. Знам всичко за този капан, защото аз го замислих и организирах.
	— Значи кралицата наистина е готова на всичко.
	— Нима сте се съмнявали?
	— Не. Но ми отговорете на въпроса: какво искате от мен?
	— Искам вие да спасите Ирдел. Искам да направите така, че той да напусне Кралския град здрав и невредим. Ако е необходимо, аркантците ще бъдат много доволни да ви помогнат в това начинание.
	— Защо?
	— За доброто на Върховното кралство, разбира се.
	— По-скоро за неговото унищожение — бе възразил Лорн. — Ако Ирдел умре, бунтът ще бъде потушен. Малцина ще са онези, които да посмеят да се разбунтуват и да вдигнат оръжие срещу Алан. Те ще са изолирани. Слаби. Следователно няма да има война. Но ако Ирдел остане жив, Върховното кралство ще пламне и ще потъне в хаос. Което пък ще позволи на Църквата на пожертвания Дракон-крал да възстанови мира в него. И да установи своя закон, разбира се.
	— Приписвате ми твърде мрачни намерения, рицарю.
	— Вие винаги сте желали разрушението на Върховното кралство.
	— Което ни сближава, нали?
	Тогава Лорн бе свел очи към медальона, който Жал бе показал на вратата на Черната кула, настоявайки да му го занесат. Беше скъпоценно бижу, женско, което изглеждаше доста крехко в ръката на Лорн. Последния път, когато го бе видял, то висеше на нежния врат на Алисия — жената, която бе обичал и два пъти бе изгубил, и за която не знаеше нищо, откакто семейството й я бе отвело в Иредия.
	— Зная къде е Алисия дьо Лоранс — бе потвърдил принцът-кардинал. — Мога дори да ви кажа, че е родила момиченце. И двете са добре.
	Лорн се бе стреснал и бе погледнал Жал недоверчиво.
	Дъщеря? Но Драконът на разрушението му бе казал, че ще има син.
	— Защо да ви лъжа? — бе попитал Жал, досещайки се за съмненията на Лорн.
	— Какво ли знам аз? Аз нямам дарбата да прониквам в душите.

	* * *

	— Заблуждаваш се — каза мъртвият крал. Това изтръгна Лорн от мислите му. — Ти не спаси Ирдел нито заради Алисия, нито заради дъщеря ти. Направи го по същите причини като Жал.
	Лорн отстъпи от прозореца и се обърна към призрака. Погледът му бе красноречив — искаше обяснение.
	— Направи го, за да въвлечеш Върховното кралство във война и да предизвикаш разрушаването му — каза Ерклант II. — С тази разлика обаче, че Жал, колкото и да е фанатик, се надява след това да възстанови Върховното кралство. А ти искаш единствено пепелища. Само руини. И нищо друго.
	Невярващ, натъжен, умоляващ, призракът дълго гледа Лорн и накрая попита:
	— В името на Божествените, сине, толкова ли ме мразиш?
	Лорн го изгледа презрително.
	В очите му блестяха сълзи от гняв и той процеди:
	— Пепелта беше червена, татко. Какво мога аз?


>	Втора част
>	Лятото на 1549 г.

>>	Руините на Ириас

E>
	Във вените му течеше кръвта на Вещицата и на Рицаря. Носеше белега на Мага, който никой друг не бе носил от времето на Мрака.
@	Хроники (Книга за Последния маг)
E$

	Жената тичаше, бягаше от преследвачите си под проливния дъжд.
	Казваше се Майрин, а детето, което притискаше към себе си, беше неин син. Едва на шест месеца. Тревогата на майка му се бе предала и на него и то плачеше от страх, а личицето му се гърчеше, шибано от пристъпите на бурята. Силният вятър стенеше, водните талази помитаха равнината и превиваха върховете на дърветата.
	Майрин не знаеше кои са мъжете, които я преследваха. Облечени в сиви раса, с бръснати глави, покрити с татуировки, те приличаха на жреци и носеха големи церемониални жезли. Но на кого се молеха? На кого служеха? Тя не знаеше. Но не се съмняваше какво искат.
	Нейния син.
	Нейния син, който също като баща си носеше в плътта си белега на необикновена съдба.
	Майрин беше вещица. Беше познала белега, веднага щом го видя на детето, което току-що бе излязло между краката й. И бе разбрала от какви ламтежи, от какви опасности трябва да го пази. Като изостави малкото, което притежаваше, тя напусна планините на Аргор и се премести в една отдалечена, дива местност, далеч от всичко и най-вече далеч от хората.
	Беше се надявала там да може да отгледа сама своя син и да го предпази поне няколко години.
	Напразна надежда…
	Дъждът се усили още повече, а вятърът духаше неудържимо. Майрин успя да се скрие в един гъсталак и спря да си поеме дъх и да погледне назад.
	Видя ги как приближават.
	Неуморими.
	Ожесточени.
	Сякаш нищо не можеше да ги отклони от целта им и като в някакъв кошмар те неумолимо настигаха плячката си.
	Майрин разбра.
	Каквото и да направеше, каквото и да опиташе, нямаше да се изскубне от жреците. Ако искаше да спаси сина си, трябваше да се изправи срещу тях. И да ги победи.
	Отново се втурна да бяга.
	Излезе от прикритието на дърветата и се затича по един склон, който се спускаше към широка поляна с древни руини — плетеница от полуразрушени стени, самотни сводове, стъпала, които не водеха никъде, дворове и стаи под открито небе, обрасли в растителност.
	Когато стигна долу, Майрин се обърна. Жреците вече излизаха от гората. Разполагаше с много малко време, но бе решена. А и колко още щеше да има сили да тича? Навлезе сред руините и изчезна там, откри скришно място в един гъсталак, клекна и остави сина си на завет от погледите и дъжда. Понеже той продължаваше да плаче, тя затвори очи, призова към себе си спокойствие, което предаде на детето, като го докосна по челото и устните. То веднага се успокои, усмихна се и кротко заспа, въпреки бурята.
	Майрин го целуна, после събра клоните над него и се изправи. С яростен блясък в очите преметна отпред чантата, която висеше на гърба й, и извади от нея дълъг кинжал, който вече бе убивал.
	И още щеше да убива.


>>	Западна Исрия

E>
	Нищо не е по-противно на Тъмнината от хармонията. И нищо не й е по-благоприятно от несъгласието, страданието и нещастието. Тя се ражда от мъките и скърбите, черпи силите си и расте от болките и страданията. Няма по-добър съюзник за Тъмнината от войната.
@	Хроники (Книга за разума)
E$

>>>	1.
	От сутринта в Исрия беше започнало да вали, по границата с Дориан и Орвал. Проливен и студен, дъждът покриваше всичко със сива пелена, която се простираше на североизток чак до Закрилящите планини. Отвсякъде шуртеше вода. Наоколо не се виждаше ни човек, ни животно. В далечината се разстилаха мъгли от Тъмнина, които сякаш оживяваха с приближаването на нощта. Областта беше опасна и пуста. Не я бяха пощадили нито войната, нито разрухата.
	Един конник чакаше.
	Застанал на една височина, под оголени дървета, които само го прикриваха, без да го заслоняват, той наблюдаваше един безлюден път. Беше с ръкавици и ботуши, облечен в черна кожена ризница, краищата на мокрото му палто висяха чак до шпорите му. Тежък меч беше закачен на седлото му, до хълбока на коня, който стоеше неподвижно. На главата си беше спуснал качулка. Тя пазеше от дъжда шлем, чиято козирка изобразяваше вълча глава.
	Конникът чакаше отдавна.
	Беше търпелив и решен да стои докрай, но се страхуваше плячката да не му избяга. При това беше сигурен в сведенията, които му бяха дадени — вероятно изтръгнати със заплаха или дори с мъчения. Беше сигурен, че е на правилното място. И ако не беше проклетият порой, щеше да е сигурен, че е и в подходящия момент. От часове всичко беше готово. Но проливният дъжд беше превърнал пътя в дълго, опасно мочурище. Нямаше никакво съмнение, че точно той беше забавил онези, които конникът чакаше. Може би ги бе убедил да спрат някъде, да починат и да изчакат. Или пък ги бе накарал да опитат на всяка цена да минат посред нощ, въпреки рисковете и Тъмнината.

	* * *

	Теглена от четири коня, колата се носеше бързо под проливния дъжд. Идваше от север и се движеше към границата и Орвал. Загърнат в дебело палто, кочияшът едва успяваше да види пътя под ръба на шапката си. Дъждът го заслепяваше, той викаше и шибаше с камшик конете, за да ги накара да продължават да препускат. Беше разтревожен. Пред колата яздеха петима въоръжени конника; други десет препускаха отзад — ескорт, който трябваше да е достатъчен против всякакви засади. Но кочияшът не се страхуваше нито от кралските войници, нито от разбойниците. Не се боеше и от рисковете от прекатурване в тия наводнени дълбоки коловози, които бяха като капани за колелата и за копитата на конете. Не, сега, когато нощта се спускаше, кочияшът се тревожеше най-вече от Тъмнината.
	Познаваше страната. Познаваше я още от времето, когато беше богата и мирна, щастлива, покрита с плодородни поля. После войната я съсипа пред очите му за един сезон и Тъмнината отново се появи, след като в продължение на векове беше изчезнала. Бавно, подмолно, докато хората си мислеха, че завинаги е останала в миналото, Тъмнината беше разпростряла влиянието си над най-опустошените земи. Като че се хранеше от страданието и страха, от хаоса, от смъртта. Дали щеше да изчезне, ако мирът и благоденствието се върнеха? Или поне да можеше по-лесно да бъде победена? Кочияшът не знаеше и точно в този момент това не го вълнуваше. Имаше само една грижа: да спре някъде на сигурно място, преди съвсем да се е стъмнило. Защото знаеше, че Тъмнината, нейните мъгли и създания се спотайват недалеч и само чакат да излязат под закрилата на мрака.
	Вече можеха да са далеч.
	Ако не беше тоя порой, тая кал, които ги бавеха и принуждаваха да заобикалят, щяха да са прекосили проклетата равнина още преди два часа и сега да са на сигурно място. Така че кочияшът вече нямаше избор: трябваше да следва адския ритъм, който конниците отпред налагаха. Все още имаше време. Ако поемеха всички рискове на пътя, можеха да се измъкнат и кочияшът започваше да вярва, че ще успеят. В сивата мъгла на плющящия дъжд пред себе си вече започваше да различава тъмния силует на малка горичка. Щом минеха горичката, оставаше само половин левга, за да се измъкнат от Тъмнината и нейната зловредност.
	Да, можеха да успеят.
	По милостта на Белия дракон.

	* * *

	Конвоят беше навлязъл в гората, когато — пред него — дърветата от двете страни на пътя пламнаха, подпалени от гръцки огън. Белите пламъци пращяха — живи и непоносими. Погълнати до върха, дърветата политнаха и се кръстосаха сред трясък на счупени клони, като препречиха пътя. Конниците в предната част от ескорта не можаха да избягнат падането. Един от тях се строполи в ослепителната клада и изгоря, сякаш беше от слама и кълчища, като напразно викаше и се бореше. Един кон, който прескочи препятствието, се подпали веднага щом пламъците лизнаха корема му, и полудял от болка, той изчезна в галоп под дъжда, а силуетът му едва се различаваше сред нетърпимата светлина, която го разръфваше. Кочияшът опъна юздите. С всичка сила, с цялата си тежест натисна с крак лоста на спирачката. Успя само да избегне най-лошото. Колата се преобърна в канавката, окът се разцепи, а той излетя встрани. Впрегнатите коне счупиха стръките си и побягнаха уплашени. Хора и животни бяха обзети от паника. Изсвириха стрели от арбалети, мнозина от конниците бяха улучени. После измежду дърветата изскочиха мъже в черни ризници и започнаха бой с мечове и кинжали. Бяха организирани, бързи, безмилостни. Засадата се превърна в клане.

	* * *

	Черният конник не изчака края на засадата. Знаеше какъв ще е изходът и чувстваше как Тъмнината се пробужда около него.
	Съвсем спокойно той подкара коня си с цъкане на език.

	* * *

	Кочияшът беше паднал по корем, беше ранен и зашеметен.
	Шумът на битката го оглушаваше под проливния дъжд: дрънченето на оръжията, блъскането и ударите, заповедите и виковете, цвиленето на конете, стенанията на умиращите. Бедрото го болеше. Опита се да помръдне и простена от болка. Но продължи да пълзи с изкривено от мъки лице, като молеше Ейрал да не го забележат. Не знаеше дали кракът му щеше да го издържи и дали щеше да може да се изправи и да върви, когато стигне до прикритието на дърветата. Дори не знаеше дали ще успее да се завлече дотам. И не разумът или смелостта го караха да се движи. Той искаше да живее, да оцелее.
	Когато стигна до канавката, леко се плъзна на дъното й и за миг остана така, без да мърда, с разтуптяно сърце, до някакво тяло, което лежеше също като него в ледената вода. В окото на трупа имаше стрела, забита чак до перата. Кочияшът взе кинжала от колана му и предпазливо погледна към биещите се — те бяха там, зад колата, където беше спряна основната част от ескорта. За кочияша това несъмнено беше най-добрата възможност да избяга. Предпазливо се измъкна от канавката, все така пълзешком стигна до едни храсти и започна да се промъква под тях. Успя да стигне до първите дървета, без да го видят, и да се скрие зад един дънер. Облекчен, за миг остана да лежи по гръб. Над него, сред клоните на дърветата се виждаше притъмнялото небе. Остави дъждът да му измие лицето, докато запасваше кинжала на колана си и малко по малко дишането му се успокояваше. Почувства някаква надежда. Кракът продължаваше да го боли силно, но не беше счупен. Знаеше, че ще може да върви, макар и с куцане. И може би с малко късмет преди да се стъмни съвсем, можеше да намери някой достатъчно дълъг и здрав клон, за да си направи патерица от него.
	Дъждът отслабна.
	Кочияшът се изправи, вкопчен в едно дърво, и видя — близо до колата — как умря и последният конник от ескорта, посечен с един последен удар на меча. Време беше да тръгва. Войниците можеше да започнат да търсят оцелели и ако някой забележеше, че е изчезнал, на него му се искаше в този момент да е възможно най-далеч. Освен това го мъчеше силна тревога. Беше го обзела, без да забележи, докато се мъчеше да оцелее. Но сега вече напълно я осъзнаваше и макар никога да не бе изпивал подобна, знаеше причината за нея: Тъмнината започваше да обхваща околността или поне присъствието й вече се усещаше съвсем наблизо.
	Кочияшът тъкмо напускаше мястото на засадата, когато видя конника, който бавно идваше по пътя. Той носеше качулка и дълго палто. На седлото му беше закачен меч. Като го видяха, войниците спряха това, което правеха, и почтително го изчакаха. Кочияшът спря и затаи дъх. Знаеше кои са тези войници. По кожените им ризници с метални халки беше познал ониксовите гвардейци. Така че, когато конникът смъкна качулката си и се показа забралото на шлема му във формата на вълча глава, кочияшът вече изобщо не се съмняваше. Това беше Лорн Аскариан — капитанът на прочутите Черни гвардейци.
	Пороят престана и шумът от дъжда се замени с друг — на капките, които тежко падаха от клоните сред нощната тишина.
	Без да си дава сметка за мъглите, които се надигаха зад него, и за силуетите, които се очертаваха в тях сред дърветата, кочияшът гледаше как генерал Аскариан чака, възседнал коня си, докато трима от хората му вдигнаха преобърнатата кола, разбиха вратичката, подсилена с железни пръчки, а един от тях се пъхна вътре. Кочияшът не знаеше какво има в колата. Беше нает да я прекара през границата и да я откара — добре ескортирана — в Орвал. Беше избран да го направи, понеже беше умел, лоялен и познаваше местността. Освен това му бяха платили предварително — скъпо, много скъпо, достатъчно, за да плати семейството му, останало на север, да може да мине нелегално към Градовете. Но никой не му беше казал какво ще кара, а и той не беше попитал. Но сигурно беше нещо много ценно, за да дойде лично капитанът на Ониксовата гвардия…
	Войникът, който беше влязъл в колата, издърпа от нея един сандък и го подаде на други двама, които го сложиха на земята. Като присви очи, кочияшът позна един от ония стоманени сандъци, които можеха да устоят на огън, и бяха предназначени точно за съхраняване на документи. Значи за това петнайсет мъже бяха рискували живота си и го бяха изгубили? За хартии? Кочияшът почувства как в него се надигна ярост, която беше твърде внезапна и твърде силна, за да е естествена. Тя насочи вниманието му към мъглата от Тъмнина, която очертаваше призрачни форми зад него. Започна да се поти, вече не чувстваше ранения си крак. Прииска му се да се втурне и да нападне Черните гвардейци — това беше някакво абсурдно желание, което го възпламени… и също толкова внезапно изчезна, когато си даде сметка, че е привлякъл погледа на техния капитан.
	Той се скова.
	Потта се смръзна по гръбнака му, докато осъзнаваше какво го заобикаля. Дочу шепот. С крайчеца на окото си забеляза движения и разбра, че някакви сенки го докосват. Ужасе`н, задъхан, той не можеше да помръдне. Обезумелият му поглед остана втренчен в очите на Аскариан, когато капитанът на Ониксовата гвардия слезе от коня и тръгна към него, после спря само на няколко метра от линията на дърветата. Кочияшът не знаеше какво да прави. Черните гвардейци се бяха обърнали към него и наблюдаваха от място. Слепоочията му пламтяха. Очите му се насълзиха, беше неспособен да мисли, струваше му се, че от болка в главата му отекват вой и ридания.
	— Това съм аз или Тъмнината — каза Лорн спокойно.


>>>	2.
	Лорн гледаше кочияша, който отначало стоеше неподвижен под заслона на дърветата, после се обърна с гръб към него и като влачеше крак, потъна в гората. Върху мъжа се спуснаха сенки — по-тъмни от нощта, пронизвани от пурпурни спирали… Той изчезна.
	Лорн въздъхна и се върна при каретата. Мина покрай Нае, която беше застанала малко по-напред и продължаваше да гледа мястото, където бе стоял кочияшът.
	— Проклета страна — прошепна тя.
	— Тук властва Тъмнината — отвърна Лорн, без да спира.
	Нае тръгна с него.
	— Няма ли да опитаме да направим нещо за този нещастник? — попита тя.
	— Няма да пратя никого в тази гора. А и вече е много късно.
	Нае хвана Лорн за ръкава.
	Искаше да каже нещо, но в нощта отекна вик — разтърсващият вик на човек, който умира сред адски мъчения.
	Лорн устоя на погледа на Нае.
	Младата жена знаеше, че той има право, че нищо не можеше да спаси кочияша, щом веднъж беше попаднал под влиянието на Тъмнината, че да се изпратят хора да го търсят, значеше да бъдат обречени. И все пак това беше една глупава, ненужна смърт. Една от многото. Като ругаеше наум, Нае пусна ръкава на Лорн и още веднъж се загледа в редицата на дърветата.
	Лорн отиде при мъжете до преобърнатата карета и видя Йерас, който беше разбил сандъка, открит в колата, и разглеждаше, клекнал, съдържанието му на светлината на един фенер.
	— Е? — попита Лорн.
	— Документи — отвърна бившият наемник, като продължи да прелиства една дебела купчина. — Писма. Доклади. Малко злато. И това.
	Той протегна кожен плик, украсен с герба на Орвал. Лорн го отвори и вътре намери шифровани документи.
	— Това ли търсехме? — попита Нае.
	Беше се приближила до тримата мъже и гледаше през рамото на Лорн.
	— Така мисля — рече Лорн, затвори плика, пъхна го под ризницата си и добави. — Ще разберем, когато документите бъдат разшифровани.
	Дойде Логан и каза:
	— Трябва да тръгваме. Струва ми се, че нещо много мърда в тая гора. А и мъглата започва да излиза навън.
	Лорн се съгласи.
	— Прав си. Ранени в отряда?
	— Леко. Всички могат да яздят.
	— Заловени?
	— Трима.
	— Освободете ги и им върнете оръжията. Дайте им и храна.
	— Единият не е в състояние да върви — уточни Теожен.
	Лорн се поколеба.
	— Тогава им оставете един кон — реши той.
	— Разбрано — отговори Логан.
	Конете бяха нещо рядко и ценно във време на война, но никой не оспори решението му. Лорн възложи на Нае да събере отряда и изпрати Йерас да доведе конете, оставени под наблюдение недалеч. След по-малко от половин час Ониксовата гвардия беше готова да потегли.


>>>	3.
	Когато тримата мъже, които Лорн бе пощадил — единият на кон, а другите двама пеш, — поеха по пътя на юг, към Орвал, ониксовите гвардейци се отдалечиха в нощта, като тръгнаха през полето. Движеха се в раван, двама по двама, най-отпред беше Логан заедно с двама знаменосци, а Лорн яздеше сам, встрани. Минаваха един тревист хълм, когато Лорн се спря и за последно погледна назад, докато отрядът продължаваше пътя си.
	От прокълнатата гора се процеждаше Тъмнината.
	Сега небето се бе прояснило и тя се издигаше към Голямата мъглявина на бавни кълба плътна мъгла — черна, пронизвана от пурпурни отблясъци, които приличаха на тихи пожари, на мълнии от далечна буря.
	Нямаше нито вятър, нито гръмотевици.
	Само жалба, от която стомахът се свиваше, а клоните на дърветата потръпваха тревожно.
	Запленен от гледката, Лорн не можеше да откъсне очи от нея. Не чу Нае, която го викаше, а после обърна и се приближи до него. Забеляза я чак когато тя спря коня си до него и, стъписана пред това, което сега двамата наблюдаваха, прошепна:
	— В името на боговете, какво е това?
	— Тъмнината.
	— Знам, но… Ти виждал ли си я друг път да прави така?
	Той се поколеба.
	— Да… Не. Вече не знам… Може би в Далрот…
	— Ела. Не бива да стоим тук.
	— Чакай.
	— Какво да чакам? Този ужас може да ни…
	Тя не довърши. Отрядът беше спрял в подножието на хълма и Йерас, заинтригуван, се изкачваше в тръс към тях.
	Очите на Лорн блестяха от вълнение и той не можеше да откъсне поглед от Тъмнината.
	— Мамка му! — възкликна Нае. — Виждаш ли същото, което виждам аз?
	Да, той го виждаше.
	Сред мъглите и проблясъците се очертаваше някаква форма — цяла или откъслечна, понякога ясна, а на моменти почти недоловима, която поразяваше ума за един удар на сърцето и после изчезваше, може би въобразена, един детайл се прибавяше към друг, после се изгубваше.
	Това беше формата на древен дракон, който Лорн познаваше твърде добре…
	Серкарн — Драконът на разрушението.


>>	Далоран

E>
	Веднага щом бе коронясан, Алдеран I събра своята армия, призова съюзниците си и започна война в Исрия. Вдовстващата кралица остана с Двора в Ориал, а той разположи лагера си на север от Ваал, на мястото, наречено Далоран, където един стар замък пазеше кръстопътя на големите пътища.
@	Хроники (Книга за Войната на тримата принцове)
E$

>>>	1.
	Завършваше един хубав, приятен ден, когато Лорн и ескортът му от трийсет Черни гвардейци се върнаха в Далоран. Тромпети известиха за пристигането им и хората в лагера се събраха на групи, за да ги видят, докато минават, и да ги поздравят, като Лорн дори бе възнаграден с няколко „Да живее“. Ониксовата гвардия беше много популярна сред войниците на Върховния крал. От началото на войната в Исрия тя нямаше нито едно поражение и неведнъж сама бе печелила победата. Редовните кралски войски знаеха какво дължат на този елитен корпус, наброяващ сто и двайсет рицари, подбрани не според потеклото, а според качествата си.
	Лагерът беше огромен.
	Беше разположен върху няколко хълма, защитен с ров и две редици високи огради — насипи, настръхнали от набитите в тях заострени колове, които следваха неравностите на терена. В тази двойна стена имаше няколко наблюдателни кули, а самата тя обграждаше ивица земя, включваща четири укрепления, които бяха единствените възможни места за влизане или излизане. Отвън, при портите се бяха настанили цели палаткови села, пазари, кабарета и всякакви бордеи. Вътре, струпани около големи пилони с развяващи се флагове, палатки и бараки покриваха хълмовете — нещо като островчета, защитени с огради и траншеи, където бяха разположени полковете. Между тях минаваха бели пътеки, посипани с чакъл, в които вече се бяха вдълбали коловози.
	Лорн и конниците му прекосиха лагера в тръс под палещото слънце, оставяйки подире си облаци прах, после се разделиха — всеки пое към своята палатка в района на Ониксовата гвардия, а Лорн тръгна към замъка. Заобиколен с тревясали ровове, над които можеше да се премине само по един подвижен мост, след който имаше спускаща се решетка, Далоран се извисяваше над лагера на Кралските войски. Състоеше се от три кули и три дебели крепостни стени, които очертаваха триъгълен двор — тесен и обграден от високи скали. Върховният крал се беше настанил сред тези древни камъни със своя генерален щаб и гвардията си — прочутата Сива гвардия, към която някога принадлежеше Лорн — и която един ден щеше да командва, ако не беше обвинен в предателство и осъден да умре в Далрот. А Алдеран I ръководеше войната в Исрия от тази скромна, неуютна постройка, в която една от кулите вече се рушеше, като я напускаше много рядко — само от време на време, за да иде на лов в околните гори.
	Подвижният мост беше спуснат, а решетката — вдигната. Часовите се отдръпнаха и Лорн свободно влезе в двора на замъка, който се изпълни с отчетливия звук от чаткането на подкованите копита по паважа. Един слуга хвана коня му за юздите. Лорн скочи от седлото и попита:
	— Кралят?
	— В залата с картите, месир — посочи конярят.
	Лорн влезе с решителна стъпка в най-голямата кула.

	* * *

	Алдеран I се намираше с генералите си в най-високата зала на главната кула, когато му известиха за идването на Лорн.
	— Да влезе.
	Лорн застана до вратата, поклони се почтително и след като се изправи, изчака докато — по знак на краля — генералите се оттеглят, като пътьом те го поздравиха. Един от тях беше граф Теожен д’Аргор, облечен в кожената ризница с халки на Ониксовата гвардия. Двамата с Лорн приятелски си кимнаха с глава.
	Щом останаха сами, Върховният крал потупа Лорн по гърба и двамата се ръкуваха.
	— Радвам се да те видя отново, Лорн.
	— Благодаря, сир.
	Веднага след коронясването си в Ориал Алан — който веднага бе станал Алдеран — си беше пуснал къса, строга брада, която го правеше да изглежда по-стар. Чертите му се бяха изопнали и трите месеца военни действия му се бяха отразили със загубата на няколкото килограма, които бе качил след смъртта на баща си. Погледът на сините му очи, някога весел и жизнерадостен, беше станал твърд.
	— Успя ли? — попита той.
	— Да — отговори Лорн.
	— Сведенията верни ли бяха?
	— Да, верни бяха.
	— Пустият му Естеверис — рече младият Върховен крал. — Наистина неговите шпиони са най-добрите…
	Лорн протегна кожения пакет, намерен в каретата, която той и хората му бяха нападнали няколко дни преди това, доверявайки се на сведенията на онзи, чиито услуги Алдеран беше решил да привлече.
	Върховният крал взе пакета и го разтвори.
	— Всичко е шифровано — каза Лорн. — Имаше и други документи, които хората ми ще донесат тук по-късно.
	— След като ти ги прочетеш?
	Лорн се сепна.
	— Не — каза той. — Трябваше ли?
	— Хайде, Лорн! Шегувам се! — възкликна Върховният крал усмихнато. — Не виждаш ли, че се шегувам?
	Лорн кимна, напълно съзнавайки, че всъщност Алдеран се шегува само наполовина. Истината беше, че Върховният крал завиждаше за популярността на Ониксовата гвардия и тя го тревожеше, тъй като на първо място тази популярност се падаше на Лорн.
	Дали поради слабост или поради горделивост, но принц Алан никога не бе приемал — понякога несъзнателно, често против волята си — някой да блести повече от него. Това го обиждаше. Но сега, когато беше крал, нямаше доверие на никой от онези, чието реноме можеше да се превърне в оръжие против него, защото виждаше в тях възможни съперници. Лорн знаеше, че не беше изключение от това правило и се питаше до каква степен тайната мисия, от която се бе върнал, нямаше за цел да го отдалечи. От известно време Черните гвардейци бяха изпращани на второстепенни операции — или поне на такива, които не можеха да им донесат повече слава, отколкото вече имаха.
	Върховният крал затвори дебелия пакет, хвърли го на една маса, покрита с карти, и каза:
	— Ще наредя да дешифрират всичко това. Ти иди да си починеш няколко часа и да се видим тази вечер, става ли? Да вечеряме заедно. Искам да говоря с теб — и като хвана Лорн под ръка, той го поведе към вратата. — И бъди така любезен да се изкъпеш — добави той приятелски.
	Лорн се усмихна насила.

	* * *

	Лорн се прибра в лагера на Ониксовата гвардия, която заемаше — сама — една височинка недалеч от замъка. Скочи от коня под пилона, на който се вееше черното бойно знаме с вълча глава и кръстосани мечове, остави на един коняр да отведе изтощения му кон и с дисагите и меча в ножницата на рамо влезе в палатката на командването. Нямаше търпение само за едно: да си свали ботушите и да се отпусне във ваната.
	Палатката беше широка и ниска, доста мрачна, състоеше се от отворено централно пространство и отделни ниши, разделени с дебели платна. Подът беше застлан с килими, износени от налчетата на ботушите. В откритото пространство, до голямата маса, го чакаше Теожен.
	— Капитане.
	— Графе.
	На пояса на граф Д’Аргор висеше прочутият му боздуган, шлемът му бе сложен на масата — той също носеше шлем, чието забрало представляваше вълчата глава, създадена от Лейк Вард, която Нае бе направила по скиците на баща си, намерени в ковачницата на Черната кула. Носеше и кожената ризница с халки, откакто бе приел предложението на Лорн и се бе присъединил към Черните гвардейци в началото на войната. Тогава беше станал пръв офицер на Лорн. Отчиташе се само на него и под негово командване бяха два от четирите ескадрона по трийсет мъже, които Ониксовата гвардия наброяваше сега, а Лорн командваше другите два.
	Наведен над една карта, Теожен потъмняваше с графит различни сектори от нея.
	— Струва ли ви се точно? — попита той, като бутна картата към Лорн.
	Лорн отиде да остави тежките си дисаги до походното си легло. И забеляза една малка медна вана, сложена в един ъгъл. Тъй като тя не беше част от обичайното обзавеждане, Лорн вдигна вежда въпросително.
	— Хрумване на Наерис — обясни Теожен.
	На входа на палатката се появиха ординарци. Бяха изчакали връщането на Лорн и сега носеха кофи с димяща вода.
	— С ваше позволение, капитане?
	Нае се беше погрижила за всичко.
	Лорн кимна и докато ординарците пълнеха ваната, той погледна картата на Теожен. На нея беше изобразена западна Исрия. Зоните, които графът току-що беше потъмнил, се прибавяха към други: всичките сочеха местата, заразени от Тъмнината.
	— Следвах указанията на Логан и Наерис — каза Теожен.
	— Отговаря — потвърди Лорн и сложи пръст на картата. — Може да добавите подозрителни мъгли тук, в дола на един поток. Но не го проверих отблизо.
	Графът обърна картата към себе си и нанесе новата поправка.
	— Като че присъствието на Тъмнината се увеличава с всеки изминал ден — въздъхна той. — Преди няма и седмица тези гори още бяха здрави.
	— Тъмнината обича страданието и смъртта — отвърна Лорн намръщено и разтри с пръст дланта на белязаната си ръка. — Обича войната.
	— Наерис ми разказа нещо за някакъв дракон.
	Ваната беше пълна. Лорн изчака и последният ординарец да излезе, после се отпусна в едно походно кресло и — почти шепнешком — описа на Теожен появата на дракона над горичката, близо до мястото на засадата.
	— Знаете ли за какво става дума? — попита Теожен.
	— Нямам представа — излъга Лорн.
	Понечи да свали ботушите си, когато Исарис скочи на краката му и с мъркане се погали в него. Това разсейване дойде тъкмо на време. Лорн не можеше и не искаше да признае на Теожен, че беше разпознал Дракона на разрушението, и макар да не знаеше нито смисъла, нито значението на тази поява, беше убеден, че е предназначена за него.
	Дали Серкарн искаше да изпрати съобщение?
	Важното обаче беше, че по всеобщо убеждение Драконът на разрушението е бил убит преди векове от първия Върховен крал. Това, че беше жив и затворен в Закрилящите планини, беше тайна, която малко мъже и жени знаеха. А още по-малко бяха онези, които — като Лорн — имаха специални връзки с него.
	— Подобни прояви на Тъмнината никога не са плод на случайността — настойчиво каза Теожен.
	— Зная — отвърна Лорн, като продължи да гали рижото коте.

	* * *

	Граф Д’Аргор стана и нави картата.
	— Ще я покажа на генералния щаб — каза той. — Ако отрядите ни трябва да минат оттам, добре е офицерите да знаят къде да не стъпват.
	— Изпратете на краля сандъка, който донесохме. Може би съдържа ценни документи.
	— Искате ли да му хвърля едно око преди това?
	— Добра идея.
	Теожен поздрави и излезе.
	Останал сам, Лорн свали Исарис, събу най-сетне ботушите си и се съблече. В случай че някой влезеше в палатката, той остави ризата си — не за да прикрие свенливо голотата си, а за да скрие черните белези, които покриваха лявата му страна, като тръгваха от сърцето и отиваха към врата му. Властта, която Тъмнината имаше над него, вече беше известна на всеки във Върховното кралство. Но той отказваше да показва открито клеймото й.
	Лорн седна в горещата вода, затвори очи от удоволствие и като се облегна назад, се потопи изцяло.


>>>	2.
	Вечерта Лорн се приготвяше да тръгне, когато Нае дойде да му каже, че има посетител.
	— Нямам време — отвърна Лорн. — Трябва да отида в замъка.
	— Няма нужда.
	Нае се дръпна и пропусна покрай себе си един човек, който с влизането в палатката свали качулката си. Беше Алдеран I — сам и неузнаваем, облечен като обикновен благородник.
	— Благодаря, Нае — каза той.
	Младата жена смутено се поклони, преди да се оттегли. Също като Лорн, и тя познаваше принц Алан от детинство: тримата играеха заедно. Но за нея Алдеран I беше чужд човек и кралската му висота я смазваше. Не знаеше как трябва да се държи с него.
	— Много добре направи като я взе в твоята гвардия — каза Върховният крал.
	— Няма съмнение.
	— Баща й щеше да се гордее.
	— Преди всичко щеше да е бесен.
	— Тя има ли неговия талант с ковашкия чук?
	— Да, Вард й предаде Дарбата. Един ден ще умее да кове аркана.
	Заинтригуван, Алдеран се извърна към входа на палатката, сякаш можеше да проследи с поглед Нае през дебелото сиво платно.
	— Наистина ли? — рече той. — Тогава може би ще трябва да ти я открадна.
	Идеята, че който и да било — па бил той и Върховният крал — може да пожелае да разполага свободно с Нае, не се хареса на Лорн. Той се изпъна и попита:
	— Няма ли да вечеряме заедно?
	— Напротив.
	— Мислех, че ме чакаш в замъка.
	Лорн говореше на Върховния крал на „вие“ само в присъствието на други хора.
	— Никога не съм казвал нищо такова — заяви Алдеран. — Ще вечеряме заедно, но не в замъка. Нито пък тук.
	— Тогава къде?
	— На Тържището.
	„Тържището“ беше прозвището на пазара, който се беше установил при южната порта на лагера. Войниците ходеха там, за да си купят нещо, с което да подобрят ежедневието си, или за да се поразвлекат. Освен търговци и селяни, дошли да продадат стоката си, там имаше проститутки, наемници, скитници, шпиони, несретници, разорени от войната, просяци, които следваха войската навсякъде — цялата съмнителна, опасна фауна, оставена на произвола да се справя сама.
	— Непредпазливо — каза Лорн.
	— Никой няма да разбере кой съм.
	— Няма значение.
	— А и нали ще съм с тебе, а? — понеже Лорн се поколеба, Алан продължи настоятелно. — Слушай, Лорн. Имам нужда да не бъда крал за час-два. Наистина имам нужда. А и там мястото е по-подходящо за това, което искам да ти кажа.
	Лорн прочете в очите на младия Върховен крал, че молбата му далеч не беше някакъв каприз. Дори видя известно отчаяние и това го накара да се съгласи.
	— Добре — каза той.
	Взеха два коня и тъй като Лорн трябваше само да си покаже герба, за да мине покрай постовите, напуснаха лагера без никакви затруднения малко преди угасването на светлините. Слънцето залязваше, когато оставиха конете си в една конюшня на входа на Тържището. После потънаха в лабиринт от навеси, палатки, магазинчета и сергии, паянтови постройки и дървени бараки. Беше часът, в който Тържището си променяше лицето, когато се прибираха онези, които работеха денем, и излизаха другите, които живееха нощем. Вече бяха запалени първите фенери, провесени над прага на кръчмите и бордеите.
	Очевидно Алдеран знаеше къде отива.
	Вървеше бързо, а Лорн го следваше, като внимателно се оглеждаше наоколо, готов за всичко. Видяха войници, тръгнали да търсят удоволствия, и крадци, дебнещи плячка. Разголени проститутки ги викаха. Просяци ги дърпаха за ръкавите. Един търговец им предложи великолепни момичета, силни вина, евтини ястия.
	— Къде отиваме? — попита Лорн.
	— Ще видиш.
	— Не се измъкваш за пръв път, нали?
	Този път Алдеран не отговори. Изглеждаше угрижен, съсредоточен, забързан. Минаха по няколко тесни прохода и той отведе Лорн до една колиба, като го помоли да изчака отпред.
	— И дума да не става — каза Лорн.
	— Няма да се бавя.
	— Нали не ме доведе чак дотук, за да стоя на стража!
	Лицето на Върховния крал се смръщи.
	— Лорн, аз съм твой крал. Чакай тук.
	След тези думи Алдеран повдигна една протрита завеса и се наведе, за да влезе в колибата. Лорн искаше да го последва, но се отказа. Докато се оглеждаше наоколо, забеляза трима мъже, които говореха тихо и крадешком поглеждаха към него. Разбра, че замислят нещо лошо и обсъждат всички „за“ и „против“. Лорн отметна наметалото си и показа сканда, като ги изгледа мрачно. Сякаш им казваше: „Рисковете и опасностите са за ваша сметка“.
	Тримата мъже размениха още няколко думи и си тръгнаха. Но можеха да се върнат с подкрепление и на Лорн започна да му се струва, че твърде дълго стоят на това място. Затова се реши да открехне завесата и да погледне в колибата.
	Никой.
	Беше празно. Само пръстен под, един сламеник и друг изход, скрит между две дъски на стената в дъното.
	Лорн изруга и се запита къде ли е Алан и каква опасна игра играе: като че младият Върховен крал не разбираше кой е и какво представлява вече или — още по-лошо — отказваше да го приеме. Лорн влезе в колибата и я прекоси с четири предпазливи крачки. Скрит в полумрака, погледна внимателно навън и видя Алдеран да говори под един навес с мъж, чието лице — също като лицето на Върховния крал — беше скрито от качулка. Непознатият беше облечен в пътнически дрехи, носеше кама на пояса си, а ездитните му ботуши бяха прашни.
	Лорн не можеше да чуе какво си говорят двамата мъже. Накрая двамата се разделиха, като се ръкуваха, и Лорн побърза да се върне в колибата, където го намери Алдеран.
	— Всичко наред ли е? — попита Лорн.
	— Всичко е наред.
	— А сега?
	— Сега ще вечеряме, както се бяхме разбрали. Ела, оттук.
	Малко по-късно двамата седнаха на една обща маса под големия навес на една кръчма. Съседите им не им обърнаха някакво внимание и им поднесоха обичайната чаша вино и паница от рагуто, което къкреше на открито в една почерняла тенджера. Разговорите, смеховете, песните и случайните крамоли създаваха шумотевица, сред която Лорн и Алдеран можеха да говорят, без да се страхуват, че някой може да ги чуе.
	Лорн отпи глътка вино и погледна Алдеран, който се нахвърли с охота на своето рагу.
	— Кой беше това? — попита той след малко.
	— Кой? — отвърна Върховният крал между два залъка.
	— Мъжът, с когото говореше преди малко. Конникът.
	Алдеран остави дървената си лъжица.
	— Не можа да се сдържиш — процеди той.
	— Не се прави, че не ме познаваш. По-добре отговори на въпроса ми.
	Върховният крал направи знак на сервитьорката, която минаваше между масите, понесла голяма стомна вино. Тя му доля, предложи да долее и на Лорн, но той отказа.
	— Благодаря, хубавице! — извика Алдеран подир младата жена.
	Тя му се усмихна през рамо, докато се отдалечаваше.
	— Е? — настойчиво повтори Лорн.
	Алдеран въздъхна.
	— Беше пратеник.
	— От кого?
	— От брат ми.
	Лорн се изненада:
	— Искаш да кажеш…?
	— От Ирдел, да.
	— Каква е тая история?
	Върховният крал се наведе към Лорн и заговори по-тихо.
	— Точно за това исках да говоря с тебе тук, далеч от недискретни уши. Във връзка съм с Ирдел. Започна малко след като ти замина на мисия.
	— Как?
	— С писмо, което една вечер намерих пъхнато под вратата ми. Беше подписано от Ирдел. И беше неговият почерк.
	— Шегуваш се.
	— Не.
	— И какво искаше той?
	— Да говори с мен. Да се срещнем. Да се споразумеем за тайна среща на четири очи.
	Лорн се изправи.
	— Не ми казвай, че си приел…
	— Колебах се, но да, приех. Ще се срещна с Ирдел след три дни. Човекът, с когото говорех, беше негов пратеник. Всичко е уговорено.
	— Но това е лудост!
	— Лудост е тази война.
	— И се надяваш, че ще й попречиш? Но тя вече започна!
	— Най-лошото още може да се избегне.
	Лорн се вгледа в Алдеран.
	Войната беше още в началото си. Продължаваше малко повече от един сезон и — като се изключат обсадата на Арканте и няколко напрежения в чужбина — засега обхващаше само Исрия, сиреч западните покрайнини на Върховното кралство. Войната беше започнала в областта, която Лориан на север и Орвал на юг дълго си бяха оспорвали. Владетелите от Лориан бяха останали верни на Трона от абанос и оникс, докато херцогство Орвал се бунтуваше — там се бяха пробудили стари разпри, стари дрязги, стари омрази. Кралската армия беше потеглила от Лангър и се бе установила на север от Ваал — голямата река, която прекосяваше Исрия от изток на запад, преди да се влее в Сграбчващото море. Армията на Ирдел, нараснала с няколко полка иредийски наемници, беше дошла от Орвал и беше заела южната част на областта. Оттогава кралските и бунтовническите войски се бяха сблъсквали много пъти. Но това бяха предимно няколко нападнати градове, разграбени ферми, подпалени ниви, оплячкосани села, хора, изхвърлени на пътя от случайността на военните действия. Големите битки и решителните обсади тепърва предстояха.
	А може би нямаше да ги има.
	— На какво се надяваш? — попита Лорн.
	Алдеран смутено вдигна рамене.
	— Да постигнем разбирателство — каза той. — Да се спогодим.
	— Не се заблуждавай. Единствената спогодба, която ще приеме, започва с теб — да се откажеш от трона. Готов ли си да го направиш?
	— Трябва да има и друг начин, не…
	— Не. Няма никакъв друг начин. И никога няма да има. Спомняш ли си какво ти казах, когато дойде при мен след погребението на нашия баща?
	Алдеран кимна и извърна поглед встрани.
	Помнеше, че онази вечер Лорн го бе предупредил какво ще стане, ако приеме завещанието и се възкачи на трона: „Ирдел ще се разбунтува и ще намери съюзници. Ще вдигне армия. Ще се бие с тебе. Няма да царуваш без война. Нито и ако не победиш…“
	— Може би няма да се наложи да побеждавам — каза Върховният крал. — Ирдел не иска тази война не по-малко от мен.
	— Той не иска война, но иска своя трон. Войната е само средство.
	— Най-лошото от всички.
	— Ти не му остави избор.
	Очите на Алдеран запламтяха.
	— Не забравяй с кого говориш, Лорн.
	Лорн не трепна.
	— Говоря с този, който прие да стане Върховен крал напълно съзнателно. Можеш да се откажеш от короната си, но не можеш да се откажеш от войната. Освен това…
	Той не довърши.
	— Какво има? — разтревожи се Алдеран.
	— Не се обръщай.
	Лорн бе видял тримата съмнителни мъже, които го наблюдаваха, докато чакаше Върховния крал. Бяха седнали на една маса и мълчаливо пиеха.
	Лорн обясни каква беше работата.
	— Мислиш ли, че са ни проследили? — попита Алдеран.
	— Възможно е. Или просто са дошли да изпият по едно. По-добре да се махаме.
	— Добре.
	Станаха и си тръгнаха, взеха си конете и след като Лорн се увери, че никой не ги следи, се прибраха безпрепятствено. Не размениха и дума, докато прекосяваха заспалото поле, осветено от огньовете на постовете. Един патрул поиска да ги провери, но Лорн показа отличителните си знаци и ги пуснаха да продължат.


>>>	3.
	Палатката на командването на Черната гвардия беше осветена от слабия пламък на няколко малки свещи. Лорн реши да не пали други, свали плаща и меча си в полумрака, после наля вино в две чаши и подаде едната на Алдеран.
	— Ами ако е капан? — каза той и седна.
	Върховният крал остана прав.
	— Помислих за това — отговори той.
	— Не знаеш кой може да се е представил за Ирдел.
	— Към първото съобщение имаше медальон — доказателство за добронамереност. Той е на Ирдел.
	— Може да му е бил откраднат.
	— Той не е ценен. Само двамата с Ирдел знаем какво му е специалното за нас. Спомен от детството.
	— Да приемем. Ирдел лично ти предлага среща. Това обаче не пречи да е капан.
	— Не е присъщо за Ирдел.
	— И за тебе не е. И въпреки това ти за малко не направи така, че да го убият и Ирдел го знае.
	Върховният крал се засегна — забележката на Лорн не толкова събуждаше угризенията му, колкото засягаше гордостта му.
	— Аз обясних поведението си — процеди той.
	— На мене.
	— И на Ирдел също. В писмо. Казах му, че нямам нищо общо с този заговор, скроен от майка ми, който съм разкрил в последния момент и съм те натоварил да се намесиш.
	Алдеран погледна Лорн предизвикателно, очаквайки да го упрекне за тази лъжа.
	— И той ти повярва? — подигравателно рече Лорн.
	Върховният крал не отговори.
	Остави чашата си и вдигна качулката си, готов да се върне в замъка все така инкогнито.
	— Срещата ще е утре вечер — заяви той.
	— Къде?
	— Ще разбереш, ако дойдеш с мене. Ще отида със или без тебе. Вече определих ескорта.
	— Кой знае за тайната?
	— Ирдел. Аз. А сега и ти.
	— И вероятно няколко шпиони.
	— Не. Бях предпазлив.
	— Да се надяваме, че и Ирдел е бил предпазлив като тебе. Кралицата? Естеверис?
	— Предпочетох да ги държа настрана от тази работа.
	— Сигурно защото знаеш, че щяха да те разубедят да приемеш.
	— Аз съм кралят. Не дължа обяснения на никого — раздразнено рече Алдеран. — Е, идваш ли, или не?
	— Тази среща е чисто самоубийство.
	— Чакам отговора ти.
	Лорн въздъхна.
	— Идвам — каза той със съжаление.


>>	Нориж

E>
	Укрепеният град Нориж беше столица на Исрия.
	Намираше се на един от ръкавите на Ваал, в един от меандрите, на юг от главното течение на реката. Принц Ирдел много умно се беше настанил там, заедно с градските съветници и населението, а армията му мирно се разполагаше в предградията.
@	Хроники (Книга за Войната на тримата принцове)
E$

	Готов за тръгване, принц Ирдел тъкмо бе сложил ръкавиците си и посягаше към меча си, когато граф Дьо Торганд му съобщи, че при него идва госпожа Леара. Той изруга, поколеба се, но — колкото от уважение, толкова и от страх да не подразни леля си — бързо се отказа от идеята да я отпрати. Тя идваше във възможно най-неподходящия момент. Дали беше случайност или досадно съвпадение?
	Ирдел веднага се усъмни.
	— Ще я приема — каза той с нежелание.
	— Но…
	— Зная, графе! Минете по малкото стълбище, без да ви видят, а ескортът да ме чака в двора на малките конюшни. Няма да се бавя.
	Графът кимна и се оттегли.
	Разтревожен, Ирдел си свали ръкавиците, хвърли наметалото си на облегалката на един стол и се помъчи да изглежда доволен, когато госпожа Леара влезе, подпирайки се на бастун — отекването на потропването на железния му връх по паркета се чу още преди тя да се появи. Ирдел взе ръката й, за да я целуне, и каза:
	— Лельо, не ви очаквах. Дори не знаех, че сте се върнали в Нориж.
	— Зная — отговори старата херцогиня на Галиор и Лоринис, докато принцът й помагаше да седне.
	— На какво дължа посещението ви? Какво мога да направя за вас?
	— Всъщност аз, племеннико, мога да ви помогна.
	Ирдел почувства как тревогата му нараства под инквизиторския поглед на леля му. И веднага съжали, че не бе отпратил ескорта от конници, с който се канеше тайно да излезе: тя го обвиняваше.
	— Как така? — попита той.
	— Приближете се. Никой не бива да чуе това, което ще ви кажа.
	Ирдел се приближи и се наведе, за да се изравни с леля си и тя да може да говори тихо. Херцогинята хвана ръката на принца с две ръце и като прикова в него погледа си, както орелът сграбчва плячката си, му каза тихо, търпеливо, но твърдо:
	— Няма да тръгнете сега, племеннико. Няма да се срещнете с принц Алдеран и няма да спазите обещанията, които му дадохте.
	Ирдел пребледня.
	— Но какво…?
	— Не — прекъсна го госпожа Леара. — Не възразявайте. Зная. Зная още от началото, още от онова писмо, което изпратихте на принц Алан. Тайно, както си мислехте.
	Ирдел си припомни, че ако леля му бе успяла да запази известно влияние върху вътрешната политика на Върховното кралство през дългите години на заточението си, то беше благодарение на нейните шпиони, връзки, хората, които й бяха задължени и които тя никога не забравяше. Същите те продължаваха да й служат, а някои от тях бяха приближени на принца-регент. Един от тях го бе предал, но в момента беше без значение да се пита кой. А и дали наистина можеше да се говори за предателство? Не споделяше ли херцогинята същите амбиции, не преследваше ли същите цели като него?
	— Не се бойте — продължи херцогинята. — Прощавам ви, че пожелахте да скриете от мен това намерение и че ме излъгахте, та макар и само от пропуск. Поискахте да ме държите настрани от толкова важно начинание. Може би защото се съмнявахте в мен — Ирдел се вцепени. — Или може би тъкмо напротив, защото не се съмнявахте, че няма да ви оставя да доведете до край едно толкова… неразумно начинание — принцът извърна поглед, а госпожа Леара се усмихна. — Но очевидно се излъгахте, защото аз знаех и ви оставих да продължите…
	Заинтригуван, принцът погледна леля си.
	— Аз… Не схващам… Желаете ли тази среща между брат ми и мен да се състои?
	— Не, племеннико. Никога не съм искала тази среща да се състои. Затова пък винаги съм искала принц Алан да се съгласи да отиде на нея, изпълнен с доверие.
	И едва тогава Ирдел разбра.
	— Вие… вие сте ме използвали…
	— Трябва да умееш да уловиш възможностите за победа, когато ти се предоставят. Те са капризни създания, които може да се уплашат от нищо и дълго да не се появят отново.
	Ирдел повиши глас:
	— Използвали сте ме, за да примамите Алан в клопка!
	— А може и на вас да е заложен капан. Забравихте ли, че за малко не ви убиха в Ориал? Ами ако принц Алан възнамерява да довърши започнатото? Тайна среща? В отдалечено място? Възможността е твърде добра!
	Ирдел се изправи и нервно закрачи из стаята. После спря, за миг замълча и — обърнат с гръб към госпожа Леара — каза:
	— Добре, така да бъде. Няма да отида. И признавам, че допуснах грешка, като скрих намерението си от вас. Понякога… толкова ми се иска да повярвам в мира… — и той искрено въздъхна. — Но каквото и да е, отменете това, което сте организирали против Алан. Няма да стана съучастник, та макар и неволен, в никакво предателство.
	За него нещата бяха ясни и той вече обмисляше възможността за официална среща със своя полубрат, когато херцогинята каза:
	— Не.
	Ирдел стреснато се извърна.
	— Моля да ме извините, лельо?
	Старата жена се изправи с ръце, опрени на дръжката на бастуна й. Погледът й не трепна, когато впи очи в очите на принца-регент.
	— Не — повтори тя.
	— Госпожо, нареждам ви да…
	— Уговарянето на тази среща беше заблуждение. Но ако принц Алан отиде на нея и ние не се възползваме, това ще бъде грешка.
	— Това ще е престъпление!
	— Искате ли войната да обхване цялото Върховно кралство? Искате ли да излезе извън границите му? Да го разори за дълги, много дълги години? Искате ли да рискувате да царувате над пепелища?
	Ирдел не отговори.
	— Тогава ме оставете да действам — заключи херцогинята на Галиор и Лоринис, докато излизаше от стаята. — Утре принц Алан ще бъде мъртъв или заловен. Ненавиждайте ме, ако искате.


>>	Червената скала

E>
	За своята тайна среща принцовете братя бяха избрали едно отдалечено място, извън териториите, в които бяха разположени армиите им, и в което нито единият, нито другият имаше власт. Но само Алдеран I спази обещанието си и дойде, а с него имаше само лек ескорт от конници, които не носеха ни знаме, ни герб.
@	Хроники (Книга за Войната на тримата принцове)
E$

>>>	1.
	Бяха яздили целия ден и вече се стъмваше.
	— Това там ли е? — попита Лорн, когато излязоха от гората на върха на един хълм и той съзря хана.
	— Да — отговори Алдеран. — Нарича се „Червената скала“. Не можеш да го сбъркаш.
	Укрепеният хан се намираше на мястото, където се пресичаха два пътя, в долина, заобиколена от гористи височини, недалеч от огромна сива скалиста издатина. Наоколо беше пусто, мястото беше претърпяло нападение и бе опустошено. Срутени покриви. Обгорели стени. Изкъртена врата. Стари трупове още висяха на въжета. Други се въргаляха по двора, изоставени на скитащите кучета.
	— Не виждам никого — каза Норфолд, оглеждайки околностите с далекогледа си.
	Капитанът на кралската гвардия беше преназначен на този пост от новия Върховен крал, който по този начин бе заявил намерението си да продължи традицията на своя баща. Норфолд беше опитен офицер, сериозен и строг, суров, компетентен и непоколебимо верен на Трона от абанос и оникс.
	— Трябва да изпратим разузнавач — каза Лорн.
	Норфолд се направи, че не го е чул.
	Той мразеше Лорн, комуто не можеше да прости, че навремето бе опетнил Сивите гвардейци, когато бе осъден за предателство. Норфолд никога не се бе съмнявал в неговата вина. Това, че предишният Върховен крал го бе върнал при себе си и оневинил, че го бе направил свой Пръв рицар, нищо не променяше: Лорн трябваше да умре в Далрот. Дълбоко в себе си Норфолд беше убеден, че Лорн не може да донесе друго, освен нещастие.
	— Капитане — каза Алдеран. — Изпратете един разузнавач, моля ви. И ми дайте далекогледа си.
	— На вашите заповеди.
	Норфолд отиде при десетте конника, които чакаха зад тях заедно с конете, скрити сред дърветата. Всички принадлежаха към кралската гвардия, но никой не носеше нейните цветове. Бяха облечени най-различно и се бяха постарали да подберат коне, които по нищо да не се набиват в очи. За тази експедиция нищо не биваше да отличава Върховния крал и неговия ескорт от отряд обикновени наемници.
	На светлината на залеза Върховният крал внимателно огледа с далекогледа изоставения хан. Спря се по-продължително на труповете, повечето от които бяха голи и осакатени. Мъжете бяха измъчвани, а жените изнасилени. Сред тях нямаше нито един войник.
	— Кой е могъл да направи това? Ние? Те? Разбойници?
	— Какво значение има сега? — отвърна Лорн.
	— Знаех, че мястото ще е пусто, но това не го очаквах.
	— Ирдел ли го избра?
	— Да.
	— Никой не контролира областта. Нашите на няколко пъти минаха през нея и я разграбиха. Както и Бунтовниците. Понеже не е ничия, е на всички.
	— Значи на разбойниците или на наемниците.
	— Да, и на тях. Всички, които са могли, са избягали. Не мисля, че на километри наоколо ще намерим и едно село, в което да е останала жива душа.
	Всъщност в селата и махалите, през които бяха минали, нямаше никого. От някои бяха останали само руини. Други изглеждаха сякаш са били пощадени: сградите си стояха, но разбойниците бяха разграбили и малкото, което жителите бяха оставили на тръгване — без да знаят дали един ден ще се върнат.
	Алдеран замълча.
	Докато Норфолд идваше към тях, те проследиха конника, който отиде до странноприемницата, като се приближи откъм пътя, заобиколи я, после слезе от коня на двора. С меч в ръка мъжът огледа внимателно, като на няколко пъти влезе в постройките и после излезе. Накрая размаха широко ръце по посока на гората.
	— Всичко е наред — потвърди Норфолд.
	Върховният крал доволно кимна.
	— На конете — каза той.
	Зад гърба му Лорн и капитанът на Сивата гвардия скришно се спогледаха: да, те се мразеха, но като опитни войници споделяха едно и също безпокойство.

	* * *

	В двора слязоха от конете.
	Норфолд веднага издаде няколко точни заповеди, така че хората му да покрият мястото, да се погрижат за конете и лагера, да направят наблюдателници и накрая да съберат труповете встрани. Дисциплинирани и отлично обучени, Сивите гвардейци веднага се заловиха за работа под строгия поглед на капитана си.
	Лорн обиколи укрепената странноприемница.
	Стената й беше непокътната и можеше да бъде отбранявана, но избитата порта не можеше нито да се поправи, нито да се барикадира. Както странноприемницата, така и съседните постройки — конюшнята, ковачницата и плевнята — бяха пострадали от огъня. Обаче, за разлика от покривите, повечето от стените и подовете им бяха оцелели. Най-здрава беше централната, двуетажна жилищна сграда, макар че обгореният й скелет беше оголен — това беше и мястото, където щеше да е най-лесно да се прикрият, ако се наложеше. Отрядът се настани на приземния етаж.
	Общата зала беше преобърната наопаки: навсякъде имаше съборени, изпотрошени шкафове, стъклата на прозорците бяха счупени, стените изцапани, въргаляха се разбити бъчви. Войниците тъкмо бяха успели да пооправят малко на слабата светлина на фенерите, когато Лорн видя Върховния крал — седнал на едно ниско столче, замислен, приведен напред, с лакти на коленете, той нервно си разтриваше ръцете.
	И тогава Лорн откри капака.
	Докато отиваше към Алдеран в дъното на залата, стори му се, че подът под краката му сякаш издава различен звук. Заинтригуван, той спря на място, направи крачка назад и чу необичайно изскърцване.
	— Какво има? — разтревожи се Върховният крал.
	Лорн не отговори, само вдигна пръст към стиснатите си устни.
	След това привлече вниманието на един войник, като щракна с пръсти, посочи му фенера, закачен на една греда и му направи знак да му го донесе. Човекът побърза да го изпълни. Лорн се наведе, дръпна един килим и на светлината видя капак, изрязан в пода.
	Без съмнение водеше към мазе.
	Това трябва да беше единственото място, което до този момент не бе претърсено, следователно единственото, което все още можеше да крие някаква опасност. Всички около Лорн разбраха опасността. Може би под пода се спотайваха мъже, които чакаха само да се стъмни, за да нападнат.
	Мечовете бавно и безшумно излязоха от ножниците.
	Със сканда в ръка Лорн рязко вдигна капака и се дръпна. Капакът падна на пода, но нищо — нито стрела, нито нещо друго — не процепи въздуха. Лорн се наведе. Стари дървени стъпала водеха надолу в тъмното.
	Като си светеше с фенера, Лорн слезе сам във влажно мазе, мрачно и смълчано.
	Празно.
	— Няма никой — каза той, когато се качи обратно след няколко дълги минути.
	Докато Норфолд нареждаше на двама войници да претърсят внимателно мазето, Лорн излезе на двора да подиша малко чист въздух под звездното небе. Нощта беше ясна и спокойна, изпълнена с обичайните шумове на нощни животни, лишени от тревоги.
	Върховният крал излезе при Лорн и приятелски сложи ръка на рамото му.
	— Прекалено много се тревожиш — каза той. — Всичко ще е наред.
	— В колко часа е срещата?
	— Преди полунощ. Мине ли полунощ, значи Ирдел не е могъл да дойде.
	Лорн замълча, но той знаеше, че чакането ще бъде дълго.


>>>	2.
	Смъртта дойде от небето посред нощ.
	Никой не спеше. Часовите бяха на поста си. В общата зала останалите си почиваха, като преодоляваха скуката кой както може. Легнал на една каменна пейка пред главната постройка, Лорн дремеше навън, качулката на дългото му наметало беше спусната над очите му. От време на време поглеждаше към Алдеран I, който наблюдаваше пътя и хоризонта от една тераса, разяждан от нарастващо съмнение, което се мъчеше да прикрие. Норфолд стоеше до своя крал, малко по-назад, мълчалив и съсредоточен като съвършено куче пазач.
	Всичко изглеждаше спокойно.
	После, без видима причина, конете се разцвилиха в ограждението, където бяха прибрани. Заинтригуван, Лорн стана, прекоси двора по диагонал и се приближи, като се оглеждаше да разбере какво може да тревожи тези животни, дресирани да издържат на война с нейните грохоти и опасности.
	Нищо.
	Нито шум, нито движение, нито някаква необичайна миризма.
	Галеше врата на своя кон през оградата, когато му хрумна да погледне нагоре.
	Твърде късно.
	Една огнена топка падна върху странноприемницата. След нея втора, трета и всичките избухнаха. Разрушиха камъните, подпалиха дървесината, разкъсаха на парчета подпалените тела. Последваха други, а в това време конете бутнаха оградата, цвилейки, и побягнаха в галоп, като събориха Лорн, който се изтърколи сред тропота на копитата.
	Норфолд избута Върховния крал под едно стълбище в мига, когато терасата, на която стояха, изчезна сред ослепителен огън. Експлозията се стовари върху капитана и го отхвърли далеч, сред облак от отломки и пламтяща прах… той падна на двора, тялото му се разби, гърбът му гореше и от него се издигаше пушек.
	Зашеметен, Лорн едва успя да помръдне, а огънят продължаваше да се сипе върху подпалените постройки и последните живи. В бягството си конете го бяха ранили, но беше останал жив и лежеше насред двора. Леко допълзя до една стена и се прикри зад нея, колкото да се съвземе, въпреки суматохата, грохота на пожарите и крясъците на хората, които изгаряха живи.
	На небето, под съзвездията на Голямата мъглявина се очертаваха крилати силуети — на змейове, много по-големи от обичайното, като всеки от тях носеше по двама мъже. Те кръжаха, после се спускаха върху странноприемницата, бълваха огън и отново се издигаха.
	Огнени змейове.
	Лорн никога не беше срещал такива. Дори никога не ги беше виждал. За тях знаеше само две неща. Първото бе, че идваха от далечните планини на север от Имелория. А второто, че запасът им от огън не беше безкраен. Но дали можеха да бълват още дълго? И колко точно бяха? Четири? Пет? Шест? В тоя хаос беше невъзможно да ги преброи.
	Лорн си помисли за Върховния крал.
	Борейки се с болката, той се надигна и приведен, като дебнеше небето, внимателно се промъкна покрай стените до мястото, където беше видял Алдеран за последно. Първо видя Норфолд, който лежеше сред отломките. Помисли, че е умрял, но капитанът изстена и отвори очи, когато го обърна по гръб.
	— Кралят? — попита Лорн. — Къде е?
	Норфолд протегна мръсната си, трепереща ръка към отвора на една врата, под стълба, задръстена от развалини.
	— Там… Ж… Жив ли е?
	Това бяха последните му думи.
	Един змей, който прелетя над хана, като избълва остатъци от огън върху онова, което вече не гореше, принуди Лорн да изчака, преди да се втурне към стълбището. Трябваше да отмести една греда, за да измъкне Алдеран изпод парче полегнала стена, което отчасти го беше предпазило. Върховният крал беше жив, в съзнание, но тежко ранен. Цялата дясна страна тялото му, от кръста до слепоочието беше обгорена, кожата му беше напукана и почерняла над живата плът.
	— Чуваш ли ме? — попита Лорн.
	— Да…
	— Можеш ли да вървиш?
	— Н… не сам…
	Лорн бързо помисли.
	Върховният крал не беше в състояние да тича и следователно да избяга. Освен това, дори да бяха в най-добрата си форма, шансовете им да измамят бдителността на змейниците и да изчезнат в тъмнината пак щяха да са никакви. Значи трябваше да останат.
	Да останат и да се съпротивляват. Да издържат.
	Лорн помогна на Алдеран да се изправи и го вкара в най-близката постройка — някогашната ковачница.
	— Освен тебе и мене, кой друг? — попита Върховният крал на един дъх.
	— Никой — отговори Лорн. — Останахме само ние двамата.
	— А те? Колко?
	— Десетина.
	— Съжалявам. Ти… ще умреш по моя вина.
	— Пази си силите. Още не сме мъртви.
	От ковачницата минаха в това, което беше останало от конюшните, а огънят окончателно изпепеляваше. Лорн придържаше Алдеран, вървяха сред пламъците, задушени от горещината и плътния дим, измъчващ дробовете им. Като кашляха, храчеха и стенеха, те успяха да излязат от конюшните и да се подслонят в един тъмен ъгъл. Лорн остави Алдеран там за малко, колкото да успее да види, че четири змея бяха кацнали на двора и осем мъже слизаха от тях. Носеха шлемове, обковани ризници, бяха въоръжени с мечове, а някои и с арбалети.
	Лорн се върна при Върховния крал и докато го вдигаше, му каза:
	— Сега ще започнат да претърсват. Ще довършат ранените. И най-вече ще искат да се уверят, че си мъртъв.
	С един ритник Лорн изби страничната врата на главната постройка, чиито горни етажи бяха обхванати от огромни пламъци. Но пожарът още не беше достигнал до приземния етаж. Алдеран се държеше за ръката на Лорн и като куцаше силно, двамата побързаха да минат през общата зала, чийто таван скърцаше като корабен нос, блъскан от ураган. Лорн отвори капака, който беше открил няколко часа по-рано, и помогна на Върховния крал да слезе в мазето.
	— Скрий се — каза му той.
	Изненадан, Алдеран вдигна очи към Лорн.
	— Какво? — простена той.
	— Скрий се където можеш. И се моли. Ако не се върна и ако никой не те намери, изчакай да се съмне и тогава излез.
	— Но…
	Лорн затвори капака, като остави краля в тъмнината. Върна килима на мястото му и сложи отгоре една преобърната маса. След това взе арбалета, оставен от един Сив гвардеец, шепа стрели и излезе от постройката, както бе влязъл.

	* * *

	На двора войниците бяха застанали в кръг около змейовете си и наблюдаваха горящите постройки. После, по заповед на един от тях се разпръснаха да търсят оцелели или трупа на Върховния крал. Дали трябваше да занесат тялото на онзи, който беше поръчал нападението? Лорн предполагаше, че е точно така, което означаваше, че те нямаше да тръгнат, преди да са претърсили всичко от горе до долу. Неминуемо щяха да намерят мазето и онзи, който се криеше в него. Беше само въпрос на време, а войниците имаха предостатъчно.
	През опожарената конюшня Лорн се върна в ковачницата, без да го забележат. Тя също продължаваше да гори. Лорн бе посрещнат от ослепителна горещина и по пращенето, което чуваше, той разбра, че само след малко обзетият от пламъци таван ще да падне, повлечен от собствената си тежест. Бързо, но спокойно той клекна до единствения, тесен прозорец, открехна капака, опря арбалета на рамото си и се прицели във войника, който се канеше да влезе в главната постройка.
	Стрелата тихо процепи въздуха, удари целта в главата и като прониза шлема, се заби в слепоочието. Мъжът падна мъртъв, без да гъкне, което позволи на Лорн да зареди отново арбалета си, преди другите войници да разберат каквото и да било.
	Тревогата беше дадена от двамата змейници, които, яхнали едно животно, бяха останали във въздуха и наблюдаваха странноприемницата отвисоко. Но докато войниците на земята успеят да разберат какво ги застрашава, падна втори със стрела, забита в сърцето му. Войниците бързо потърсиха прикрития, като говореха на чужд език, който Лорн не знаеше, но разпозна гърлените му звуци. Ако не се лъжеше, противниците му бяха от същите далечни области, откъдето идваха и страховитите змейове: Гюдерия. Гюдерийските войници бяха едновременно наемници и убийци и изпълняваха поръченията си с религиозно усърдие.
	Една стрела се заби в капака на прозореца.
	Лорн се дръпна от прозореца, бързо презареди арбалета си, надникна в двора и видя, че войниците се разгъват, за да го обкръжат. Бяха организирани и се възползваха от обстоятелството, че могат да говорят високо на език, който само те разбираха. Като се показваха на открито колкото е възможно по-малко, те прибягваха от прикритие към прикритие и така се редуваха, че беше невъзможно да се отгатне кой щеше да е следващият, който ще се раздвижи. Лорн едва успяваше да се прицели в един, и ето че той изчезваше и друг изскачаше от скривалището си.
	Лорн разбра, че трябва да се премести.
	Бяха го забелязали. Сега вече войниците не му даваха никаква възможност да стреля. И скоро щяха да го хванат в клопка, ако таванът не паднеше преди това.
	Ковачницата имаше три врати: едната водеше към конюшните, другата, която водеше към двора, беше останала открехната, а през третата се влизаше в съседната работилница. Лорн се съмняваше, че ще може още веднъж да мине през огъня, който поглъщаше конюшните. Да излезе на двора, където бяха войниците, си беше чисто самоубийство…
	Таванът изскърца, изпращя и поддаде.
	Лорн има време колкото да отскочи към вратата на работилницата и да я разбие с рамо. В същия миг откъм двора влезе един войник, който слагаше стрелата в арбалета си. Понесен от устрема си, Лорн изчезна в ужасния пожар, който унищожаваше работилницата. Таванът се сгромоляса, като погълна войника, разруши ковачницата и вдигна ослепителен облак от пламъци, въглени и горещ дим…
	… който бавно започна да сляга.

	* * *

	На двора вече имаше само петима, на светлините на пожара сенките им изглеждаха огромни и изкривени. Не бяха видели какво се бе случило в ковачницата, преди тя да се срути. Сигурно си мислеха, че Лорн може да е загинал под развалините, които бяха премазали другаря им. И макар да нямаха представа с кого си имат работа, знаеха, че трима от техните бяха загубили живота си по негова вина.
	Стояха предпазливо в прикритията си.
	После бавно започнаха да се приближават, нащрек сред светлините, грохота и стенанията на пожара. И бяха започнали да вярват в победата си, когато вратата на работилницата до ковачницата се отвори широко и Лорн изскочи оттам сред огнена вихрушка. С качулка на глава и с кърпа, завързана на лицето му, в лявата си ръка той държеше арбалета, а в дясната — меча си. Пламтяща пепел покриваше раменете му. Пламъчета облизваха краищата на коженото му наметало. От раменете му излизаше дим, а очите му блестяха като на демон, изскочил направо от ада.
	За миг войниците останаха вцепенени от изумление.
	Лорн уби един със стрела в гърлото, отсече главата на първия, който му се изпречи, със силен удар с меча, навреме успя да разцепи стрела, която летеше към гърдите му. Един войник го нападна, размахвайки боен топор. Лорн се извъртя, измами противника си, като го накара да коленичи и заби сканда си там, където шлемът се свързва с яката на ризницата, после бързо го изтегли сред бликналата кръв. Оставаха само двама войници, единият се нахвърли върху Лорн, а през това време другият се опитваше да зареди арбалета си. Лорн вдигна очи, отскочи настрани и избягна диханието на змей, който идваше с бръснещ полет. Избълваната отрова вдигна огнена стена, която остави след себе си обгорена диря и порази арбалетчика. Неподвижен, вторачен в оръжието си, чийто лост беше засякъл, той не видя идващата смърт. Пламна и като надаваше страшни викове, направи няколко несигурни крачки, после падна в агония насред лоеното пращене на собствената си плът.
	Последният войник не посмя да се изправи сам срещу Лорн.
	Отказа да се бие, отстъпи, разпери открито ръце, пусна меча си и тъй като Лорн само го гледаше, помисли, че е пощаден и се затича към змейовете, които чакаха на двора.
	Без да бърза, Лорн вдигна един арбалет от земята.
	Зареди го, спокойно сложи една стрела и се прицели в бягащия.
	И внезапно се извъртя, вдигна арбалета и взе на прицел змея, който се спускаше над него и, разтворил уста, се канеше да избълва огън.
	Един миг. Един изстрел. Един шанс.
	Лорн не трепна.
	Стрелата се заби в гърлото на змея, точно под челюстта му. Прониза люспи и мускули и сцепи огнения джоб. Влечугото изрева, изправи се назад, както летеше, и изхвърли единия от змейниците, чийто вик секна, чак когато падна на земята. Като закован за врата към нощното небе, змеят започна да маха с крила на едно място и да дращи въздуха с лапите си, а от раната му потече пламтяща течност. На двора се посипаха огнени капки и принудиха Лорн да се отдръпне. Крилатото животно се гърчеше и изхвърли и втория змейник, който, закачен с ремък, омотан около глезена му, остана да виси надолу, докато змеят се отдалечаваше в мрака.
	Лорн се извърна към войника, който беше напуснал битката, и го видя, че полита, яхнал един змей, другите три стояха все така завързани за юздите си. Въздъхна облекчено и изведнъж почувства страшна слабост в краката, главата му тежеше, ръцете му бяха като от олово. Пъхна ръката си под наметалото, за да опипа лявото си рамо, и я извади обляна в кръв: когато Лорн бе скочил от ковачницата в горящата работилница, точно преди таванът да се срути върху него, арбалетчикът, който загина под развалините, беше имал време да стреля и го беше улучил. Стрелата само го беше пронизала, без да засегне ставата. Лорн можеше да си движи рамото и едва сега започваше да чувства болката. Щеше да прегледа раната по-късно.
	Побърза да отиде при Върховния крал.
	Тъй като пожарът беше обхванал общата зала, Лорн мина през високите пламъци сред задушаваща горещина и плътен дим, преди да стигне до капака на мазето. Отвори го, извика, помогна на Алдеран да се качи по стълбите.
	Оставаше да излязат от пещта.
	Върховният крал беше останал без сили. Краката едва го държаха, а болките от ужасните му изгаряния го караха да бълнува. Наложи се Лорн да го носи, докато най-накрая успяха да се доберат до двора, изтощени и почернели от пушеците и саждите, и жадни за свеж въздух.

	* * *

	Зазоряваше се, когато, яхнали един огнен змей, двамата полетяха на север, напускайки странноприемницата, от която скоро щяха да останат само развалини и пепелища.


>>	Далоран

E>
	Страшните изгаряния принудиха краля да изтърпи огромни страдания. През първите дни и нощи беше обзет от непрестанни пристъпи на треска и бълнуване, така че приближените му се страхуваха както за живота, така и за разума му. Тъй като той отказваше да се върне в двореца си в Ориал, веднага най-добрите лекари и магове в Двора бяха изпратени при него. По волята на Дракона на съдбата те го спасиха. Но лековете им не можеха да направят нищо против огъня, който бе изгорил тялото му и продължаваше да бушува дълбоко в душата му.
@	Хроники (Книга за Войната на тримата принцове)
E$

>>>	1.
	Знамената на кралица Селиан се вееха заедно с флаговете на Върховния крал над замъка в Далоран, когато Лорн и ескортът му пристигнаха в кралския лагер. Завръщайки се след много дни отсъствие, те се движеха в бърз тръс, хоругвите им гордо плющяха на вятъра, а наметките им с избродирани гербове се спускаха върху задниците на конете им. Следобедът беше към края си. Подухваше хладен вятър и разпиляваше облака белезникав прах, който конниците вдигаха.
	Тромпети изсвириха, за да известят пристигането им. Портите се отвориха пред тях и те влязоха в лагера, който се беше увеличил двойно, откакто нови военни части се бяха настанили извън двойното укрепление от кули и огради. Лорн яздеше отпред, като държеше юздите с една ръка, за да си пази лявото рамо. За раната му се бяха погрижили добре, но тъй като бе минало много малко време след битката в странноприемницата „Червената скала“, то още го болеше и Лорн предпочиташе да не рискува, още повече няколко дни преди битката, която се задаваше.
	Без да намаляват темпото, Лорн и ескортът му прекосиха лагера, после се разделиха — отрядът сви към палатките на Ониксовата гвардия, а Лорн продължи сам към замъка.

	* * *

	Теожен д’Аргор чакаше в двора на замъка, когато Лорн спря коня си, гъвкаво преметна крак през дръжката на седлото и стъпи на земята. Графът спести на Лорн болезнената прегръдка, двамата мъже само се ръкуваха, преди да влязат в главната кула.
	— Е? — попита графът, докато се качваха по стълбата един до друг.
	— Всичко е готово. Остава само кралят да одобри моя план.
	— Какво би попречило да го одобри?
	Лорн вдигна рамене.
	— Кой знае?
	Върховният крал трудно се възстановяваше от раните си. Затова бе обявил Лорн за свой главнокомандващ в Исрия с мисия да води безпощадна война против Ирдел и съюзниците му. Лорн се бе оказал изключителен стратег — той трупаше победите една след друга, водейки противника там, където искаше: следващата битка при Дарлат. Но се бе научил да не се доверява на Алдеран. Останал без сили, изтощен от болките и дрогите, които вземаше, за да ги уталожи, понякога Върховният крал имаше странни реакции, които не можеха да се предвидят. Самият Лорн бе силно изненадан, когато му бе поверено командването на войските. Защото, макар да бе спасил живота на Алдеран, кралската признателност не обясняваше всичко. Малко преди това не смяташе ли същият този крал, че Лорн и Ониксовата гвардия го засенчват и не се ли мъчеше да ги отстрани?
	Лорн и Теожен изкачиха стълбището и застанаха пред двойна врата, пазена от часови.
	— Кралицата е с краля? — попита Лорн, преди да свали шлема си. — Видях, че знамената й се веят над замъка.
	Теожен кимна.
	— Тя пристигна вчера — каза той.
	— Мислех, че я очакваха най-рано след седмица.
	— Всички мислеха така. Но тя ускорила пристигането си, като оставила всичкия си багаж и по-голямата част от свитата зад себе си.
	Лорн се сепна.
	— Защо е това бързане? — запита се той на глас. — Това не предвещава нищо добро.
	— Кралицата обича своя син — отбеляза Теожен тихо. — Всеки, който пренебрегва този факт, значи нищо не разбира от тази жена.
	— Така е. И все пак се съмнявам, че е дошла да му сменя превръзките и да му попива челото. Няма съмнение, че е тук, за да служи на интересите на Алдеран. Но как?
	— Мен ако питате, съвсем скоро ще го разберете, рицарю.
	При тези думи графът направи знак на часовите да отворят вратата.


>>>	2.
	Алдеран I прие Лорн и Теожен сред златист полумрак.
	Плътни кожени завеси закриваха прозорците на последния етаж на главната кула на Далоран. На високите свещници горяха свещи, обвити в плътен мрак, който сега — денем и нощем — не напускаше помещенията. Говореше се, че светлината заслепява Върховния крал, който се възстановяваше от раните си, и му причинява страшни мигрени. Но Лорн знаеше, че Алдеран иска преди всичко да се скрие, разкъсван едновременно от бяс и срам заради изгарянията, които го бяха обезобразили.
	Теожен остана до вратата, а Лорн пристъпи напред с шлем под мишница и ръка върху дръжката на меча. Поклони се и почтително застана на едно коляно.
	— Изправете се, рицарю.
	Лорн се подчини.
	Върховният крал седеше на Трона от абанос и оникс, който по негова заповед бе донесен от Кралския дворец: това беше своеобразен начин да изпрати послание на всички онези, които си мислеха, че раните му ще го принудят да се върне в Ориал. Беше заобиколен от кралицата, Естеверис и множество съветници, секретари и духовници, повечето от които Лорн не познаваше и които му припомниха, че откакто бе започнала войната, в Двора бяха настъпили големи промени — една от най-съществените бе, че кралят бе извикал на служба при себе си Естеверис. Сега министърът ръководеше дипломацията — официална и тайна — на Върховното кралство. Присъствието му учуди Лорн, който мислеше, че той е в чужбина.
	Когато Лорн влезе, Естеверис показваше документи на Върховния крал и му говореше нещо на ухото. Разбира се, беше прекъснал, но оставаше приведен и държеше документите разтворени пред монарха, чието лице се губеше в грижливо аранжирана сянка — свещниците бяха разположени така, че да осветяват предимно периферията на залата. С трепереща ръка Алдеран бутна встрани документите на министъра, който затвори папката, в която бяха сложени, изправи се и поздрави Лорн с кимване на глава.
	Лорн отвърна на поздрава на Естеверис.
	Винаги го беше виждал облечен само в богати, цветни тъкани, чийто лукс се набиваше в очи, но сега бившият прелат носеше само строги, тъмни дрехи. Дали не мислеше, че тази строгост отговаря по-добре на новите му функции? Единственото, което беше останало от някогашния Естеверис, бяха скъпоценните пръстени, отрупващи ръцете му.
	— Сир — каза той, — връщам се след миг. Всичко е готово.
	Седнал на Трона от абанос и оникс сред полумрака, Върховният крал изглеждаше като жив портрет на баща си. Беше облечен в черно и носеше короната си върху черно кепе, тъмен воал скриваше превързаната половина от лицето му. Дясната му ръка беше с ръкавица. Той трудно я повдигаше и едва-едва помръдваше дясната си половина, като всеки път лицето му се сгърчваше от болка. Виждаше се само лявото му око. Блясъкът му беше познат на Лорн — това беше блясъкът на кеша, който кралят пиеше, за да облекчи страданията, които, ако не беше дрогата, щяха да са го подлудили. Но лекарствата не можеха да потушат омразата в него.
	Омраза към Ирдел, който го бе предал.
	Омраза към самия себе си, че се бе хванал в този срамен капан.
	Омраза към слабото, осакатено, жалко същество, в каквото се бе превърнал.
	— Картата — каза Върховният крал.
	Двама прислужници приближиха една маса, покрита с платно, под което се очертаваха неправилни форми. Сложиха масата пред трона и тъкмо щяха да вдигнат платното, Лорн ги възпря:
	— Не — каза той. После се обърна към краля. — В залата има прекалено много хора, които не познавам — обясни той, като подчерта думите си с поглед, насочен към кралицата.
	Кралицата се скова.
	Тя възмутено посочи съветниците и духовниците, които я придружаваха, и високомерно каза:
	— Рицарю, тези „хора“ са на служба при мен. Те са достойни за доверие и аз не…
	— Да излязат — прекъсна я Върховният крал.
	Кралицата се обърна към сина си:
	— Моля да ме извините?
	— Майко, вече казах. Да излязат. Всички. Сега.
	Естеверис пристъпи към придворните на кралицата и учтиво им посочи вратата. Тази находчивост развесели Лорн, но на министъра му струваше убийствен поглед от Селиан. Публична тайна беше, че тя никак не се бе зарадвала, че Естеверис я напуска, за да служи на Върховния крал.
	А това, че е била на път да уволни Естеверис, когато се бе случило, с нищо не променяше нещата. Вдовстващата кралица беше от онези, които вземат и хвърлят в зависимост от капризите си, но гордостта им не понася да бъдат изоставени.
	— Останете, Естеверис — каза Алдеран.
	След като каза на стражите да не пускат никого повече до нова заповед, министърът затвори крилата на вратата и се върна при трона. В тъмната зала бяха останали само петима души: Върховният крал, Естеверис, Лорн, Теожен и кралицата, която — изправена и горда — се мъчеше да остане спокойна.
	Лорн дръпна платното, покриващо масата, и пред погледите им се разкри миниатюрен макет, който възпроизвеждаше точно няколко хълма, една река, едно поточе, един мост, гори и поля, едно село и една махала, мелници и пътища, един от които се виеше към укрепен замък. Бяха наредени фигурки, представляващи различни войски, заели позиция, а други, дръпнати встрани, очакваха да бъдат сложени.
	— В синьо — кралската армия. А в черно — армията на Бунтовниците — обясни Лорн на кралицата и Естеверис.
	Доколкото му бе известно, те за пръв път виждаха макета.
	— Това е Дарлат, нали? — каза министърът, като посочи замъка с отрупания си с пръстени пръст. — На двайсет лангърски левги оттук, струва ми се.
	— Двайсет и една — уточни Теожен. — Всичките ни войски ще бъдат там след три дни.
	— А точно тук ще ни очакват Бунтовниците — каза Лорн и нареди нови фигурки.
	— Да си пожелаем те да дойдат на срещата — иронично подхвърли кралицата. — За да има битка, са нужни две армии.
	— Нямат друга възможност. Ако Ирдел не иска да бъде принуден да се откаже от Исрия, трябва да запази Дарлат. Впрочем по-голямата част от войската му вече се придвижва.
	— На място ли се увери в това? — попита Върховният крал.
	— Абсолютно съм сигурен.
	— Моите шпиони също са категорични — намеси се Естеверис. — Всички вражески сили скоро ще бъдат съсредоточени в Дарлат.
	Заинтригувана, кралицата се наведе над макета и го огледа с пламнал поглед, сякаш подозираше, че зад него има някаква скрита истина.
	— Н… не разбирам — призна тя. — По какъв начин тази малка крепост може да реши съдбата на Исрия?
	— Дарлат пази достъпа до Нориж — обясни Теожен.
	— Столицата на Исрия?
	— Да, госпожо. Загубата на Дарлат ги обрича да изгубят Нориж.
	— Е и? Нориж е едно нищо и никакво градче. Представлява ли някакъв стратегически интерес, който ми убягва?
	— Не — каза Лорн. — Никакъв.
	Беше сложил и последните фигури. Изправи се и загледа произведението си, без да обръща ни най-малко внимание на кралицата, която обаче чакаше обясненията му.
	Но Естеверис разбра.
	— Договорът — каза той. — Договорът от Нориж!
	Лорн го погледна и кимна.
	Малката провинция Исрия открай време преживяваше от търговия. Притисната между владенията Лориан на север и Орвал на юг, тя често бе разпалвала ламтежите на могъщите си съседи, преди те да се присъединят към Върховното кралство — нещо, което тя самата не бе закъсняла също да направи. Но ревниво пазеща независимостта си, тя се радваше на особен статут във Върховното кралство. Начело на провинцията стоеше търговска гилдия: Исрийската лига, с която принц Ирдел беше сключил договор. Този договор, подписан в Нориж, признаваше Ирдел за покровител на Исрия против завоевателните амбиции на Върховния крал и осигуряваше на Бунтовниците подкрепата — финансова, наред с други — на провинцията.
	— Ако Дарлат падне — разсъждаваше Естеверис на висок глас, — нашите войски тръгват към Нориж. Ирдел и войските му ще трябва да се изтеглят оттам и вместо да преживява обсада, градът по-скоро ще ни отвори вратите си.
	— Възможностите му за защита са нищожни — каза Теожен. — Достатъчно е оръдието да гръмне и стените му ще паднат.
	— А Лигата ще прекрати договора си с Ирдел под претекст, че той е трябвало да защити Исрия — добави Лорн, без да вдигне очи от макета.
	— Тези търговци мислят само за собствените си интереси — продължи графът с лека презрителна нотка в гласа. И като се обърна към краля, продължи. — Бъдете уверен, че ще знаят къде да го намерят, когато застанете с войската си под стените на тяхната столица.
	Върховният крал се усмихна доволно.
	— Дарлат наистина е военна цел — заключи Естеверис с възхищение. — Но истинската цел е Нориж, а тя вече е политическа… Моите поздравления, рицарю. Много добре обмислено.
	Лорн прие комплимента с разсеяно кимване на глава.
	— Ето как смятам да разположа нашите войски — каза той, като се дръпна, за да позволи на Върховния крал да види по-добре макета и фигурките, както ги бе разположил. (Копиеносци, стрелци с лък, арбалетчици, тежка и лека кавалерия, пешаци и други — всички военни части, предвидени да участват в битката при Дарлат, бяха представени. Кралските бяха на изток. Бунтовническите — на запад, разположени около крепостта и по височините на хълмовете.) — Разбира се, не мога да гарантирам, че Ирдел ще разположи отрядите си точно по този начин. Но като имаме предвид силите му и особеностите на терена, това ни се струва най-вероятно — добави Лорн, като посочи към Теожен за потвърждение.
	— Ще сме сигурни едва на сутринта — каза графът. — Когато слънцето изгрее над армията на Ирдел, преди битката.
	Върховният крал с мъка се наведе напред.
	— Колко хора?
	— Десет-единайсет хиляди според нашите изчисления — отговори Лорн. — Ние — дванайсет хиляди с подкрепленията, които сега получихме.
	— Повече от тях — отбеляза Алдеран. — Но на тяхна страна ще е предимството на терена.
	— Така е. Те ще дойдат сутринта. Ние ще дойдем вечерта на същия ден. Битката ще бъде на следващия ден, което няма да им остави много време, за да укрепят позициите си. Освен това сме им подготвили и няколко изненади.
	Върховният крал се изправи.
	— Слушам.
	Граф Д’Аргор изложи подробно бойния план. Беше участвал в неговото изготвяне и макар че си даваше сметка за рисковете, ценеше най-вече неговата безпогрешност и дързост. Като опитен стратег, той вярваше в победата и беше красноречив. Лорн знаеше, че думата на графа ще има по-голяма тежест от неговата.
	— Добре — каза кралят, когато Теожен завърши изложението си. — Добре…
	След думите му настъпи мълчание, което издаваше не толкова нерешителността, колкото умората му.
	Седеше вече повече от час, което му костваше огромни усилия. Изтощението го завладяваше, а болките от изгарянията отново започваха да го измъчват. Имаше нужда от почивка.
	От грижи.
	От кеш.
	И докато всички чакаха напрегнато отговора му, най-накрая той рече сред дълбоката тишина:
	— Направете го. И ми донесете победата.
	Лорн и Теожен отдадоха чест с наведена глава и дясна ръка, поставена на сърцето. И двамата имаха много работа и искаха да се оттеглят, когато Върховният крал задържа Лорн, който бе принуден да остави графа да си тръгне сам:
	— Съберете генералите. Ще дойда при вас след малко.
	Теожен се поколеба, на лицето му се изписа тревога.
	Алдеран протегна здравата си ръка и помоли Лорн да му помогне да се изправи от своя трон. Това беше трудно и със сгърчено от болка лице кралят не можа да сдържи мъчителните си стонове. Придържан от Лорн, той посочи една ниска врата и тръгна натам, куцайки.
	— До по-късно, майко — каза той. — Естеверис, елате с нас…
	Кралицата замълча и остана сама, лицето й беше непроницаемо.
	Само клепачите й трепнаха веднъж, когато вратата се затвори.


>>>	3.
	Лорн и Естеверис влязоха с Върховния крал в неговата стая, където — сред полумрака — чакаше Одрик. Бързо, но внимателно старият слуга помогна на Лорн да сложат краля да седне в леглото си, опрян на няколко възглавници.
	— Да повикам ли лекарите ви, сир?
	— След малко, Одрик. Сипи ми вино.
	Одрик видя гарафата, която кралят сочеше с жаден поглед: тя беше пълна с рубиненочервено вино, в което се виеха златистите спирали на силен ликьор от кеш. Старецът със съжаление наля на господаря си. Съзнаваше, че само кешът може да успокои болките, от които страдаше Върховният крал, но знаеше също какво зло му бе причинила тази дрога и можеше отново да го направи, ако се поддадеше на властта й.
	Алдеран I трепереше прекалено силно, за да може да пие сам. Одрик трябваше да му подпре главата и внимателно да доближи чашата до устните му. Със затворени очи кралят отпи няколко бавни, търпеливи глътки. После се отпусна на възглавниците и без да мърда, изчака дрогата да подейства.
	Накрая въздъхна доволно от облекчение, отвори отново очи и каза на Лорн:
	— Преди малко Естеверис споделяше с мен някои от тревогите си.
	Министърът притеснено стоеше настрани, като притискаше към гърдите си папката, съдържаща документите, които бе показвал на краля, когато Лорн бе пристигнал. Върховният крал му направи знак да се приближи.
	— Естеверис, кажете на рицаря за какво става дума.
	Министърът побърза да изпълни нареждането.
	Той обясни, че майсторите криптографи бяха започнали да разчитат шифрованите документи, които Лорн и хората му бяха заловили преди няколко седмици в западна Исрия. Все още не всички бяха разшифровани, а сред онези, които бяха, имаше няколко, които продължаваха да пазят част от загадките си.
	— Как така? — попита Лорн.
	— Известна ни е мелодията, но невинаги разбираме песента — отговори Естеверис.
	— Ще трябва да го кажете по-ясно…
	— Повечето от документите, които взехте, се оказаха… решаващи. И подчертано осветляващи. Но с няколко дребни изключения авторите им — чиито самоличности още не сме установили — са много предпазливи хора. По най-деликатните теми не са се задоволили да използват само тайни кодове. Отделно от това се изразяват с намеци, с образи. Понякога дори със символи.
	— Разбирам. Ако разшифровате „Да се срещнем на познатото ви място“, разбирате, че ще има среща, но не можете да се досетите къде. Нито кои ще се срещнат.
	— Точно. Не бих могъл да го кажа по-добре.
	Лорн успя да се сдържи: ласкателствата и лицемерните маниери на някогашния прелат го изкарваха извън кожата му.
	— Добре, и какво? — настойчиво попита той, докато Алдеран пиеше — този път сам — втора чаша вино с кеш.
	— Вижте.
	Естеверис отвори кожената си чанта и извади от нея няколко документа, които показа на Лорн.
	— Това са разчетени и преписани писма — обясни той. — Били са предназначени за принц Ирдел.
	— От кого са писани?
	— Не сме сигурни.
	— Но имате известни подозрения — намеси се Върховният крал.
	Министърът се обърна към краля.
	— Да, сир — после продължи отново към Лорн. — Смятаме, че са писани от иргаардски шпионин.
	Лорн повдигна едната си вежда.
	Управлявано открай време от Черния дракон на смъртта и нощта, Иргаард беше могъщо кралство, отколешен, злокобен противник на Върховното кралство. Лорн вече се бе сблъскал с иргаардските войски и беше извършил подвига да победи сам един принц-дракон.
	— Трудно ми е да си представя, че Ирдел поддържа връзки с Иргаард — каза той.
	— Необходимостта създава закона — припомни Естеверис.
	— Правилно. Но няма необходимост. Да се съюзи с Черния дракон? Ирдел не е притиснат дотолкова, че да прибегне до подобна крайност.
	— Иргаардският шпионин може да има няколко господари — подхвърли Върховният крал. — Но не това е важното.
	Лорн погледна въпросително към Естеверис.
	— В тези документи — каза министърът — на няколко пъти се споменава някакво иредийско оръжие. И е уточнено, че това оръжие е платено с ансгаранско злато. Ето какво ме тревожи на първо място, тъй като не разбирам абсолютно нищо.
	Лорн се замисли.
	Иредия беше политически раздробена земя, а нейните владетели търговци — сред които богатият и уважаван херцог на Сарма и Валенса — бяха стари съюзници на Върховното кралство. Но пък старият крал на Ансгарн още не беше простил смъртта на сина си, убит при съмнителни обстоятелства лично от Лорн. В това Ансгарн да финансира по един или друг начин войната против Трона от абанос и оникс нямаше нищо изненадващо: беше въпрос само на месеци ансгаранците открито да вдигнат оръжие против Върховния крал. Но иредийските принцове запазваха строг неутралитет, откакто бе започнала войната. Не беше в техен интерес да се откажат от него. А и какво можеше да бъде това „оръжие“, за което ставаше въпрос?
	— Ами ако целта на всичко това е била да създаде само объркване? — предложи Лорн.
	Умът му беше зает с огромното предизвикателство на предстоящата битка и той не искаше да се затормозява с разсъждения, които — в този момент — не го засягаха.
	— Да — съгласи се Естеверис. — Може би… — (Службата му при Върховния крал изискваше да не отхвърля нито една хипотеза, а да се усъмнява във всичко.) — Ще видим…
	И остана замислен, а Лорн се обърна към Алдеран.
	Повален от кеша, Алдеран беше заспал.

	* * *

	По-късно вечерта кралица Селиан поиска аудиенция при Върховния крал. Той я прие в стаята си, седнал в леглото си, на светлината на една-единствена свещ. Лекарите току-що бяха промили раните му и сменили превръзките му, което за него винаги беше истинско мъчение. Изнемощял от страданието, уморен, той беше хапнал едва-едва и единственото му желание беше да потъне в дълбок сън. Може би насън щеше да се види такъв, какъвто беше преди огъня и болката, преди изгарянията, които бяха белязали тялото му и го обезобразяваха.
	— Майко, страшно съм уморен — каза той на кралицата, когато тя влезе в стаята.
	— Ще бъда кратка, сине.
	„Сине“?
	Алдеран си помисли, че може да преброи на пръстите на едната си ръка пътите, когато майка му го бе наричала така…
	Одрик донесе една табуретка, на която кралицата седна до леглото. Като се наведе напред в светлината на свещта, тя взе лявата ръка на сина си в своите и прошепна:
	— Вие страдате. Какво мога да направя, за да ви дам поне малко облекчение?
	Върховният крал помисли, преди да отговори, после каза:
	— Не можете, майко. Никой не може.
	— Имате възможно най-добрите лекари. Говорих с тях. Те казват, че…
	— Те нямат никаква представа какви мъки търпя — разгневи се кралят. — Никаква! Ни… никаква…
	Силите не му стигнаха, за да се отдаде напълно на гнева си. Тялото му се отпусна. Дишането му се успокои.
	— Подложен сте на истинско мъчение — каза кралицата. — Няма миг нито денем, нито нощем, в който да не страдате, зная. Но зная също, че имате в себе си необходимите сили да превъзмогнете това изпитание. И зная, че ще излезете от него извисен.
	— Възможно е ръката ми никога да не се възстанови напълно — прошепна кралят огорчено. — И се задъхвам и хриптя като старица при най-малкото усилие. Ами лицето ми… Погледнете в какво се превърнах, майко! Вижте какво представлявам сега…
	Селиан познаваше сина си като лековат и безгрижен, понякога сякаш неспособен да помисли за последствията от постъпките си. Беше го виждала и зависим, с тяло и душа, разядени от кеша. Но никога не го беше виждала толкова слаб, толкова безпомощен, както в този момент. Болката и отчаянието можеха всеки миг да го победят. В него имаше някаква трептяща, опъната струна, която заплашваше да се скъса.
	— Кой би могъл да знае, че цената на вашата съдба ще е толкова скъпа? — каза кралицата.
	— То е може би, защото тази съдба не е моята.
	Кралицата се изправи — ледена.
	— Какво искате да кажете?
	— Че Сивият дракон може би ме е наказал за това, че поех по пътека, която…
	— Не! — прекъсна го кралицата. — Винаги сте били предопределен да царувате и точно това стана. Никога не се съмнявайте!
	Алдеран се изсмя.
	— Какъв монарх съм само…
	— Вие сте Върховен крал по волята на Божествените и по волята на вашия баща. С времето раните ви ще заздравеят. Болките ви ще изчезнат. Белезите ви ще избледнеят. Но нова опасност ви грози още в този момент. Ето защо бързах да дойда при вас.
	Очите на Върховния крал заблестяха.
	— Опасност?
	— Исках да съм сигурна. Лично да видя това, което шпионите на Естеверис вече не искат да ми докладват.
	— Каква опасност, майко?
	Кралицата замълча за миг, преди да нанесе удара:
	— Лорн.
	— Лорн ми спаси живота. Ако не беше той…
	— Нямаше да му се налага да ви спасява живота, ако беше успял да ви отклони от това безумно намерение. Не бяхте ли в правото си да очаквате точно това от него? Да ви съветва мъдро и да не ви позволява да допускате грешки, особено ако тези грешки могат да бъдат фатални?
	Върховният крал настоя:
	— Лорн ми спаси живота — повтори той. — А сега ръководи войските ми. Нямам по-добър генерал от него.
	— Именно.
	Кралицата не каза дума повече.
	Изчака съмнението да се промъкне в ума на сина й.
	— Какво…? Какво искате да кажете? — попита Алдеран.
	Кралицата се престори, че подбира думите си, сякаш е принудена да признае нещо, което отказва да стори.
	— Решението ви да останете тук, начело на войските си, е много добро. Решение, достойно за велик Върховен крал. Но според един слух, който се носи в двора, това, че не сте се върнали в Ориал, въпреки раните и болките си, е защото Лорн не е искал.
	— Това не е вярно!
	— Зная. И все пак…
	— Кой го казва?
	— Говори се, както и това, че вие печелите войната, но всъщност Лорн я води. Всички успехи ще бъдат за него. Вие ще сте твърде слаб, за да командвате, сиреч за да царувате. Ще изпаднете под влиянието на Лорн. И той ще царува чрез вас…
	Всичко това беше чиста лъжа — или почти. Такъв слух не се носеше из Ориал, но кралицата се страхуваше, че скоро щеше да започне да се говори точно това. В този момент обаче най-важното беше Върховният крал да повярва.
	И той повярва.
	— Има… Има само един крал — каза той. — Аз!
	Кралицата знаеше, че синът й е обзет от ярост, при това тя го познаваше достатъчно добре, за да знае, че на първо място тази ярост беше насочена против Ирдел, който го бе измамил и предал. На второ място бе насочена против самия него, против глупака, какъвто се бе показал, като бе приел да се срещне с брат си и по този начин се бе хвърлил сам в капана. Той не можеше да си прости наивността, а още повече слабостта: ако не беше пожелал да даде последен шанс на мира, ако решително бе приел да поведе безпощадна война против Ирдел, вместо да сдържа ударите си, всичко това нямаше да се случи.
	Но ето че сега яростта на Върховния крал имаше нова цел — по-неясна, по-обща, която обаче само чакаше да приеме образ. Когато се бе възкачил на Трона от абанос и оникс, Алдеран I беше млад и силен мъж, привлекателен, изпълнен с амбиции и жар. Сега почти се бе превърнал в осакатен, безпомощен старец, който никога нямаше да оздравее напълно от изгарянията, които разяждаха плътта му и го обезобразяваха. Мразеше се. Срамуваше се от себе си. Това, в което се бе превърнал, му бе противно, и вече не можеше да търпи нито погледите на другите, нито мисълта, че сам бе причинил собствената си гибел. Не можеше да го понесе. Гордостта му беше прекалено силна и засегната, за да го приеме.
	Но какво и кого да обвини?
	Всичко и всекиго. Ирдел. Съдбата. Божествените дракони, които бяха позволили това да се случи. Тъмните сили — в този свят или другаде, — които се бяха ожесточили против него. Онези, които не бяха видели нищо. Онези, които нищо не бяха разбрали. Всички онези, които — виновни или невинни — на нищо не бяха попречили…
	— Лорн ви вреди — прошепна кралицата на ухото на сина си. — Присвоява си цялата слава. Искате ли един ден да го приветстват по-силно, отколкото вас?
	— Не! — изстена кралят.
	— Тогава направете така, че този ден да не настъпи. Никой никога не бива да бъде прославян повече от Върховния крал. Предупредих ви за тази опасност в последните ми писма.
	— И аз ви послушах. Отдалечих Лорн и неговите Черни гвардейци за известно време, но…
	— Тогава ме послушайте отново. Поемете командването на предстоящата битка. Не оставяйте тази чест на никого и особено на Лорн. Покажете, че вие и единствен вие командвате своите войски. Покажете, че вие и само вие царувате.
	Върховният крал помисли и рече:
	— Никой няма да ми открадне тази победа. Нито моята слава. Нито моя трон.
	Погледът му блестеше, зареян, сякаш прикован върху някакъв далечен и омразен противник.


>>>	4.
	Тази нощ, в най-потайните часове, Върховният крал спеше. Сънят му беше неспокоен и изведнъж тялото му потрепери. Той се събуди тревожно, изправи се в леглото си и различи нечие присъствие в мрака, който го обгръщаше: свещта, която Одрик беше оставил запалена, осветяваше само леглото му.
	— Кой е там? — попита той.
	Никакъв отговор. Но там имаше някой и кралят беше убеден в това.
	— Одрик, ти ли си?
	Макар да знаеше, че е в безопасност, макар да знаеше, че ако бяха наемни убийци, досега щяха да са го убили, той почувства как го обзема някакъв необясним страх. Безумен, дълбок страх. Страх от мрака и от онова, което той крие. Страх от тъмното…
	Върховният крал се канеше да извика трети път, когато от сянката се появи един силует. В същото време до ноздрите му достигна гадна смрад на урина, мръсотия и гранясала пот, на засъхнала кръв и вътрешности.
	— Кой…? Кой сте вие? Какво искате?
	Приближи се един старец.
	Беше облечен в дрипи, невероятно слаб, бузите му бяха хлътнали, обрасли с рядка, мръсна брада, напуканите му устни се усмихваха леко и разкриваха изгнили зъби. Алдеран го позна и тутакси го обзе страх, примесен с неверие: това беше Солиас, черният магьосник, към когото се обърнал за сведения в Ориал, когато му бе поверил острието на Тъмнината, за което се предполагаше, че е пронизало Жал.
	— Какво правите тук? Как…? Как влязохте?
	— „Там, в Ада, Тримата дракони бдят…“ — започна вещерът.
	— „Чакат и никога не спят“ — продължи Върховният крал.


>>	Битката при Дарлат

E>
	Горделивостта на великите е нещастието на нищите.
@	Хроники (Книга на поговорките и сентенциите)
E$

>>>	1.
	Свечеряваше се.
	От една височина Лорн наблюдаваше вражеските линии. Лицето му беше мрачно и той навъсено протегна далекогледа на граф Д’Аргор. Двамата бяха на коне, неподвижни под студения дъжд, който се лееше докъдето поглед стигне.
	— Ако дъждът продължи така, утре нивите ще са се превърнали в тресавища — каза той. — Кавалерията ни ще затъне.
	С вдигнато забрало на шлема, Теожен внимателно наблюдаваше с далекогледа.
	Теренът пред тях се спускаше полегато към ниви, разделени с прегради и ниски каменни зидове. След тези безстопанствени ниви имаше три хълма, на които армията на Бунтовниците — в този момент невидима — щеше да се разгърне в утрото на битката. Бяха осеяни с горички и гъсталаци, а на върха на единия се издигаше скромна, но яка крепост, построена на една скална издатина: Дарлат. Един път минаваше през нивите от изток на запад, после се разделяше на два ръкава, единият от които се извиваше нагоре към малката крепост. Този път беше като един вид граница, разделяща на две бойното поле. Кралските войски трябваше да го преминат, идвайки от север, а противникът ги чакаше на юг, зад укрепленията, които продължаваше да издига.
	— Пет дни! — ядосано рече Лорн. — Пет дни, откакто сме тук и чакаме, а през това време те се укрепяват. И кой знае какви подкрепления са получили вече?
	Теожен свали далекогледа.
	— Нито едно, според нашите съгледвачи — каза той.
	— Случва се съгледвачите да сгрешат — възрази Лорн. — Или да лъжат — и той посочи склоновете на хълмовете от страната на Бунтовниците. — Тези дървета може да крият всичко. Ако вие сте получили тайни подкрепления, къде ще ги разположите преди битката?
	Теожен не отговори.
	Той също се опасяваше какво може да се крие зад тези дървета. В този момент беше готов да плати скъпо, само да беше зима и да трябваше да наблюдава през голи клони. Но есента едва започваше. Клоните все още бяха гъсто разлистени и съвсем зелени.
	— Може би тази битка вече е изгубена — процеди Лорн ядно.
	— Кралят ще бъде тук след по-малко от час. Утре ще се бием — каза графът, като подаде на Лорн далекогледа.
	Лорн се изсмя.
	— Тъкмо навреме…
	Когато Върховният крал му бе обявил намерението си да командва битката при Дарлат, Лорн беше останал изумен от това, което му се струваше просто каприз. Отначало Лорн се беше опитал да го накара да се откаже от решението си, но беше станало ясно, че колкото повече го убеждаваше, толкова по-подозрителен ставаше в очите на краля, който направо се заинати. Лорн беше разбрал, че Върховният крал вече му няма доверие и че съжалява, че го бе сложил начело на войските си. Разбира се, зад всичко това стоеше кралицата, която мразеше Лорн. И за да убеди сина си, не се беше поколебала да се възползва от гордостта му, събуждайки най-лошите му страни: суета, завист, злоба…
	Имаше и друго: беше ли Алдеран в състояние да ръководи битка с такъв размах и значение? Способен ли беше да командва и да взема в разгара на бойните действия решенията, които обстоятелствата щяха да налагат? Дали щеше да има дори само необходимата физическа сила?
	Лорн беше убеден, че не е.
	Беше убеден, че Върховният крал беше твърде отслабнал, за да бъде на висотата на призванието си, и като че събитията вече потвърждаваха правотата му. За да се даде на краля, който не беше в състояние да язди, достатъчно време да пристигне в Дарлат, още отначало беше уговорено да се отложи битката с един ден: срок, който противникът нямаше да може да оползотвори и който, следователно, нямаше да има кой знае какви последици. За жалост, закъсненията се бяха натрупали и кралят пристигаше чак след пет дълги дни — заради дъждовете и лошото състояние на пътищата, както се твърдеше. Но Лорн знаеше, че истината беше друга: Върховният крал не можеше да понесе умората и трудностите на пътуването. Заради него се бе наложило да почиват по-често и по-продължително.
	— Време е — каза Теожен. — Трябва да идем да се приготвим за посрещането на краля.
	С поглед, вперен в защитните линии на Бунтовниците, Лорн кимна.
	После спусна забралото на шлема си и като цъкна с език, обърна коня си и го пришпори към лагера.

	* * *

	Посрещнаха Върховният крал късно вечерта. Дъждът продължаваше да се излива като из ведро. Пред палатката на генералния щаб Лорн и генералите бяха строени в редица за почест, с ръка върху дръжката на меча, невъзмутими в ризниците си, от които течеше вода и блестяха на светлината на фенерите, които вятърът блъскаше.
	Алдеран пристигна на кон, следван от каляската си и ескорт на кралската гвардия. Всъщност беше яхнал коня, колкото да мине през лагера и да поздрави войските си, които го приветстваха, още щом първите тръби отекнаха. Но далеч от погледите на обикновените войници Лорн видя, че кралят беше придържан от облегалка, за която бе завързан с ремъци. Наложи се да му помогнат, за да слезе от коня, а после да влезе в палатката. Кралица Селиан слезе от каляската и мина, без да поздрави никого.
	Одрик се погрижи за господаря си и намали светлините, преди да покани Лорн и генералите да влязат в палатката. Върховният крал беше седнал в края на масата, сложена за случая, а кралицата беше заела място от дясната му страна. Доколкото можеше да се види в полумрака, лицето му, чиято дясна страна беше скрита с черен плат, беше лице на човек, който е на края на силите си: изопнати черти, хлътнала буза, тънки устни, окото потънало в орбитата си. Пътуването от Далоран го беше изтощило — пътуване, което можеше да му бъде спестено. Лорн прониза с поглед кралицата, която разбра упрека и презрително се престори, че гледа настрани.
	С движение на ръка Върховният крал прикани генералите да седнат. Посочи на Лорн креслото от лявата си страна и студено го попита:
	— Рицарю, моята войска готова ли е най-сетне да се бие?
	Най-сетне?
	Лорн се направи, че не е забелязал, и отговори:
	— Готова е, сир. Но може би моментът не е подходящ за започване на битка.
	— Защо така? — попита кралицата високо.
	— На първо място, дъждът — обясни Лорн, като се обърна само към краля. — Вали от вчера сутринта. Утре земята със сигурност ще е подгизнала. Това ще е капан за пехотинците ни, но най-вече за конницата ни.
	— И какво от това? — отново се намеси кралицата. — Само за нашите войски ли ще е кално? Калта ще пощади ли противника?
	Този път Лорн се обърна към вдовстващата кралица и я погледна право в очите.
	— Не, госпожо. Но противникът няма да напредва под огъня, нито ще изкачва склон. Той ще трябва просто да си стои на позициите и да се защитава.
	— И как може да сте толкова сигурен в това, рицарю?
	— Не съм. Но имам военен опит.
	Кралицата щеше да отговори, но Върховният крал вдигна ръка и настъпи тишина.
	— Дъждът — каза той уморено. — Добре. Калта. И какво още?
	— Противникът имаше достатъчно време да се разположи и укрепи — добави Лорн.
	Разгърна една карта, на която бяха изобразени хълмовете и полята около Дарлат. На нея бяха нанесени позициите на Бунтовниците, както и защитните укрепления, които те бяха успели да изградят, преди да пристигне Върховният крал.
	— Тук, тук и тук — изкопи — посочи Лорн. — Там и там — насипи. По цялата дължина на тези линии — барикади. И това е без да броим какво ще направят тази нощ, дори дъждът да забави работите им…
	Върховният крал се наведе и без да бърза, внимателно разгледа картата.
	— А това? — попита той и посочи с пръст.
	— Наклонени огради от заострени колове — отговори Лорн.
	Алдеран се изправи, без да успее да сдържи напълно едно болезнено стенание.
	— Все още на наша страна е предимството на броя, нали?
	— Да, но…
	— Но?
	— Всъщност това изобщо не е сигурно. Може да са пристигнали подкрепления, за които нищо не знаем.
	— За които нищо не знаем — намеси се кралицата. — Може би… Всичко това е доста смътно.
	— Това е война, госпожо — възрази й Лорн. — Сигурността идва след битката. Когато е много късно.
	— Чувала съм да казват, че за великите стратези дързостта е добродетел.
	Върховният крал отново вдигна ръка и Лорн, който се канеше да отговори, млъкна, като остави последната дума на Селиан. Омразата помежду им беше очевидна.
	— Достатъчно — прошепна Алдеран, като погледна гневно Лорн. После се обърна към генералите, докато кралицата тържествуваше. — Господа, говорете. Какво ме съветвате?
	Един подир друг генералите изразиха мнението си, но без да вземат страна, като претегляха всички „за“ и „против“ и оставяха решението на краля, който ги изслуша, а после се обърна към Лорн.
	— Според вас, рицарю, поражението сигурно ли е?
	— Не, сир.
	— Шансовете ни за победа добри ли са?
	— Реални са, сир — каза Лорн. — За останалото не мога…
	Върховният крал го прекъсна:
	— Ако не нападнем утре, кога ще имаме по-добри възможности за победа?
	— Не зная.
	— А ако се откажем от тази битка, кога ще се представи нов шанс да победим Исрия за един ден?
	Без да отговори, Лорн издържа погледа на своя крал.
	— Чакам — настоя Върховният крал. — Кога, рицарю?
	Настъпи тишина и изведнъж дъждът престана да барабани по опънатото платно на палатката.
	— Несъмнено никога — призна Лорн.
	— Добре — каза Алдеран със задоволството на човек, успял да усмири вироглав кон. — Утре ще нападнем.

	* * *

	Отвсякъде течеше вода и лагерът се беше превърнал в кална нива, когато Лорн, след когото като сянка вървеше Логан, се върна пеша, бесен, в стана на Ониксовата гвардия. Теожен, Нае и Йерас го чакаха мълчаливо в неговата палатка, седнали до бутилка вино.
	Още щом видяха мрачното му изражение, веднага разбраха.
	— Значи утре ще се бием — каза графът.
	— Кралят даде заповед да бъде издигната командната кула — каза Лорн със съжаление. — Иска победа. Но най-вече я иска кралицата.
	— Преди пет дни победата беше близо. Но сега…
	— Знам.
	— Поне дъждът спря — отбеляза Нае.
	Лорн се обърна към Йерас.
	— Вземи трима души с теб и идете да разгледате полето под хълма — каза му той. — Не се бавете. Използвайте, че небето все още е облачно.
	— Разбрано.
	Бившият, вестфалдски разузнавач вече тръгваше, когато Лорн му извика:
	— И без излишна непредпазливост. Внимавай. На ония отсреща може да им е хрумнала същата идея.
	— На вашите заповеди.
	Йерас излезе.
	— Каква ще е нашата роля утре? — попита Теожен.
	— Ще покриваме десния фланг. Сами.
	— Десния фланг?
	— Кралят реши да ни вкара още в началото на битката — потвърди Лорн.
	Той знаеше какво учудва както Теожен, така и Нае, и което щеше да изненада всеки опитен боец. Ониксовата гвардия беше елитен отряд, от онези, които могат да решат изхода на една битка, ако бъдат използвани добре, и които следователно трябваше да бъдат пазени за накрая. Да бъде вкарана в началото на битката, означаваше да бъде изложена на излишни опасности и да се поеме риска да бъде отслабена, дори погубена, преди да настъпи благоприятният момент.
	— Защо? — попита Нае.
	— За да накаже Ониксовата гвардия — отговори Лорн.
	— Но за какво да я накаже?
	— За това, че й се възхищават и я приветстват. За това, че е заслужила голяма слава.
	— И че вие сте неин капитан, нали? — подметна Теожен.
	Лорн се съгласи неохотно.
	Огорчена, Нае тръсна глава и ядосано рече на себе си:
	— Мъжете и тяхната гордост… — а после по-силно. — Той винаги ти е завиждал.
	Лорн погледна Нае въпросително.
	Младата жена познаваше добре Лорн и Алан. Беше тяхна довереница и приятелка, когато бяха деца, а и после, като юноши. Преди животът да ги отдалечи от нея, беше разбрала за тях повече, отколкото те самите знаеха за себе си, или поне което не искаха да си признаят.
	— Само ти нищо не виждаше — добави тя. — Но Алан винаги ти е завиждал.
	— Бълнуваш!
	Нае докосна с върха на пръстите си белега, прорязан в бузата й.
	— Завиждаше ти, но те обичаше — каза тя. — Ще дойде ден, когато ще ти завижда, без да те обича. Пази се.

	* * *

	По-късно същата вечер една жена дойде при един от входовете на лагера. Беше сама, боса в калта, облечена с прокъсан шал и раздрана рокля, още мокра от дъжда, под който дълго бе вървяла. Трепереше и едва се държеше на крака.
	— Кой е там? — извика един часови.
	Жената спря на ръба на светлината, която хвърляха факлите на стражевия пост, сякаш се страхуваше да излезе от мрака на нощта. Остана така, като леко се олюляваше. Дългата й разрошена коса се спускаше върху лицето й.
	— Кой е там? — повтори войникът. — Отговорете.
	Заинтригувани, един сержант и един войник, които лагеруваха недалеч, се приближиха.
	— Какво става? — попита войникът.
	Постовият посочи с глава непознатата.
	— Някаква несретница — досети се сержантът. — Или луда. Изгони я.
	Войната беше изхвърлила по пътищата много клетници, изгубили всичко, дори ума си. Често ги изоставяха, защото ги мислеха за мъртви, и после те бродеха, разбити от мъка и болка, от убийствата, които бяха видели, от мъченията, които бяха изтърпели.
	— Върви си! — заповяда часовият. — Нямаш работа тук! Влизането в лагера е забранено! Хайде! Метла!
	Без да отговори, жената се приближи с несигурни крачки към тримата мъже, които не знаеха какво да мислят. И дума не можеше да става да се свири тревога заради някаква скитница, но започваше да ги обзема някаква странна тревожност. Часовият свали копието си, а сержантът се наведе да вземе камък.
	И тъкмо щеше да го хвърли, когато войникът го хвана за ръката.
	— Чакай! — каза той. — Тя е просто една нещастна жена.
	И като пристъпи предпазливо към непознатата, я попита:
	— Коя си ти? Какво искаш?
	Този път тя отговори, но гласът й беше толкова слаб, че не можаха да я чуят.
	— Какво каза? — попита сержантът, който беше останал по-назад, заедно с часовия.
	Войникът се извърна леко и вдигна рамене.
	— Т… трябва да говоря… Лорн — прошепна жената.
	Войникът помисли, че не е чул добре. Наведе се напред и се вслуша.
	— Какво казваш?
	Изтощена, жената падна в ръцете му.
	— Лорн… — каза тя едва чуто. — Синът му… в… в опасност…


>>>	2.
	На зазоряване войските на Бунтовниците вече чакаха, заели позиции по хълмовете пред Дарлат. От техните окопи се издигаше пушек, както и от комините на крепостта. Вееха се знамена, но иначе нищо друго не помръдваше. Горите бяха тъмни и притихнали. В подножието на хълмовете плътна мъгла обвиваше полята. Пътят, който минаваше през тях, се виждаше едва-едва, като бледа линия. Въздухът още беше натежал от влага, природата мълчеше.
	Кралската армия се разгърна — пехотата в центъра, а конницата на двете крила. От височината на своята командна кула Алдеран I със задоволство гледаше как войската му заема местата си. Увит в дебело палто, той седеше в едно повдигнато кресло и наблюдаваше битката през окото на внушителен далекоглед, поставен на триножник. Кралицата и генералите му стояха около него. Одрик беше застанал в един ъгъл и дебнеше и най-малкия знак, за да удовлетвори нуждите на своя господар. Малко по-назад Естеверис дори не се мъчеше да прикрие безпокойството си.
	Върховният крал даде знак. Изсвириха тръби и неговата армия потегли, а при Бунтовниците забиха камбани и страховитият им звън окончателно наруши тегнещото спокойствие на утрото. Копиеносци и арбалетчици изскочиха от окопите. Стрелци с лъкове тръгнаха напред. Всички бяха облечени в червено и сиво — цветовете на принц Ирдел и на неговото херцогство Орвал. Копиеносците и арбалетчиците се спуснаха в полята под хълма, където се подредиха в карета, а мъглата ги скриваше до кръста. Стрелците останаха на височината, защитени от насипите и редиците заострени колове, с опънати лъкове и стрели, забучени в пръстта близо до тях.
	От сивото небе заваля ситен, студен дъжд.
	Облечена в бяло и синьо, кралската армия напредваше равномерно, в ритъма на своите барабани. После, посред потъналите в мъгла поля, застанали на височината на полегат тревист склон, блестящ от утринната роса, барабаните изведнъж замлъкнаха и войската спря на място, само знамената плющяха на вятъра.
	Изминаха няколко дълги минути, през които в трептящия въздух се чуваше само звънът на камбаните на Бунтовниците.
	После кралските войски се втурнаха в атака с бойни викове.

	* * *

	Лорн поведе атаката на Ониксовата гвардия, която — развяла всичките си бойни знамена — сама съставляваше десния фланг на кралската армия. Ходом, тръс, бърз тръс. Сега конниците се спускаха по склона в галоп. Върху тях се изсипа облак стрели, после втори, трети, но те не намалиха темпото. Лорн гледаше право пред себе си, оглушал от гърма на копитата зад себе си, погледът му беше прикован в каретата на копиеносците и арбалетчиците, чакащи в мъглата. Една стрела отскочи от нараменника му. Друга одраска шията на коня му, който — с пяна на устата и разширени ноздри — нищо не усети. Дочуха се викове, някои паднаха, имаше ранени и мъртви.
	Преди да стигнат края на склона, върху Черните гвардейци се изсипа още един облак стрели. Но те продължиха със същия устрем. Докато вражеските стрелци се целеха в кралската пехота, която едва напредваше в калта, те прескочиха един ров, после един зид и прекосявайки полето, разцепиха мъглата, която се отдръпваше пред техния капитан, както вълните се разбиват в носа на кораб. Когато пресякоха пътя, конниците излязоха от мъглата, но веднага потънаха обратно в нея до корема на конете, като се устремиха към едно каре точно срещу тях. Граф Д’Аргор яздеше от лявата страна на Лорн, а Нае Вард — от дясната му страна. Нямаше никакво съмнение, че ако все още бяха на седлата, то е защото Йерас и Логан ги следват плътно, а зад тях се носи бойният елит на Върховното кралство.
	Арбалетчиците в карето бяха готови.
	Застанали на едно коляно, те изстреляха стрелите си и отстъпиха, за да презаредят, а копиеносците веднага заеха местата им. Няколко стрели изсвистяха покрай Лорн и коня му. Той хвана юздите с една ръка, а с другата извади меча си и високо го размаха. Хората му го последваха. Стрелците имаха време да стрелят още веднъж, преди да изчезнат зад нова стена от дълги, наведени напред копия. Последният залп повали на земята хора и животни, но сякаш нищо не можеше да забави устрема на Ониксовата гвардия.
	Копиеносците много добре знаеха кой е насреща им. Някои се разколебаха и в последния миг преди удара наведоха копия. Въздухът се изпълни с грохота на крясъци и цвилене, разсечени конски гърди, паднали тела, убити животни, разкъсани брони, щитове, смазани под копитата. Лорн удряше надясно и наляво, като продължаваше да напредва, кървавият му сканд описваше рубинени дъги над него. Боздуганът на Теожен разбиваше черепи. Мечът на Нае сечеше глави. След като копиеносците бяха победени, арбалетчиците извадиха късите си мечове, но съпротивата им беше слаба. Карето се разпадна. Ониксовите гвардейци го прегазиха, минаха от едно поле в друго и начело с Лорн — като острие на копие — се забиха във фланга на второ каре, заварено неподготвено. Стрелците не успяха да реагират. Копиеносците започнаха да се блъскат един в друг. Около конниците настана бъркотия от копия и крайници. Започна битка и сблъсъкът беше страшен. Конниците започнаха поголовна сеч, без да ги е грижа за бягащите.
	За миг Лорн спря коня си. Теожен, Нае, Логан и Йерас, ранен в ръката, застанаха в кръг около него, а той се изправи на стремената и като вдигна забралото на шлема си, се опита да прецени положението. Позицията му не беше никак добра. Виждаше само част от бойното поле и завидя на Върховния крал, който — от своята командна кула — можеше да обхване всичко с поглед. Тъй като мъглата се беше вдигнала, Лорн успя да види, че кралската пехота навлизаше в полето и скоро щеше да влезе в досег с няколко карета, които с бавни маневри се придвижваха към нея. От укритията си отряди стрелци изстрелваха залп след залп там, където бяха сигурни, че няма да засегнат собствените си войски. До тях чакаха резерви от пехотинци и кавалерия.
	— Какви са загубите? — обърна се Лорн към Теожен.
	— Най-малко двайсет души.
	— Двамата с Нае съберете отряда. Още не сме приключили.
	Лорн се обърна към командната кула в очакване на заповед. Но никаква тръба не изсвири за Ониксовата гвардия. Нито едно цветно знаме не се развя към него.
	Лорн изруга.
	— Логан, след мен. Йерас, ръката ти?
	— Ще се справя, капитане.
	— Тогава отивай на кулата и се върни с…
	Лорн не завърши думите си.
	Някакво бръмчене ги накара да се свият и да наведат глава по инстинкт. И веднага експлозии пробиха първите редици на кралската пехота, като вдигаха във въздуха разчленени тела и парчета земя, които падаха обратно — ранени крещяха от болки, зашеметени, с почернели, окървавени лица. Последваха други взривове, други трупове.
	— Но какво е…?
	Лорн се овладя и погледна към вражеските позиции. Скрити до този момент, на височините бяха изкарани оръдия и те изстрелваха гюлета с барут. Тези гюлета летяха със запален фитил, като се въртяха около себе си и оставяха във въздуха тънка следа от дим, извит на спирали. Някои експлодираха, преди да са стигнали до земята. Други — след като отскочеха и тогава покосяваха хората. Всички се разбиваха на пламтящи осколки, които минаваха през телата, изгаряха плътта и трошаха костите.
	Изведнъж Лорн разбра каква беше тази иредийска армия, платена с ансгарско злато, за която се споменаваше в документите, разшифровани от криптографите на Естеверис. Иредийските княжества бяха по-напреднали във всички изкуства и всички науки, сред които и науката за войната, обсадите и барутните оръжия. Техните наемнически войски струваха много скъпо, като при това бяха също толкова известни, както вестфалдските, а артилерията им нямаше равна. Което означаваше, че оръдията, които покосяваха кралските редици, бяха иредийски, а Ансгарн беше бръкнал в хазната си, за да ги достави на армията на Ирдел.
	Лорн отново погледна към командната кула.
	Напразно.
	Трябваше обаче да се реагира. Бързо.
	— Лорн! Там!
	Нае сочеше с пръст към дърветата… откъдето в боен ред излизаха войници с аркебузи, с шлемове и брони, носещи на рамо оръжието и поставката му.
	Лорн изруга.
	Значи беше прав, като се съмняваше какво можеше да крият тези дървета на хълма, но не очакваше оттам да излязат редици тежка артилерия — без никакво съмнение иредийци, — за които в последните дни никой съгледвач нищо не бе съобщил.
	— Трябва да махнем оттам тези оръдия! — извика той. — Преди стрелците да стигнат до пушечния обхват!
	— Но как? — попита Теожен.
	Да нападнат челно хълма и отрядите, които го защитаваха, беше чиста загуба. Ониксовата гвардия със сигурност щеше да премине три-четири линии от укрепленията, но насипите и рововете, барикадите и коловете в крайна сметка щяха да я спрат. Да се превземе хълма с щурм не беше работа на конницата, а на пехотата — пехота, която дори нямаше да мине пътя, ако иредийските оръдия продължаваха да я обстрелват.
	Един снаряд избухна на около двайсет метра от Лорн и Черните гвардейци около него. После още един, по-наблизо: оръдията се целеха в тях и стрелбата им ставаше по-точна.
	— Трябва да се махнем! — каза Логан.
	Лорн реши.
	Изправи се на седлото, вдигна меча си и изкрещя:
	— СЛЕД МЕН!
	Тръбачите на Ониксовата гвардия засвириха, когато той се понесе в галоп, увличайки всичките си хора след себе си.

	* * *

	Едновременната поява на оръдията и стрелците с аркебузи беше изненадала всички на командната кула. Генералите говореха едновременно, не се слушаха един друг и всеки се мъчеше неговото мнение да достигне до краля, като губеха ценно време, докато кралската пехота беше подложена на смъртоносен обстрел.
	— Трябва да се изтеглим!
	— В никакъв случай!
	— Да хвърлим резервната конница!
	— Това ще е клане!
	— Пехотата ще премине!
	— Никога! Тя е обречена!
	Уморен, с размътен от кеша разсъдък, Върховният крал трудно мислеше. Не знаеше кого да слуша, на кого да вярва, кого да последва. Чувстваше се изгубен, безпомощен. И тъкмо щеше да повика Одрик, когато един от петимата офицери, които непрестанно наблюдаваха бойното поле, каза:
	— Сир! Черната гвардия се оттегля!
	— Какво? — извика Върховният крал.
	— Черната гвардия се оттегля, сир! — повтори офицерът.
	На командната кула настъпи тишина.
	Алдеран погледна през огромния си далекоглед, поставен на триножник, и затърси Ониксовата гвардия. Видя я в момента, когато — подгонена от стрелбата на артилерията — тя тъкмо изчезваше зад една горичка, която трябваше да заобиколи, за да се върне в задната част на кралските линии.
	— Лорн бяга от битката? — учуди се кралицата.
	Тя не можеше да повярва.
	— Не — каза Естеверис тихо. — Това не му подхожда.
	Само кралицата го чу. Като грабна далекогледа на единия офицер, тя също затърси с поглед Ониксовата гвардия, но не можа да я види.
	— Къде са? — попита тя, но не получи отговор.
	— Сир — намеси се един от съветниците на Върховния крал. — Трябва да отзовем пехотата обратно. Ако нашите войски разберат, че Черните гвардейци са се изтеглили, ще започнат да бягат безразборно.
	— Ако отзовем пехотата, това означава да приемем поражението — каза друг член на генералния щаб.
	— За да се бием по-добре утре! — заяви уверено трети.
	Върховният крал колебливо погледна към майка си.
	— Трябва да спечелим тази битка — каза тя. — Без значение дали ще бъде утре, или вдругиден.
	— Сир! — извика един от наблюдателите. — Черната гвардия!
	Очаквайки да види Ониксовата гвардия да се появява откъм горичката, зад която се беше скрила, Върховният крал насочи далекогледа си в тази посока… но напразно.
	— Къде? — раздразнено попита той. — Къде?
	— На пътя — отвърна офицерът.
	— Пътя? Но кой път?
	— Пътя за Дарлат, сир!
	Невярващ, Върховният крал насочи далекогледа към пътя, който се изкачваше отстрани на хълма към замъка Дарлат: Ониксовата гвардия летеше по него в галоп с Лорн начело, а след него препускаха неколцина знаменосци.
	— Ама той какво прави? — прошепна кралицата.
	Върховният крал обаче проумя плана на Лорн: тъй като не можеше да превземе с атака хълма, от който стреляха иредийските оръдия, той беше поел по лъкатушещия път, на върха на който се издигаше замъка, за да заобиколи укрепленията на Бунтовниците и да изненада артилерията им странично. Този път се пазеше от няколко малки отряда, но за това си имаше причина: да се мине оттам означаваше да се излезе открито на гол, стръмен терен, под обстрела на арбалетите и оръдията от замъка.
	— Лорн иска да хване артилерията на Бунтовниците откъм тила — каза Върховният крал със смесица от изумление и възхищение в гласа.
	— Няма да минат! — предрече един съветник. — Ще ги избият.
	— Това е Ониксовата гвардия — каза Естеверис. — Ако има отряд, който може да извърши този подвиг, това е точно тя.
	Този път Върховният крал го чу. Но не му обърна внимание.
	Друг съветник каза:
	— Сир, Черната гвардия върви към своята гибел. Ако не я спрете, я осъждате на смърт.
	Върховният крал се сепна. В очите му се появи зъл пламък, който вещаеше ново, дръзко изкушение. Алдеран погледна към майка си и в погледа му се четеше: „Ами ако това е възможността?“
	Естеверис го видя.
	— Не можем да си позволим да изгубим Ониксовата гвардия — каза той. — Този отряд е твърде ценен. Освен това въздействието върху морала на нашата войска ще е пагубно. Сир, наистина ли искате да поемете риска да изгубите най-славната гвардия на Върховното кралство? И то в първата ви голяма битка?
	Аргументът попадна точно на място, и не само що се отнася до Върховния крал. Кралицата погледна сина си и дискретно кимна: споделяше мнението на бившия си министър.
	— Тръбете отбой за Черната гвардия — заповяда Върховният крал.

	* * *

	Ониксовата гвардия изкачваше в галоп пътя, който се виеше към замъка Дарлат. Водена от Лорн, тя вече бе превзела и преминала четири от петте барикади, издигнати пред нея, като убиваше или обръщаше в бягство войниците, които ги защитаваха, и всеки път плащаше все по-тежка дан.
	Най-лошото обаче тепърва предстоеше.
	И наистина Черните гвардейци отначало се бяха възползвали от ефекта на изненадата. Сега обаче зад вражеските линии свиреха тръби и срещу тях напредваха държаните в резерв подкрепления. По бойниците на крепостта се появиха арбалетчици, които вече вдигаха на рамо оръжията си. Заредени с картеч, оръдията на ъгловите кули бяха насочени към завоя, откъдето Лорн и хората му скоро трябваше да се покажат. Тогава щяха да излязат на участък от пътя, който минаваше между рова и зидовете, и щяха да са напълно открити…
	Последната барикада беше направена по-добре и устоя повече от другите, но не можа да спре Ониксовата гвардия, която — още щом пристигна пред замъка — беше обсипана от огъня на оръдията. Все така начело, Лорн усети как десетки осколки прелетяха покрай него, някои дори го докоснаха, а в същото време един куршум поряза бедрото му, втори прониза шлема му, а трети рани коня му. Конят на Нае беше убит в бяг и като цвилеше силно, повлече ездачката си на земята. Други паднаха — мъртви или ранени. Коне рухваха и се прекатурваха. Ониксовата гвардия обаче не спря и докато препускаше бясно покрай крепостните стени, понесе и няколко залпа стрели, после подмина замъка и оттам пое през полята към позициите, на които бяха разположени иредийските оръдия.
	На един тревист хребет Лорн спря и строи в линия своите Черни гвардейци.
	Бяха зад вражеските линии, а сега Бунтовниците бяха вкарали по-голямата част от своите сили в битката, която продължаваше да бушува в ниското, в полето. Теренът пред Лорн се спускаше с лек наклон, после отново се изкачваше, за да образува хълма, от който стреляше артилерията. Тъй като поначало беше преценено, че ще е невъзможно да бъде нападната изненадващо, тя беше защитена много слабо. Но отряди от пехотинци вече се придвижваха към нея на помощ, идваше и един кавалерийски отряд, призован набързо. Освен това, виждайки опасността, която ги застрашаваше, иредийските артилеристи пренасочваха всички онези от оръдията си, които можеха да бъдат пренасочени.
	Трябваше да действат бързо.
	— Лорн! Чуй!
	Лорн видя Нае, която се приближаваше в тръс. И тъй като тя му повтори да чуе, той свали шлема си и се заслуша. Звънеше камбана — два дълги и един кратък удар: това беше знакът за Ониксовата гвардия. Чуваше се едва-едва. Откога ли биеше? Нямаше обаче никакво съмнение: биеше отбой за Черните гвардейци.
	Лорн изруга.
	Яхнал ранения си кон, който нервно риеше с копита, той се обърна към командната кула в далечината. Обзе го убеждението, че в същия миг и Върховният крал го наблюдава през далекогледа си и сякаш погледите им се срещнаха.
	Лорн направи „не“ с глава.
	После се обърна, сложи си шлема, пришпори коня и застана пред своите конници, които трудно се задържаха в права линия на възбудените си коне. Размаха меча си, конят му се изправи на задните си крака и той изкрещя:
	— ОНИКС!
	С вдигнати оръжия, на свой ред хората му също изреваха:
	— ОНИКС!
	И Черната гвардия се втурна в атака.
	Спусна се по склона под стрелбата на оръдията, които иредийците бяха успели да преместят. Огънят и въздушната струя на взривовете поваляха цвилещи коне, хвърляха на земята конници, вдигаха цели парчета пръст, които се изсипваха обратно като истински дъжд, от който се носеше лютивия мирис на изгорял барут.
	Ониксовата гвардия стигна в подножието на склона и без да спира продължи нагоре към височината на хълма, сякаш понесена в устрема на своята атака. Сега снарядите не можеха да я достигнат, а и врагът нямаше време да презареди с картеч. Лорн се появи пръв на върха на хълма, прескочи едно оръдие, като пътьом нанесе широк удар с меча си на един изненадан войник. След него се изсипаха останалите Черни гвардейци и пометоха неколцината войници, които бяха избрали да се изправят насреща им, вместо да побегнат. Изоставените оръдия млъкнаха, все още димяха, но понеже вече не обстрелваха пехотата на Върховното кралство, всички погледи се вдигнаха нагоре към хълма: там се виждаше Лорн, който развяваше бойното знаме на Ониксовата гвардия, яхнал своя кон, изправен на задните си крака.
	Това беше повратната точка в битката.
	— ОНИКС! ОНИКС!
	В полето, сред редиците на кралските войски, се надигнаха силни викове, хората си върнаха надеждата и изведнъж почувстваха прилив на смелост и сили. Но Черната гвардия още не беше привършила. Все още трябваше да издържи и на първо време да окаже съпротива на конницата, която вече я застрашаваше.
	— Слизайте от конете! — изкрещя Лорн. — На оръдията! На оръдията!
	За да вижда и да могат другите да го виждат, той остана на коня си, докато хората му се спешиха и се спуснаха към оръдията. Не бяха специално обучени за това, но знаеха достатъчно, за да заредят оръдие и да стрелят право напред. Пък и Теожен д’Аргор имаше известен опит в тази област.
	— Картеч! — заповяда той и даде пример. — Заредете с картеч!
	Вражеската конница приближаваше в галоп, разгърната в редица: шейсет воина в тежки доспехи, които се целеха с копия.
	Оръдията бързо бяха пренасочени. Веднага няколко кофи с дребни парчета желязо бяха изсипани в горещите им отвори върху обилно количество барут и по заповед на Лорн…
	— ОГЪН!
	… Ониксовите гвардейци запалиха фитилите и се отдръпнаха назад.
	Избухнаха безразборни залпове, когато бунтовническите конници бяха само на двайсет метра. Тъй като бяха претоварени с барут, оръдията силно отскочиха назад. Някои дори се преобърнаха. Няколко цеви се сцепиха по дължина, но за щастие, нито една не избухна.
	Докато бълваха смъртоносния си картеч, от оръдията се вдигнаха гъсти облаци дим, които известно време останаха надвиснали, а после, когато конниците стигнаха до тях, се разсеяха. Почти всички бяха избити. Колкото и несъвършен да беше, този залп, изстрелян на късо разстояние, беше направил истинска сеч, беше избил десетки от устремените в бяг коне: хора и животни бяха ранени или мъртви. Имаше изкормени, обезумели от болка коне, които цвилеха и напразно се опитваха да се изправят на крака, и паднали от седлата конници, зашеметени, осакатени — един без ръка, друг с липсваща част от лицето, — които се влачеха сред труповете и валмата дим.
	Черните гвардейци обърнаха в бягство и последните конници. После трябваше да отблъснат и две нападения на пехотата. Биеха се за всяка педя земя, превърнаха хълма в укрепен лагер, не отстъпиха нищо и мобилизираха против себе си бойни части, които не помагаха — на полето — на основната част от армията в затруднение. За принц Ирдел се очертаваше жестока загуба, но обкръжената Ониксова гвардия губеше силите си. А ако тя паднеше, изходът на битката все още можеше да се промени.
	Докато Бунтовниците се готвеха да атакуват хълма за трети път, Лорн разбра, че това нападение щеше да е последно, защото хората му — изтощени, повечето ранени, някои от които тежко — нямаше да устоят. Той самият чувстваше, че силите му са на изчерпване поради множеството рани и болките в мускулите.
	Теожен дойде при него и каза:
	— Няма да издържим — свали шлема си и прокара ръка по голата си глава, плувнала в пот. — Хората не могат повече. Или се изтегляме, или…
	Не довърши.
	Лорн наблюдаваше бойното поле в подножието на хълма и видя, че кралските войски надделяват, но победата още не бе спечелена. Погледна към командната кула в далечината и си помисли за Върховния крал.
	— Не можем да оставим оръдията на Бунтовниците — каза той.
	— Но да останем тук означава да загинем — възрази Теожен, без да трепне.
	Смъртта не го плашеше. Той само изричаше една истина.
	— Тогава атакуваме — заяви Лорн решително.
	Обърна се към Логан, който не се отделяше от него и в сблъсъка неведнъж бе спасил живота му.
	— Искам да събереш трийсет души и искам всички да са на коне — после се обърна към Йерас. — Вземи няколко души и събери всички снаряди с фитил, които можеш.
	— Останаха само няколко здрави оръдия — напомни бившият разузнавач. — И дори да имаме време да ги заредим, да се справим с тези снаряди, без да разбираме от това…
	— Ще минем без оръдията — накрая, като се обърна към Теожен д’Аргор — Графе, след мен.
	И Лорн тръгна да даде последните си заповеди.

	* * *

	След като вражеските войски бяха отблъснати на два пъти, сега сто и двайсет войници, въоръжени с копия и мечове, се втурнаха в последен щурм срещу хълма, който ониксовите гвардейци защитаваха. Не се съмняваха в победата си и перспективата да победят знаменитата Черна гвардия ги въодушевяваше. Гвардията беше с отслабени сили и малко оставаше да се огъне при предишната атака. И тъй като само малко не бе достигнало, а Лорн и хората му не можеха да се надяват на никакво подкрепление, този път щеше да е победен.
	Първите снаряди се спуснаха по склона, подскачайки, със запален фитил. Избухнаха, последваха ги други, които също на свой ред се взривиха — някои твърде рано, други прекалено късно, но всеки път създаваха паника, докато минаваха през редиците на щурмуващите. Фитилите бяха своенравни и само няколко снаряда избухнаха сред войниците, които се сблъскаха, за да ги избягнат. Въпреки това имаше ранени и убити, но най-вече много дим, шумотевица и объркване. Така че когато и последното гюле, напълнено с барут, избухна, пехотинците се измъкнаха безредно от един плътен, парещ облак…
	… и се оказаха лице в лице с кавалерийска атака, която не бяха ни чули, ни видели да се задава.
	Препускащи в галоп, Лорн и трийсетимата гвардейци, които го следваха, събориха на земята най-предните пехотинци и отблъснаха по-голямата част от отряда в подножието на хълма. Хората падаха, блъснати от гърдите на конете и покосени от удари на остриета, после настана жестоко стълкновение. Ониксовите гвардейци се биеха един против четирима. Водени от Лорн, който въртеше сканда си с едната ръка, а с другата развяваше бойно знаме, отначало те се възползваха от изненадата и суматохата, но скоро бяха обградени от всички страни. Продължаваха да удрят и да удрят, опиянени от изтощение и грохот, от насилие и кръв. За щастие, онези, които бяха останали на върха на хълма, се притекоха и се хвърлиха с викове в сблъсъка, а в същото време едно непредвидено подкрепление се носеше по пътя: Нае. След падането си пред Дарлат и въпреки, че трябваше да държи едната си ръка неподвижна, тя беше събрала Черните гвардейци, които бяха паднали при препускането и все още можеха да се бият.
	Хванати като в менгеме, пехотинците се огънаха и побягнаха, изоставяйки оръжията и знамената си в отчаян опит да се спасят. Лорн се отказа да ги преследва, свали шлема си и тогава чу, че тръбите на Бунтовниците свиреха всеобщо отстъпление.
	Малко след това тръбите на кралската армия обявиха победата.


>>>	3.
	От своята командна кула Върховният крал видя как неговите войски победиха. Гледаше невъзмутимо как неговата пехота разби и разпиля вражеската пехота. Видя как Ониксовата гвардия защитаваше с всички сили иредийските оръдия, които Бунтовниците напразно се опитваха да си върнат. Видя как врагът се оттегли, за да спаси онова, което все още можеше да бъде спасено. Накрая видя как неговата редовна кавалерия застигна и изби бягащите.
	Но най-вече видя — през изкривяващото стъкло на далекогледа си — Лорн, който, яхнал коня си на върха на завладяния от него хълм, заобиколен от дим и разкъсани знамена, стоеше над бойното поле и — сам — победоносно се извисяваше.


>>	Дарлат

E>
	След като принц Ирдел набързо изтегли останките от победената си войска, малобройният гарнизон на замъка Дарлат се оказа изоставен на неясната си съдба. Няколко изстрела с оръдие срещу главната кула бяха достатъчни да го убедят да се предаде и същата вечер Върховният крал завладя замъка и даде в него пиршество, за да отбележи победата си и да почете своите командващи.
@	Хроники (Книга за Войната на тримата принцове)
E$

>>>	1.
	Тази вечер в голямата зала на замъка факлите осветяваха не толкова самото помещение, колкото стените му и старите избелели стенни гоблени. Масата беше наредена по дължина, покрита с няколко покривки, които се застъпваха. Алдеран I седеше на единия й край, с гръб към камината, където гореше силен огън, който заслепяваше присъстващите и топлеше повече от необходимото. Кралица Селиан седеше от дясната му страна, а Естеверис — от лявата. Следваха генералите и капитаните, един до друг, чак до Лорн, който седеше на другия край на масата — с лице към краля, но отдалечен от него колкото е възможно повече.
	— Немилост? — прошепна Теожен д’Аргор, докато сядаше до Лорн.
	— Не още. Порицание.
	— Така де, какво ни беше прихванало да спечелим тази битка?
	Лорн се усмихна леко.
	Макар че празнуваха победа, вечерята протичаше в почти пълна тишина, сред която пращенето на огъня отекваше като детонации. Опитите за разговор бяха редки и замираха след няколко банални, неуверени реплики.
	— Виното е добро.
	— Много.
	— Местно вино, струва ми се.
	— Да, така е.
	И отново настъпваше тишина, а прокашлянията издаваха нарастващото смущение. Присъстващите се споглеждаха скришом и притеснено се усмихваха. Но най-вече се страхуваха да привлекат погледа на краля, който не вдигаше очи от чинията си. Беше начумерен и непохватно се хранеше с лявата ръка. Дясната, облечена в ръкавица, лежеше на масата като безжизнен предмет.
	— Истински късмет, че не чухте камбаната — каза изведнъж Върховният крал и сред мъчителната тишина прегракналият му глас прозвуча още по-силно.
	Само кралицата седеше невъзмутимо, останалите престанаха да се хранят, леко разтревожени, макар да не разбираха за какво става въпрос.
	Лорн обаче знаеше.
	Той се изправи, бутна напред чинията си, погледна краля и зачака.
	— Защото, ако бяхте чули камбаната, която ви призоваваше — продължи Алдеран, — щяхте да се върнете и да получите заповедите си, нали, рицарю? И следователно вие и вашата Ониксова гвардия нямаше да победите иредийските оръдия толкова дръзко — гласът му беше зловещ, почти заплашителен. — И може би победата щеше да ни се изплъзне — завърши той, след като замълча за миг.
	Лорн не трепна.
	От мястото, където стоеше, той не виждаше Върховния крал, а само един силует с корона, който се сливаше в мрака с облегалката на креслото си. Огънят зад него образуваше ореол, който изглеждаше яркочервен на фона на тъмнината.
	— Да бъдем признателни на Дракона на съдбата — рече Лорн.
	— На него или на калта в ушите ви — твоите и на хората ти! — пошегува се кралят.
	Изведнъж се показа развеселен, сякаш мрачната му физиономия и мълчанието му бяха само комедия, подготовка за фарс. Тази промяна в тона смути присъстващите, включително и Естеверис. Но Лорн, който добре познаваше краля, реши да приеме играта му:
	— Ами да, вярно е, теренът беше доста тежък…
	Алдеран се разсмя заразително и вдигна чашата си.
	— За тежките терени, които донасят победата! — извика той.
	Всички избухнаха в смях и дори кралицата се усмихна.
	— За тежките терени! — повториха генералите и капитаните. — За победата!
	Естеверис се изправи и като вдигна чашата си, извика:
	— За Върховното кралство!
	Всички повториха след него.
	— ЗА ВЪРХОВНОТО КРАЛСТВО!
	— И за Върховния крал! — продължи бившият министър. Три пъти!
	— ЗА ВЪРХОВНИЯ КРАЛ! ЗА ВЪРХОВНИЯ КРАЛ! ЗА ВЪРХОВНИЯ КРАЛ!
	С изключение на кралицата, всички бяха станали прави. Изпиха чашите си на един дъх и ги удариха на масата, само Лорн остави пълната си чаша. После присъстващите седнаха и гощавката продължи в добро настроение. Виното се лееше. Всички си върнаха въодушевлението и охотата за ядене. Битката беше преразказана и обсъдена стотици пъти.
	Внезапното веселие, което Върховният крал показваше, не можа да заблуди Теожен и той се наведе към Лорн.
	— Тази работа не е приключила — каза му той.
	— Зная — отговори Лорн. От другия край на масата, докато кралят говореше нещо с майка си, Естеверис погледна Лорн загрижено. — Той също го знае.
	— Кой? Естеверис?
	Лорн кимна, после отпи глътка вино.
	— Не го обичам тоя човек — каза Теожен. — Но трябва да призная, че…
	Той изведнъж спря и Лорн трябваше да се извърне на стола си, за да види какво бе учудило графа: Логан бе влязъл незабелязано от всички край масата и се приближаваше към тях.
	— Какво става? — попита Лорн.
	Бившият наемник се наведе към ухото му сред веселата гълчава на разговорите и смеховете.
	— Наерис ме изпраща — каза той. — Трябва да се върнете в лагера.
	— Сега?
	— Да, ако е възможно.
	— Знаеш ли защо?
	— Не.
	Лорн се поколеба, но знаеше, че Нае нямаше да го обезпокои без основателна причина.
	Той се изправи.
	— Напускате ли ни, рицарю? — извика Върховният крал през масата.
	Сътрапезниците заговориха по-тихо. Някои млъкнаха.
	— С ваше позволение, сир — отвърна Лорн.
	— Нещо спешно?
	— Да.
	— Засягащо Ониксовата гвардия?
	— Един от моите хора агонизира. Аз…
	— Не е нужно да казвате повече. Вървете.
	Лорн благодари и поздрави краля с наведена глава. После, заедно с Логан и Теожен, които вървяха плътно зад него, излезе бързо, но чак до вратата усещаше погледа на Върховния крал върху тила си.

	* * *

	Нае ги чу, че идват в силен тръс, и излезе да ги посрещне. Лорн, Логан и Теожен скочиха от седлата пред командната палатка на Ониксовата гвардия, а конярите веднага поеха юздите на конете им. Побързаха да влязат, но Нае им препречи пътя.
	— Само ти — каза тя на Лорн.
	Лорн кимна успокоително на другите двама, които се изненадаха, но нищо не казаха.
	— Ще ида да видя ранените — каза граф Д’Аргор, преди да се отдалечи.
	А Логан застана на пост пред палатката.
	— Как е Йерас? — попита Лорн.
	В последния сблъсък силен удар беше отхвърлил Йерас на земята. Шлемът му беше спасил живота, но той беше изгубил съзнание и сега трудно се възстановяваше.
	— Добре е — отговори Нае. — Но не за това изпратих да те повикат.
	— Тогава за какво? — попита Лорн и влезе в голямата палатка.
	Младата жена не отговори.
	Мина напред, дръпна завесата, която отделяше мястото, където спеше Лорн, и с пръст на уста му направи знак да мълчи. Лорн се приближи и видя една жена, която спеше в леглото му, осветена от малка свещ. Лицето й беше чисто, но по него имаше рани, кожата й беше мокра, а тежките къдрици на черната й коса още бяха влажни. Той позна Майрин, не я беше виждал, откакто бе напуснал планините на Аргор, където предишната година тя го бе лекувала. Без нея, без познанията й за растенията и без магическите й умения вероятно Лорн никога нямаше да оздравее от ужасните рани, които наемните убийци му бяха нанесли — по заповед на кралицата, — преди да го изоставят агонизиращ и прикован в една горяща кула.
	Нае спусна завесата.
	— Майрин? — изненада се Лорн. — Но какво прави тя тук?
	— Миналата нощ стражите я намерили на един от входовете на лагера — хладно обясни Нае. Говореше и се държеше като човек, изпълнил дълга си безупречно, но пряко волята си, при това без да успее да прикрие недомлъвките си зад привидната си невъзмутимост. — Облечена в дрипи и полумъртва от глад и изтощение. Помислили я за някаква луда и отначало поискали да я изгонят, но тя казала твоето име. Това я спасило. И тъй като ние бяхме в разгара на подготовката за битката, стражите я затворили, после я забравили. До тази вечер — Нае погледна към Лорн, който си сипа чаша вино, без да я прекъсва. — Един офицер дойде преди малко. Отидох с него и познах Майрин. Дискретно я доведох тук и се погрижих за нея. Надявам се, че не ми се сърдиш, задето я сложих да спи в твоето легло…
	Лорн смутено пресуши чашата си на един дъх.
	— Не — каза той. — Не, разбира се… Ти… направила си каквото трябва. Дори повече. Благодаря. Благодаря ти заради нея…
	— Тя има същия белег като теб.
	— Същия белег?
	— Белегът, от опаката страна на ръката ти. Твоят белег на Тъмнината. Тя има същия, но тук, под косата — Нае сложи пръст зад дясното си ухо. — Ти знаеше ли?
	Лорн разсеяно кимна.
	— Да.
	— Това какво значи?
	— Нямам представа. Тя… тя е родена така, струва ми се. Не като мен.
	— Обаче това е същият белег.
	— Да.
	— Видях го, докато я къпех — обясни Нае.
	Лорн се сепна.
	— Изкъпала си я?
	— Не можеш да си представиш в какво състояние беше. Не знам откъде идва, но е прекосила сама цяла една страна, обхваната от война, за да дойде дотук. Кой знае какво е преживяла.
	Лорн се замисли.
	Дали Майрин беше извървяла целия път от Аргор, за да го намери? Но защо? Защо сега? Защо при тези обстоятелства, след като беше изминала повече от година, откакто се бяха разделили?
	— Прибирам се — каза Нае. — Късно е и едва гледам от умора.
	— Разбира се. Някой лекар прегледа ли ти ръката?
	Падайки от коня, Нае си беше ударила лявата ръка много лошо. Можеше да я движи, но предпочиташе да я държи привързана към тялото си.
	— Да — отвърна Нае. — Няма нищо счупено — после добави, като посочи завесата, зад която спеше Майрин. — Дадох й малко от нашия кеш за ранените. Би трябвало да спи дълбоко до утре сутринта. Има нужда от това — после посочи шишенцето, сложено на една маса. — Ти също трябва да пийнеш малко.
	Едното бедро и едното рамо на Лорн бяха превързани и нямаше мускулче, което да не му причиняваше страшна болка.
	— Добра идея — каза той.
	— Там оставих дрехи за нея.
	Нае вече се бе обърнала и тръгваше, когато Лорн я попита:
	— Тя беше ли в състояние да говори? Каза ли нещо?
	— Не точно. Някакви несвързани неща. Нищо… Нищо важно.
	Той остана с убеждението, че младата жена го излъга, но не настоя повече.
	— Благодаря, Нае.
	— Имаш ли нужда от нещо?
	— Не. Още веднъж ти благодаря.
	— Забравих. Тя носеше това на врата си. Ти й го дай.
	Нае подаде на Лорн медальон, закачен на кожена връв. Беше голям колкото монета и изработен от оникс. На него беше гравирана руна, която Лорн добре познаваше.
	— До утре — каза Нае. — Ще кажа да не те безпокоят.
	— Освободи Логан.
	— Разбрано.
	Нае излезе и остави Лорн сам и някак объркан.
	Лорн изведнъж се почувства смазан от умора, до такава степен, че дори не можеше да мисли. Той се прозя, протегна се и веднага съжали, а лицето му се сгърчи от болка. Наля си чаша вино и следвайки съвета на Нае, сипа в него малко ликьор от кеш. Изпи една глътка прав. Виното му хареса и той въздъхна тежко. После, с чашата в ръка, отиде и се настани на един сгъваем кожен стол, който Нае беше сложила до леглото.
	Докато пиеше виното на малки глътки в полумрака, Лорн се вгледа в Майрин. Беше красива, в лицето й, успокоено от съня, имаше нещо сериозно и тържествено.
	Лорн заспа, без да духне свещта.

	* * *

	Яви му се сън.
	Все още беше пълна нощ, но когато Лорн се събуди, Майрин вече не беше в леглото. Той я повика и тръгна да я търси. И тъй като не я видя никъде в полумрака на голямата палатка, излезе навън.
	— Майрин!
	Напразно.
	Всичко беше повехнало и сиво, безжизнено. Само вятър и тишина. Земята се бе превърнала в пепелища. Вееха се само избелелите парцали на разкъсани бойни знамена от отминала слава.
	Лорн се отказа.
	— Тя не е тук — каза някакъв сериозен, дълбок глас, който отекна чак във вътрешностите му. — Само аз съм тук. И ти.
	Лорн бавно се обърна, но не видя никого. Беше познал обаче този зловещ глас — беше гласът на Серкарн.
	Серкарн — Драконът на разрушението.
	Серкарн, който от векове продължаваше да живее тайно в Закрилящите планини — затворен и покорен.
	Серкарн, чиято руна красеше медальона, който Майрин носеше…
	— Какво искаш от мен? — извика Лорн.
	Стори му се, че стенанията на вятъра се бяха усилили, че хоризонтът се бе отдалечил.
	— Ти ме пренебрегваш, рицарю. Откакто умря последният Върховен крал, духът ти е затворен за мен. Последният Върховен крал — искам да кажа…
	Лорн погледна ониксовия медальон в дланта си.
	Затвори шепа, отвори я пак. Медальонът се бе превърнал в черна пепел, която вятърът разпиля. Прахът се изви на спирали, издигна се нагоре, разгърна се и очерта силуета на огромен дракон, който придоби тяло. Две червени очи пламнаха, Серкарн наведе огромната си глава над командната палатка и каза:
	— Виж на какви крайности съм принуден, за да стигна до теб.
	— Твоята Съдба не е моя — възрази Лорн.
	— Как се заблуждаваш! — развеселено рече Серкарн. — Как се заблуждаваш…
	Лорн нетърпеливо рече:
	— Кажи ми какво искаш.
	— Нуждая се от теб, рицарю.
	— Ти вече ме измами.
	Серкарн заплашително протегна глава.
	— Не ми се доверявай, ако искаш — каза той. — Достатъчно е да ми се подчиниш.
	— Не служа на теб!
	Драконът се изсмя тихичко, после попита:
	— Дори за да спасиш сина си?


>>>	2.
	На другата сутрин, когато Лорн се събуди, Майрин още спеше. Той дръпна няколко черни къдрици от лицето й и се увери, че е добре и спи спокойно. Тя отвори натежалите си клепачи и в полусън, с блуждаещ поглед, едва чуто рече:
	— Лорн… Лорн! Ти ли си?
	— Аз съм. Всичко е наред, Майрин.
	— Те… Те го взеха, Лорн… Те го взеха!
	— Знам. Успокой се — той хвана ръката й. — Значи имам син? Син от теб?
	Лорн знаеше, че не само бе сънувал Серкарн. Те наистина бяха разговаряли, но това далеч не означаваше, че драконът бе казал истината. В миналото Серкарн вече го бе лъгал, като умело използваше истината, лъжата и недомлъвките, за да постигне целите си.
	— Те го взеха — повтаряше Майрин. — Те го…
	И тя отново заспа. Ръката й се отпусна в ръката на Лорн.
	Лорн се изправи, дръпна завесата, подаде глава през отвора на палатката и изпрати да повикат Нае.
	Известена от един оръженосец, младата жена дойде тъкмо когато Лорн привършваше тоалета си и — само по панталон и риза — бършеше току-що избръснатото си лице.
	— Моля те, наглеждай Майрин — каза той, докато продължаваше да се приготвя.
	— Искаш да се погрижа за нея или да я държа под око?
	Лорн се усмихна: Нае беше умна и досетлива.
	— И двете — отвърна той.
	— Разбрано. Ти къде отиваш?
	— Трябва да говоря с краля.
	— За какво?
	— По спешна работа.
	— Има ли нещо общо с нея?
	Нае беше единствената, на която Лорн можеше да позволи да му задава толкова въпроси.
	— Да — каза той.
	След като обу ботушите си, той облече кожената си ризница с черни метални халки, а Нае му помогна да я закопчае, после препаса сканда на пояса си.
	— Има ли за какво да се тревожа? — попита Нае.
	Лорн я изгледа, без да отговори, и излезе.
	Пред палатката, до пилона, на който се вееха знамената на Ониксовата гвардия, Лорн видя Логан, който — както всеки ден — го чакаше с два оседлани коня.
	— Отивам в замъка — заяви Лорн. — Сам — яхна коня и се наведе към Логан, за да може да му каже тихо. — Искам да идеш да намериш Теожен. Помоли го да приготви дискретно най-добрия ни змей. За мен. Да е готов да излети, когато се върна.
	Откакто граф Д’Аргор се бе присъединил към нея, Ониксовата гвардия притежаваше три змея, които се използваха за разузнаване и за пренасяне на пощата.
	— И храна ли? — попита Логан.
	— Да. За пет дни.
	На лицето на Логан се изписа загриженост: щеше да е по-добре, ако Лорн беше поискал два змея. Идеята, че капитанът му тръгваше сам, където и да беше това, не му харесваше, но той не каза нищо. Кимна и продължи да гледа след Лорн, който се отдалечаваше.

	* * *

	Лорн напусна лагера на кралската армия и в бърз тръс прекоси бойното поле, което — под лъчите на палещото слънце — беше осеяно с тела и оръжия, стъпкани знамена и кървави трупове на животни. Гарвани пируваха. Войници хвърляха мъртвите в каруци, без значение дали бяха кралски, или бунтовнически, събираха онова, което все още можеше да се използва или продаде, гонеха с ритници скитниците — селяни или просяци, мъже, жени или деца, — които се мъчеха да грабнат каквото могат. Понякога сред труповете откриваха някой ранен и ако за свой късмет той имаше с какво да плати, го отнасяха да се погрижат за него. Често обаче някой прикрит удар с кама довършваше ранения.
	Върховният крал се беше настанил в замъка Дарлат още вечерта след битката, заедно с генералния си щаб и кралицата. Кралската Гвардия пазеше навсякъде и Лорн трябваше да покаже отличителните си знаци, за да мине по подвижния мост. И веднага след като поиска среща с краля, бе приет. Новият капитан на Сивата гвардия, когото Лорн не познаваше, но вече го бе виждал в Ориал да придружава принца-кардинал Жал, го отведе в оръжейната зала.
	Алдеран I беше сам, седнал в кресло, сложено на подиум като трон — сред рафтове с оръжия: мечове, секири, боздугани и различни алебарди, покриващи стените. Параван, разположен грижливо пред един прозорец, спускаше плътна сянка върху главата му, увенчана с корона. Мракът разсичаше гърдите му по диагонал от рамото, така че само здравата му страна беше на светло. Лявата му ръка беше отпусната върху дръжката на Меча на кралете като върху бастун.
	Лорн изчака вратата зад него да се затвори и пристъпи напред. Поздрави и се поклони.
	— Вчера… — започна Върховният крал, гласът му беше по-дрезгав от обичайното. — Вчера, по време на битката… Ти чу камбаната, която биеше отбой за твоята гвардия, нали?
	— Да.
	— И реши да не й обръщаш внимание.
	— Не знаех от колко време бие. Помислих, че…
	Кралят го прекъсна, като вдигна дясната си ръка, облечена в ръкавица.
	— Без извинения — каза той. — Без увъртания. Ти реши да пренебрегнеш моята заповед. Да или не?
	— Да.
	— Друг на мое място можеше да реши да те осъди за предателство.
	— Друг на мое място нямаше да спечели битката.
	— Сякаш Ониксовата гвардия се е била сама вчера — иронично рече Върховният крал.
	Лорн замълча.
	Нямаше смисъл да спори. Кралят знаеше, че дължеше победата на Черните гвардейци и проблемът беше точно в това. Още когато беше съвсем млад и още само принц, Алдеран искаше да е единственият, който блести, докато слънцето огрява всички. И ако можеше да изтърпи да не е единственият, комуто се възхищават, държеше да е този, когото предпочитат.
	— Дошъл си да си признаеш грешката открито?
	— Дойдох да ти кажа, че заминавам.
	— Заминаваш.
	— За няколко дни.
	— Какво ще правиш?
	Лорн се поколеба, после рече:
	— Имам син. Той се нуждае от мен.
	Кралят се изсмя, смехът му беше кратък и болезнен.
	— Ти? Син? И откога?
	— Не знаех — призна Лорн. — Но той е в опасност.
	Върховният крал го изгледа продължително.
	— Не — каза той почти непринудено. — След три дни подновяваме бойните действия. Ирдел вече няма армия. Исрия ни е почти в ръцете. Имам нужда да си до мен. Имам нужда и от Ониксовата гвардия. Твоят… твоят син ще почака.
	— Ониксовата гвардия остава. Теожен ще я командва. Аз заминавам сам.
	— Казах „не“.
	— Не съм дошъл да ти искам позвол…
	— Не ми говори на „ти“! — избухна изведнъж Върховният крал и се изправи в креслото си. — Без значение дали сме насаме, или не, повече не ми говори на ти! Никога! Аз съм твой крал! Твой крал!
	Този пристъп на ярост го изтощи. Седна отново, а вратата зад Лорн се отвори и влязоха разтревожени Сиви гвардейци и слуги. Лорн ги спря с поглед през рамо. После, докато Върховният крал все още трудно успяваше да си поеме въздух, се приближи до него и тихо, така че да го чуе само той, му каза:
	— Не съм дошъл да ви искам позволение, сир. Дойдох да ви известя за заминаването си.
	— Внимавай, Лорн. Може да се уморя от твоите безочия.
	Лорн се наведе толкова близо до Върховния крал, че потъна в същия полумрак като него. И прошепна на ухото му:
	— Ако не искаш да не ти се подчиня пред всички, не ми заповядвай да остана. Ониксовата гвардия ще ти служи предано в мое отсъствие. Само от теб зависи да заявиш, че си ме натоварил с поверителна мисия. Или по-добре нищо не казвай и остави хората да си говорят. А засега, довиждане.
	След това Лорн направи няколко крачки назад, поклони се почтително, обърна се и излезе. Войниците и слугите се поколебаха за миг, но всички се отдръпнаха и му сториха път.

	* * *

	Сякаш изникнал от нищото, Одрик бутна вратата на оръжейната зала и остана сам със своя господар. В мрака Върховният крал мълчеше, но дишаше тежко, погледът му беше неподвижен, далечен и блестящ от ярост.
	Одрик знаеше какво да очаква. Познаваше господаря си, бе го видял как се бе променил след изгарянията, които го мъчеха, но най-вече го караха да се мрази и презира сам. В този миг Върховният крал беснееше от безсилие, разкъсван между огромното желание да се откаже от Лорн и неговите недомлъвки или да накаже героя от войната в Исрия и победител в битката при Дарлат. Лорн го беше предизвикал, беше го поставил пред свършен факт. Алдеран мразеше това.
	Макар да подозираше, че Лорн беше причината, Одрик не знаеше какво точно бе вбесило краля. Затова пък нямаше никакво съмнение, че първият срещнат щеше да понесе последиците от гнева му. Така че той се помъчи да не вдига почти никакъв шум, докато приготви лекарството, което господарят му трябваше да вземе в този час на сутринта. Когато сместа бе готова, той смирено се приближи и като се поклони, я подаде на краля.
	— Господарю. Лекарството ви?
	С рязко движение с опакото на ръката Върховният крал запрати чашата в стената. Одрик отстъпи и се сви от страх да не го удари, но кралят отново бе седнал неподвижно и с треперещ от гняв глас каза:
	— Извикай капитана на кралската гвардия. Искам Лорн да бъде арестуван.


>>>	3.
	Лорн се боеше, че в крайна сметка Върховният крал може да се реши и да заповяда да го арестуват, затова се върна в галоп в лагера на кралските войски. Скочи от седлото, още преди конят да спре, и се втурна в палатката си, където намери Нае и граф Д’Аргор.
	— Успяхте ли да направите необходимото? — обърна се той към Теожен.
	— Да, рицарю. Най-добрият ми змей е готов. Обаче…
	— Отлично. Графе, поверявам ви командването на Ониксовата гвардия — Лорн се обърна към Нае. — Майрин?
	Нае посочи с брадичка към завесата в мига, в който тя се разтвори и Майрин излезе от стаята. Лорн и Майрин размениха дълъг поглед. Бледа и с изопнати черти, тя беше облякла дрехите, които Нае й беше оставила. Двете млади жени бяха еднакви на ръст, но Нае беше по-набита и по-яка от вещицата. Панталоните и сакото й бяха доста широки, което я правеше да изглежда по-крехка, отколкото беше.
	— Оставете ни — каза Лорн.
	Теожен и Нае излязоха.
	— Имам много малко време — заяви Лорн.
	— Заминаваш ли?
	— Защо не ми каза, че имам син?
	— Това интересуваше ли те?
	— Може би си се съмнявала дали е от мен…
	— Не. Знаех го.
	— Тогава защо?
	— Защото още в деня, когато се роди, разбрах, че това дете е в опасност.
	— Не си се излъгала — Лорн се зае да събере някои неща, които хвърли набързо в една кожена торба. — Ще се върна сигурно след няколко дни — каза той. — През това време ще е най-добре да не се показваш много-много.
	Тя разтревожено пристъпи към него.
	— Къде отиваш?
	— Да намеря нашия син.
	— Знаеш къде е? — учуди се тя, а гласът й беше изпълнен с надежда.
	— Зная кой ти го е взел и ще ти го върна.
	— Идвам с тебе.
	— Не.
	Тя го сграбчи за ръката.
	— Идвам с тебе! Това е моят син!
	Той се отскубна от нея с едно движение на рамото.
	— Нашият син — уточни Лорн. После завърза ремъците на торбата. — Ти нямаш сили. Ще се справя по-добре сам. Ти си почивай.
	Той тръгна към изхода, но Майрин застана на пътя му — студена и решителна.
	— Знаеш ли какво преживях, за да те намеря? За да дойда дотук? Това, че съм майка на сина ти, не ме прави робиня. Никога не съм се подчинявала на никой мъж. Това никога няма да стане. Нито на теб, нито на когото и да било друг. Идвам.
	Лорн се поколеба.
	Искаше да й отговори, но тогава в палатката влезе Логан и каза:
	— Извинете ме, капитане. Но насам се приближават въоръжени Сиви гвардейци. Идват за вас.
	Вече можеше да се чуе отчетливият шум на приближаващ се отряд.
	— Заеми се с тях! — каза му Логан. — Но без насилие!
	— Разбрано.
	Лорн кимна за довиждане на своя телохранител, после хвана Майрин за ръката и я дръпна в дъното на палатката, където изряза отвор с камата си.
	— Напълно ли си сигурна? — попита той.
	Майрин не го удостои с честта да му отговори и мина първа.

	* * *

	Малко след това един аргорски змей напусна кралския лагер, като размахваше широко криле и отнасяше Лорн и Майрин на гърба си.


>>	Увенчаните планини

E>
	Изоставяйки всичко, за да го спаси, баща му полетя към Увенчаните планини, където Драконът на разрушението му бе казал да отиде.
@	Хроники (Книга за Последния маг)
E$

>>>	1.
	— _Ще отидеш в Увенчаните планини. И там ще влезеш в последното жилище на Ейлазий._
	— _Никой не знае къде е то._
	— _При прохода на Мъдреца ще намериш човек, който знае и те чака. Когато изпълниш възложената ти задача, твоят син ще ти бъде върнат._
	Лорн се събуди до огъня, който двамата с Майрин бяха запалили. Колко ли време беше спал, изтощен от дългите часове, през които държеше юздите на летящия змей? Край него хребетите на Увенчаните планини се очертаваха на нощното небе като ресни, а Голямата мъглявина никога не бе изглеждала толкова близка и ясна. Планинският въздух беше чист и прохладен. Огънят гореше пред една просторна пещера, в която Лорн и Майрин смятаха да прекарат нощта и където едно изтощено животно, полегнало настрани, вече спеше.
	Майрин я нямаше.
	Лорн стана и започна да се оглежда за нея и тъкмо когато щеше да я повика, тя се появи спокойно иззад една скала.
	— Ходих да набера билки. Тук има същите като в Аргор.
	Увенчаните планини ограждаха Исрия от юг. По-малко от ден бе достатъчен, за да стигнат от Сталерн до тях, яхнали змей. За миг Лорн се бе побоял, че Върховният крал може да изпрати змейници да ги преследват, но нищо такова не бе станало — или поне те не бяха видели никого. Лорн обаче предпазливо бе решил да спрат за почивка чак вечерта.
	Във вдлъбнатината на един камък Майрин стриваше билките и плодовете, които бе събрала. Лорн я наблюдаваше какво прави. Откакто бяха тръгнали, бяха говорили много малко — оглушителният вятър, който брулеше лицата им, правеше всякакъв разговор невъзможен.
	— Разкажи ми за него — каза Лорн.
	Тя не реагира на въпроса, остана съсредоточена в работата си. Дали изобщо беше чула Лорн?
	След известно време каза:
	— Казва се Каел. На шест месеца е. Е, сега вече на малко повече — работата й помагаше да може да говори за детето, което бяха изтръгнали от нея. Потънала в заниманието си, успяваше да понесе по-леко тревогата, която разяждаше стомаха й, отнемаше й съня и желанието за храна. — Як е. Много е буден. Има същите очи като теб. Едно синьо. Едно сиво.
	— Каел… — повтори Лорн на себе си.
	— Означава „принц“.
	— На какъв език?
	— На един забравен език. Красив и силен език. Също като него.
	— Ти ми каза, че още с раждането му си разбрала, че е в опасност. Защо?
	— Защото виждам отвъд нещата и разбирам знаците.
	— Какви знаци?
	Тя замълча, продължаваше внимателно да стрива билките. После попита:
	— Кои бяха жреците, които ми го взеха?
	— Пазителите на мавзолея на Ерклант I, струва ми се.
	— Познаваш ли ги?
	— Да.
	— За да стигнат до теб, затова ли взеха Каел?
	— Да. За да ме принудят да се подчиня на господаря им. С… съжалявам.
	Майрин спря, остана неподвижна, без да вдига очи от кашата, в която се бяха превърнали стритите билки и плодове; в ръката си държеше камъка, с който ги бе смачкала.
	— А ти това ли правиш? — попита тя. — Подчиняваш се на господаря им?
	Лорн разбра смисъла на въпроса й.
	— Да, подчинявам се. Няма да направя нищо, което да ви застраши — Каел и теб.
	Тя продължи работата си все така със сведени очи.
	— Не се тревожи за мен. През целия си живот никога не съм разчитала на хората… Тези жреци — кой е господарят им?
	— Не мога да ти кажа.
	— Не заслужавам ли да зная?
	— Не е това.
	От дисагите, които Логан беше приготвил по молба на Лорн, Майрин извади една дървена чаша, лъжица и мях с вода. После попита:
	— Тоя господар какво иска да направиш?
	— Не знам точно. Трябва да отида в гробницата на Ейлазий. Някой ме чака на прохода на Мъдреца, за да ми каже повече.
	Младата дори не трепна при името Ейлазий.
	Сипа кашата от билки и плодове в чашата, наля вода и като разбърка сместа, рече:
	— Този Ейлазий същият ли е, за когото си мисля?
	Лорн кимна.
	Като ставаше въпрос за Ейлазий, историята и легендата се сливаха. Този маг бе живял в края на времето на Мрака. Знаеше се, че е бил приятел и съветник на Ерклант I — първия Върховен крал, — комуто помогнал да победи войските на Драконите от Ада, да постави основите на своето кралство и да победи Дракона на разрушението. Без Ейлазий Върховното кралство никога нямало да стане това, което беше сега. Може би дори нямаше да съществува.
	Майрин подаде чашата на Лорн.
	— Пий — каза тя. — Но само половината.
	Той я погледна и повдигна въпросително едната си вежда.
	— Защо само половината?
	— Защото другата е за мен. Искаш ли аз да пия първа?
	Лорн вдигна рамене и изпи своята половина.
	— Това ще ни подейства добре — каза тя. — Ще ни върне силите. А твоите рани ще заздравеят по-бързо. Всъщност я ми ги покажи.
	Тя взе чашата и я допи, после прегледа ръката и бедрото на Лорн. Това, което видя, не я разтревожи. Намаза върху раните каквото беше останало от сместа във вдлъбнатината на камъка.
	— А Тъмнината? — попита тя.
	— Напредва. Но бавно.
	— Искаш ли да погледна?
	— Не тази вечер.
	— Както искаш — каза тя и превърза раните му. — Но имам право да зная — и понеже Лорн я гледаше неразбиращо, уточни. — Кой е господарят на жреците? Кой ми взе сина? — той се поколеба. — Моля те, Лорн. Ако искам да мога да ти помогна да намерим Каел, трябва да зная.
	Лорн въздъхна.
	— Серкарн — рече той.
	— Д… Драконът?
	— Да.
	— Но той е мъртъв! Убит от Ейлазий и…
	— Не. Не е.
	Той й разказа всичко.


>>>	2.
	На следващата утрин двамата отново поеха на път. Този път не летяха високо, за да избягнат най-силните въздушни течения и да пестят силите на змея, така че следваха отблизо планинските долини и накрая стигнаха до прохода на Мъдреца. Там, след като направиха няколко кръга във въздуха, за да огледат добре мястото, кацнаха до каменни развалини, на тревиста полянка, осеяна с бели камъни. Лорн слезе пръв от змея, огледа внимателно околността, ослуша се и когато се увери, че няма опасност, помогна на Майрин да слезе.
	— Стой тук — каза той. — Ще огледам наоколо.
	Тя кимна.
	С меч в ръка Лорн влезе в развалините, които бяха наполовина хлътнали в земята. След като се убеди, че са пусти, той тъкмо излизаше, когато чу, че Майрин го вика, гласът й беше спокоен.
	— Лорн!
	Той тръгна към нея и видя мъж, който спокойно се приближаваше към тях по една пътека. Носеше сиво расо и се подпираше на тояга. Обръснатата му глава беше покрита с ритуални татуировки. Беше жрец от мавзолея на Ерклант I. И макар Лорн да не можеше да направи разлика между него и който и да било друг подобен жрец, Майрин позна един от онези, който й бяха взели сина в развалините на Ириас.
	Лорн отиде до Майрин. С поглед, вперен в жреца, тя беше насочила към него кинжала си, като здраво го държеше с две ръце. Леко трепереше. Очите й блестяха от омраза.
	— Всичко е наред — прошепна Лорн.
	Тя не отвърна.
	Жрецът се приближи и застана невъзмутимо пред тях. Изглеждаше напълно безразличен към кинжала, с който Майрин го заплашваше. Но Лорн натисна надолу ръцете на младата жена и я накара да свали оръжието.
	— Трябва да ме последвате — каза жрецът с равен глас. — Само вие. Тя остава.
	Майрин понечи да възрази, но Лорн я изпревари.
	— Тя идва — каза той.
	Жрецът го изгледа така, сякаш Лорн говореше чужд език, който внимателно трябваше да си преведе.
	— Тя остава — повтори той.
	— Ако тя остане, и аз оставам.
	— Къде е моят син? — попита Майрин, но не получи отговор. — Отговори ми, мръснико! Къде си го отвел?
	— Добре — каза жрецът. — Трябва да ме последвате.
	— В гробницата на Ейлазий? — попита Лорн. — Какво ще правим там?
	Жрецът се обърна и се отдалечи.
	Смутен, Лорн погледна към Майрин.
	— Другите, в Уриас, бяха също като него — обясни тя полугласно. — Сякаш лишени от емоции. Празни. А ти видя ли му краката?
	Жрецът вървеше бос, но на прасците му още стояха завързани каишките на сандали. Разкървавените му крака със засъхнала по тях натрупана мръсотия, разранени от камъните по пътеката, оставяха червени дири. Сигурно всяка крачка, която правеше, беше цяло мъчение, но той като че ли не страдаше.
	— Да вървим — рече Лорн. — Ще видим къде ни води.
	Жрецът не ги беше изчакал. Така че те трябваше да побързат, за да го настигнат, като Лорн теглеше змея за юздата.

	* * *

	След прохода се спуснаха в една пуста, дива долина и три дни вървяха през гори и долчинки, без жрецът да пророни и дума. Вечер той спираше, забиваше тоягата си, сядаше кръстато на земята с широко отворени очи, но напълно отсъстващ дух и оставаше неподвижен до следващото утро. Дали спеше? На зазоряване се изправяше, вземаше тоягата си и — независимо дали те го следваха, или не — тръгваше отново. Сякаш не чуваше, когато му говореха. Не пиеше, не ядеше, вървеше все с една и съща равномерна стъпка. Напомняше на Лорн ония автомати, които изработваха вестфалдските майстори-часовникари. Вървенето подире му беше изтощително и в края на деня Майрин се решаваше да яхне змея. Няма нищо по-непохватно от змей, ходещ по земята, и това правеше ездата още по-тежка. Но тъй като Майрин още не се бе възстановила от мъките, които бе претърпяла, докато намери Лорн, нямаше избор. Изтощена, заспиваща, тя се оставяше на ритъма, с който влечугото ходеше, и се поклащаше напред-назад, а Лорн вървеше до нея от страх тя да не падне.
	Най-сетне, в края на една гора, обградена от високи скали, през която бяха минали, следвайки останките на стар павиран път, те стигнаха до началото на една гърловина, чиито скалисти стени бяха обрасли с растения. Виждаше се, че това бяха много стари развалини, сред които през вековете бяха поникнали дървета.
	Свечеряваше се.
	Жрецът спря и заби тоягата си.
	— Тук е — каза той.
	Седна, кръстоса изранените си крака със забити в тях трънчета и повече не помръдна.
	Лорн помогна на Майрин да слезе от змея. Завърза влечугото за един дънер, после двамата се заеха да разгледат входа на гърловината.
	— Първите му думи от прохода на Мъдреца — рече Майрин, като посочи с глава към жреца.
	— Това трябва да значи, че сме стигнали — отвърна Лорн. — Мисля, че гробницата на Ейлазий е насам.
	Нощната тъмнина вече бе обгърнала гърловината. Лорн усети, че печатът на Тъмнината започва да го сърби и забеляза, че и Майрин вдигна ръка зад ухото си, под косата.
	— И ти ли? — попита той.
	— Да. Но това не е Тъмнината. Нещо друго е.
	Лорн имаше същото предчувствие.
	— Много скоро ще разберем какво е — каза той.
	Отиде да събере дърва и двамата се настаниха, за да прекарат нощта, без да обръщат внимание на жреца, който — все така седнал кръстато и с втренчен пред себе си поглед — вече не дишаше.

	* * *

	Тази нощ Лорн отново сънува.
	Серкарн дойде при него там, където двамата с Майрин лагеруваха, на входа на гърловината, от която се носеше гъста мъгла. Майрин спеше. Жрецът изглеждаше като статуя. Завързан за дънера, змеят стоеше кротко.
	— Ти стигна — каза Драконът на разрушението. — Гробницата на Ейлазий е в тази гърловина.
	— А когато я намеря?
	— Ще я отвориш, ще вземеш черепа, който се намира в нея, и ще ми го донесеш.
	— Черепа на Ейлазий.
	— Да.
	— Защо?
	— Защото искам да го сториш — отвърна Серкарн.
	— Какво ще правиш с него? — настоя Лорн.
	— Подчинявай се. Първо черепът. После детето.

	* * *

	От гърловината се надигнаха бели, тромави мъгли, прошарени в сиво. Под светлините на Голямата мъглявина над тях се стелеше блед ореол, те се понесоха над земята и се увиха около спящите Лорн и Майрин.
	Не бяха нито от Сянка, нито от Тъмнина.
	Бяха от Забрава.


>>	Ейлазий

E>
	Той бе най-могъщият от маговете и остана най-знаменитият сред тях. Приписваха му множество подвизи, един от които беше, че е помогнал на Ерклант I и на Черната гвардия да победят Дракона на разрушението, който — след епохата на Мрака — продължаваше да вилнее за нещастие на Човеците.
@	Хроники (Книга за Ейлазий)
E$

>>>	1.
	Лорн се събужда от слънчевите лъчи, които минават през кристалните стъкла на прозореца и галят лицето му. Прозява се и се протяга, отпочинал е. Леглото е дълбоко и меко. Стаята е уютна и приятна. Тук сякаш времето не тече. Въздухът е свеж и ухаен. Лорн става.
	Докато Лорн се мие, огледалото, закачено на стената над умивалника, показва отражението му. Той е гладко обръснат. Косата му е подстригана късо. Водата се стича по широките му рамене и по гърба му. Без да знае защо, той разглежда и докосва здравия си хълбок. Няма нито белег по ръцете и по мускулестото му тяло. Той гледа опакото на лявата си ръка, сплита пръсти и ги изпуква, после отново се протяга.
	Лорн обува нови панталони, бяла риза и изгладено сако, което оставя разкопчано. Сяда на леглото, за да обуе лъснати до блясък ботуши, изправя се и удря с пета, за да се намести кракът му хубаво. Чувства се в отлична форма. Гладен е.
	Излиза от стаята, поема по един коридор, влиза в светла, огряна от слънцето зала, от чийто балкон се вижда покрит двор и — над червените керемиди на покривите на красивия му дом — покритите със сняг високи хребети на Увенчаните планини. В тишината на двора ромоли фонтан. На небето прелитат игриви птици. Те се спускат и кълват от ръката на Ейлазий.
	Магът е застанал на балкона.
	Облечен е в тъмносиня роба, носи шапка от червена кожа, която прилепва плътно към плешивата му глава. Чува Лорн, обръща се и се усмихва, като си изтупва ръцете от последните трохички, които птиците не са успели да изкълват. Бялата му брада е къса и добре пригладена. С приятелски поглед пита рицаря дали е прекарал спокойно нощта. Лорн отговаря, че е спал непробудно. Пропуска да добави, че от цяла вечност не е спал толкова хубаво, но споменът за някогашните му кошмари изведнъж изчезва — като мимолетно ухание, отнесено от полъх на вятър.
	Ейлазий посочва маса, отрупана с ястия. Предлага на рицаря, който сигурно е гладен, да седне. Двамата мъже сядат край масата и докато се хранят — а в това време край тях минават призраци, заети с ежедневните си задължения в дома, — спокойно разговарят: за Войната на Мрака, за началото на царуването на Ерклант I и за първата Ониксова гвардия. Заситен, Лорн споделя, че с удоволствие би живял сред тези стени. Ейлазий му отвръща, че това е най-голямото му желание и че тук рицарят е у дома си. Да остане колкото желае, освен ако не се налага да отиде другаде. Лорн се колебае, но не, доколкото му е известно, никой и никъде другаде не го чака.
	Изведнъж остра болка пронизва главата му.
	— _Лорн!_
	Лицето му се сгърчва, той опира лакти на масата и разтрива слепоочията си с пръсти. Ейлазий е разтревожен. Лорн казва, че не знае какво му се случва. Всичко е било много хубаво до тази внезапна болка.
	— _Лорн!_
	Магът се суети. От едно седефено шишенце налива в една чаша някаква млечна течност, в която плуват сиви нишки. Дава на Лорн да пие, като му обещава, че болката бързо ще бъде облекчена.
	Лорн пие. Болката изчезва.
	— Лорн…
	Лорн седи слаб и объркан. Ейлазий му помага да се изправи. Отвежда го в библиотеката и го слага да легне на една кожена пейка. Смята, че рицарят е надценил силите си: въпреки добрия си вид, още не се е възстановил от огромните изтощения в живота си.
	Лорн заспива и когато се събужда, вече е вечер. През прозореца нахлуват червеникавозлатистите светлини на залеза и заливат голямата, притихнала къща и нейната градина, където Лорн вижда Ейлазий. Отива при него. Магът стои пред саркофаг от бял камък. Тъй като Лорн се колебае, Ейлазий го приканва да се приближи, като го уверява, че не го притеснява. Напротив, всяка компания му е приятна. Рицарят по-добре ли се чувства? Лорн признава, че все още е леко уморен.
	Двамата остават смълчани. Нощта се спуска. После Ейлазий казва, че нищо не знае за Серкарн и за тайните на измъчената му душа. Той се е бил с него и го е победил, прибягвайки до всички средства на своята магия. Никой не го познава като него. Уверява Лорн, че Драконът на разрушението иска само едно: да си отмъсти на рода, на който е бил принуден да се покори — на рода на Върховните крале. Впрочем, тъй като няма законен крал на Трона от абанос и оникс, мощта на Серкарн расте. Той все още не може да се освободи от физическите вериги, в които е окован, но преградите, които някога магът е издигнал, за да държи затворен духа му, се разхлабват. Лорн разбира. Ето как жреците са попаднали под властта на дракона и защо му се подчиняват. Магът кима в потвърждение, а гласът му отеква странно: „Достатъчен е обаче само един зов, за да може Серкарн да хвърли над света собствения си призрак от Тъмнина. Този зов ще дойде от вас, рицарю.“ Накрая Ейлазий предупреждава Лорн: Драконът на разрушението сигурно ще се опита да го накара да понесе това, което е наложил на жреците. Да внимава и да не се доверява.
	Лорн иска да отговори, но болката се връща — още по-силна и жестока, остра. Той пада на земята и стенейки, се свива на кълбо, като държи главата си с ръце.
	— _Лорн! Лорн!_
	От ръкава си Ейлазий вади седефено шишенце. Навежда се, повдига главата на Лорн, опитва се да облекчи болката му с думи, иска да му даде да пие от шишенцето. Но болката става още по-силна. Лорн се отскубва от ръцете на мага и се търкаля по земята. Едва се сдържа да не крещи. Обръща се по корем и хълца. Някак успява да застане на колене. Гърдите му се повдигат от конвулсии. Повръща. На няколко пъти изхрачва млечнобяла течност, прошарена със сиво — същата като онази, която магът му даде да изпие след първата криза. Лорн се навежда напред, главата го носи, опира се на протегнатите си ръце. Пак повръща. Същата белезникава, гъста маса. Ейлазий стои прав, встрани. И докато Лорн се чисти, той постепенно се стопява. Около двамата мъже изчезват алеите, посипани с едър пясък и покрити с трева, зидовете се срутват, стените се превръщат в храсталаци и диви горички, израстват огромни дървета, къщата е развалина, обрасла в бръшлян. За няколко удара на сърцето изминават хиляди дни и хиляди нощи.
	— ЛОРН!


>>>	2.
	Лорн се свести, лежеше на килим от трева.
	Когато отвори очи, те приличаха на две топчета обсидиан, но след едно примигване си върнаха нормалния цвят и той седна. Страшно главоболие замъгляваше погледа му. Майрин беше клекнала до него. Намираха се в дъното на гърловината в Увенчаните планини, където ги бе довел жрецът. Под надвисналите клони на столетни дървета ги заобикаляха обвити в мъгла развалини, обрасли в бурени. Беше тъмно. Над тях блестяха съзвездията на Голямата мъглявина.
	Лорн почувства, че отново му се гади, наведе се настрана и изплю още малко бяла жлъч. Избърса си устата с опакото на ръката и погледна Майрин.
	— Изплаши ме — каза тя.
	— Какво стана?
	— Ти ми кажи! Когато се събудих, се беше съмнало. Теб те нямаше, а жрецът беше мъртъв. Аз…
	— Мъртъв?
	— Да. Мъртъв. Мисля, че от изтощение.
	— Или защото е престанал да бъде полезен — прошепна Лорн на себе си, като си помисли за Серкарн.
	Майрин не го чу и продължи да разказва:
	— Намерих те тук. Лежеше в несвяст. Безжизнен. Беше потънал в мъгла от Забрава, която минаваше през устата и ноздрите ти. Очите ти бяха широко отворени. Бяха изцъклени като на мъртвец.
	Три ужасни стихии продължаваха да съществуват след Войната на Мрака: Тъмнината, Сянката и Забравата. Разяждащата Тъмнина се срещаше най-често, тя най-охотно се издигаше от недрата на света. Забравата беше най-рядка и най-непозната — може би защото човек не можеше да се доближи до нея, без да се изгуби.
	— Никога не бях виждала Забрава — призна вещицата. — Направих каквото можах.
	— Зная.
	— Чуваше ли ме?
	— Може да се каже. Аз бях… далеч.
	— Тъмнината в теб ти спаси живота — каза Майрин. — Тя те предпази. И продължава да го прави.
	Лорн се огледа наоколо.
	Плътна бяла мъгла, пронизана от сиви нишки, ги обгръщаше: изглеждаше недоверчива и постоянно дебнеща. Издигаше се, спускаше се, задържаше се до средата на глезените, увиваше се около стволовете на дърветата, катереше се по ниските руини.
	— Те са имали по-малко късмет — добави Майрин.
	Тук-там сред мъглата се виждаха трупове. Позите им бяха спокойни и човек можеше да си помисли, че спят. Но бузите им бяха хлътнали, очите им — широко отворени, а кожата им се бе сбръчкала като пергамент. В разтворените им усти се виждаха оголените им зъби. Ръцете и краката им бяха изключително слаби. Изглеждаха като мумифицирани. По облеклото им Лорн позна, че това бяха жреци от мавзолея на Ерклант I.
	— Понеже те не са успели, Серкарн е решил да повика теб — досети се Майрин. — Можеш ли да вървиш?
	— Ще се справя.
	Тя помогна на Лорн да се изправи и в този миг мъглата като че ли се отдръпна. Лорн си пое дълбоко въздух няколко пъти и почувства, че главоболието му намалява, а силите му се връщат.
	— Да вървим — каза Майрин. — Не ми харесва това място.
	— Трябва да свърша още нещо — каза Лорн.
	Извади меча си и докато валмата мъгла се отдръпваха пред него, внимателно започна да разглежда руините на светлината на Голямата мъглявина. Стиснала кинжала си, Майрин вървеше след него и докато се взираше напрегнато в сенките, слушаше разказа му за това, което бе преживял, докато бе във властта на Забравата. Лорн познаваше мястото и се движеше уверено сред останките от дома на Ейлазий. Замълча, когато намериха гробницата, пред която двамата с мага бяха разговаряли. Постройката беше обрасла в пълзящи растения и се беше наклонила, повдигната от едната страна от корените на дърво. Стените й бяха осеяни с пукнатини, а металната й врата, макар и здрава, беше открехната.
	Наложи се Лорн да я натисне с рамо, за да я отвори.
	Вътре белият саркофаг на Ейлазий беше замърсен от вековния прах, който покриваше всичко. Легнала статуя, отличаваща се със съвършен реализъм, изобразяваше мага точно такъв, какъвто Лорн го бе видял — същата фигура, същата възраст, същите дрехи. Ръцете, кръстосани на гърдите, изглеждаха така, сякаш са били изваяни, за да обгръщат предмет, който липсваше.
	След кратко колебание Лорн се наведе и се приготви да бутне капака, увенчан с руни, когато Майрин го спря.
	— Чакай.
	В дъното на гробницата имаше ниша, а в тази ниша — каменно ковчеже, което едва се виждаше под дебелите слоеве прах. Вещицата отвори ковчежето и извади от него мощехранилница от стъкло и аркан, която подаде на Лорн: вътре имаше гол череп с цвят на слонова кост, чието чело беше украсено с пентакъл, издълбан в костта, а празните орбити сякаш гледаха към вечността на едно бездушно небитие.


>>	Мавзолеят на Ерклант I

E>
	Като оставиха зад себе си Увенчаните планини, те поеха на север и прелетяха над равнините на обхванатата от война Исрия, за да стигнат Закрилящите планини, където първият от Върховните крале бе пожелал да бъде издигната неговата гробница.
@	Хроники (Книга за Рицаря)
E$

>>>	1.
	Яхнали якия си аргорски змей, Лорн и Майрин напуснаха Увенчаните планини и прелетяха над цяла Исрия, за да стигнат до Закрилящите. От долина до проход, от проход до долина, те стигнаха до един пресушен дол, брулен от сухи, резки пристъпи на вятър, които вдигаха вихрушки от прах. Оттук насетне полетяха ниско, като следваха пътя, по който поклонниците отиваха в мавзолея на Ерклант I. Близостта на войната не беше прекратила поклонническите пътувания. Мъже и жени, деца и старци, монаси и скитници, луди и покаяници продължаваха да идват от Върховното кралство и от другаде, за да се молят над гроба на първия Върховен крал и понякога да отседнат в лагера от палатки и бараки пред храма — крайна цел на пътуването им. Някои повече не си тръгваха. Други се раждаха и умираха на това място, в непосредствена близост до легендарния монарх. Преди пет века, когато още царуваше само над кралството Лангър, той бе успял да обедини човешките армии и благодарение на саможертвата на Дракона-крал бе победил Драконите от Ада и техните легиони в Последната война на мрака. Бе коронован за крал, бе основал Върховното кралство чрез съюзи и завоевания, бе създал Ониксовата гвардия и — според Хрониките — бе убил Дракона на разрушението на същото това място, където по-късно бе пожелал да е гробницата му.
	Храмът, който пазеше мавзолея, беше построен на няколко етажа, опрян на склона на планината. Лорн се приземи на първата тераса, където чакаха жреци в сиви раса, с татуирани бръснати глави и обредни жезли. Лорн и Майрин слязоха от змея, но само той пристъпи напред, като извади мощехранилницата от чантата си и я показа. Жреците останаха невъзмутими при вида на черепа на Ейлазий. Без да кажат дума, те поканиха Лорн и Майрин да ги последват, а двама неофити се заеха да се погрижат за змея. Лорн усещаше, че Майрин е някак особено напрегната. Обясни й, че членовете на ордена, посветен на защитата и поддръжката на кралската гробница, дават обет за мълчание. Онзи, който ги бе завел в Увенчаните планини, е бил под умствения контрол на Серкарн и затова бе говорил толкова малко, макар и едва няколко думи.
	Всичко бе готово за посрещането им.
	Жреците ги отведоха в чисти, уютни покои, чийто балкон гледаше към градина. Там Майрин бе поверена на грижите на слугини, а Лорн бе отведен при Серкарн. И тъй като Майрин се разтревожи, че я разделят от него, той я прегърна и успокои: скоро щяха да бъдат заедно — тя, той и Каел.


>>>	2.
	Огромните врати се отвориха пред Лорн сред непрогледен мрак. Следвайки сянката си, безмерно разтегната пред него по покрития с плочи под, той влезе в утробата на планината и тръгна към каменния подиум с троновете, поставени един срещу друг, и светилниците край него, които изведнъж пламнаха. Креслото, което беше с гръб към вратите, беше празно. На другото, обърнато с лице към входа, седеше статуя, чийто смущаващ реализъм караше посетителя да си мисли, че първият Върховен крал сякаш бди над собствената си гробница и над паметника си от черен мрамор, прошарен с аркан, който се виждаше отзад.
	Но пазителят на гробницата на Ерклант I беше съвършено друг.
	Вратите се затвориха в същия миг, в който Лорн тръгна към големите светилници и заизкачва стъпалата, водещи към троновете. Той усещаше в тъмнината някакво смазващо, зло присъствие, много по-страховито от обикновено. Без да трепне, свали чантата си, която до този момент носеше преметната през гърди, сложи я на земята и извади от нея мощехранилницата с черепа на Ейлазий. После, като се обърна към мрака, размаха мощехранилницата с една ръка, както се показва и размахва като трофей главата на победен враг, и извика силно:
	— Драконе, върни ми моя син!
	Тежки вериги задрънчаха по каменните плочи. Чу се прегракнало, могъщо дихание. Две червени очи на влечуго се отвориха и Серкарн излезе от сянката. Бяха изминали месеци, откакто Лорн не беше виждал Дракона на разрушението — месеци, през които един Върховен крал беше умрял, а друг бе дошъл след него, като бе узурпирал титлата си. Призракът на Ейлазий бе потвърдил, че тъй като няма законен крал на Трона от абанос и оникс, мощта на Серкарн се е увеличила. Изправен пред злокобната аура на дракона, която сега бе десетократно по-силна, Лорн вече не се съмняваше, че е точно така.
	— Донесох черепа на мага — каза той.
	Серкарн приближи глава, от ноздрите му се носеше гаден дъх. Той завъртя главата си така, че да може да разгледа мощехранилницата от различни ъгли. Лорн не помръдна. Огнените очи на дракона пламтяха от злобна хитрост, сякаш подозираше някаква измама и предварително намираше повод да се радва.
	— Успях там, където твоите жреци се провалиха — добави Лорн, без да трепне.
	Серкарн продължи да мълчи и се вгледа внимателно в Лорн, както бе огледал черепа в мощехранилницата. После доволен дръпна главата си и попита:
	— _Той говори с теб, нали? Ейлазий?_
	Гласът отекна почти болезнено в ума на Лорн.
	— Да, той говори с мен. Той или неговият призрак.
	— _Той е бил. Отвъд времето._
	— Отвъд Забравата.
	— _Да, рицарю. Разбрал си… Сигурен съм, че те е предупредил да се пазиш от мен. Греша ли?_
	— Не, не грешиш.
	— _Какво ти каза?_
	— Нищо, което вече не знаех — нетърпеливо отвърна Лорн. — Ето черепът. Нали това искаше?
	Драконът се направи, че не е чул. Следвайки нишката на собствената си мисъл, той каза:
	— _Ейлазий никога не е пропускал да злослови за мен. Чакай да позная… Посъветвал те е… Не. Настоявал е да не ми се доверяваш, да се пазиш от моите хитрости и от жестоката ми природа. Казал ти е, че съм способен единствено да лъжа и предавам. Казал ти е, че имам една-единствена цел. Да вредя. Да вредя на човешкия род. Но преди всичко да вредя на рода, на който бях подчинен: на рода на Върховните крале…_ — той отново подаде напред огромната си люспеста глава и като се обърна към черепа на Ейлазий, добави. — _Правилно ли се досетих, стари мой приятелю?_ — и тогава драконът започна разговор, а Лорн така и не разбра той ли не можеше да го чуе, или разговорът беше само във въображението на Серкарн. — _Може би да… Но ще признаеш, че ако няма нищо, на което да те научи… Мислиш ли? Да, но твърде късно. Твърде, твърде късно…_
	Драконът се извиси над Лорн.
	— _Мощехранилницата_ — каза той. — _Сложи я на празния трон._
	— Моят син, драконе. Върни ми го.
	— _Не се страхувай, той вече е при майка си._
	— Как да ти повярвам?
	— _Нямаш избор. Сега сложи мощехранилницата._
	Без да знае дали Драконът на разрушението му казва истината, Лорн се подчини. Сложи мощехранилницата и пред очите му призракът на Ейлазий се появи, седнал на трона, неподвижен, с поглед, вперен напред, и ръце върху бедрата — призрачна статуя срещу каменната статуя на Ерклант I.
	— _Ето ги най-накрая събрани заедно_ — каза Серкарн. — _Приятели. Почти братя. Преди единият да предаде другия… Ерклант Великия и Ейлазий Мага. Нали точно така ги наричат __Хрониките__, а? Нали точно така се е запазил споменът за тях? Ерклант Великия и Ейлазий Мага. Единият наистина беше маг, така е. Но дали другият беше велик?_
	— Основал е Върховното кралство. И пет века по-късно кръвта му продължава да тече във вените на нашите крале.
	— _И в твоите_ — развеселено рече драконът.
	— Създал е първата Ониксова гвардия.
	— _За да я разруши по-добре._
	— Лъжеш.
	— _Защо да те лъжа?_ — Лорн не знаеше какво да отговори. — _Ерклант никога нищо не е направил сам. Всичко, което успя да стори, беше благодарение на Ейлазий и благодарение на мен._
	— На теб?
	Серкарн се усмихна и очите му заблестяха като две пещи.
	— _Позволи ми да ти разкажа това, което __Хрониките__ никога няма да кажат, рицарю. Двамата с Ерклант бяхме съюзници. В края на епохата на Мрака, тъй като времето на драконите свършваше, разбрах, че трябва да си намеря нови съюзници сред хората. Избрах крал Ерклант Лангърски, а той много бързо разбра какво можех да му донеса. Власт. Успехи. Богатства. Той прие предложението ми за съюз и Ейлазий стана гарант на нашата спогодба. Разбира се, Ерклант носеше короната и държеше скиптъра. Но аз основах Върховното кралство, рицарю. Дори създадох скъпата ти Черна гвардия…_
	— Лъжеш. Отново. Ти непрекъснато лъжеш!
	— _Виж._
	Драконът на Разрушението се изправи и показа широките си гърди: между люспите му се виждаше инкрустиран оникс.
	— _Ониксът е моят камък_ — каза той. — _Някога Ониксовата гвардия дори ми отдаваше култ. Ерклант направи всичко възможно това да бъде забравено след неговото предателство, но членовете на твоята гвардия се молеха на мен, рицарю. Призоваваха моето покровителство преди битка и ми благодаряха след победата._
	Лорн си спомни параклиса, открит в Черната кула в Ориал. Той беше зазидан и последователно опустошаван, така че в крайна сметка беше невъзможно да се разбере на кой Божествен Дракон е бил посветен. Лорн често се бе питал какво е това загадъчно място, чиято крипта, освен всичко друго, беше обитавана от Тъмнината. Много пъти беше влизал в нея, но така и не успя да разгадае тайните й. И сега, когато въпросите му бяха получили отговори, разкритията на дракона му се струваха още по-непоносими, защото разбираше, че са истина.
	Въпреки това Лорн възрази:
	— Ониксовата гвардия се е била с теб. И те е победила.
	— _Да. Тя се обърна срещу мен. Също като Ейлазий, чиито заклинания ме подчиниха чрез предателство. Също като Ерклант, когато реши, че повече не мога да му служа и че — може би — мога да му навредя._
	— Той грешеше ли?
	— _Кой знае? След като един договор бъде сключен, е важно само едно: кой пръв ще го наруши?_ — Драконът се наведе и протегна глава, за да погледне Лорн в очите. — _Родът на Върховните крале е предателски род. Очаквай този, който царува днес, да те предаде, както онзи, който царуваше тогава, предаде мен._
	Погледът на дракона стана още по-пронизващ и Лорн се почувства така, сякаш всеки миг ще потъне в бездънен кладенец, в някакво уютно небитие. Но Ейлазий го беше предупредил. Беше му казал, че Серкарн ще се опита да го подчини на властта си, както бе направил с жреците от мавзолея.
	— _Твоят крал скоро ще те предаде_ — продължи Серкарн. — _Твоят крал ще те предаде и тогава аз ще бъда последният, единственият, към когото ще можеш да се обърнеш. Моли се зовът ти да стигне до мен и да пожелая да те чуя. Когато дойде този момент, ще си спомниш._
	Лорн почувства как думите на дракона се запечатват като с нажежено желязо в ума му.
	_Когато дойде този момент, ще си спомниш._
	После изгуби свяст.
	_Когато дойде този момент…_


>>>	3.
	Лорн се събуди в някакво легло, главата го болеше толкова силно, че от болка изстена. Да отвори очи му струваше истинско усилие, закри си лицето с ръка и седна, неспособен да погледне към прозореца, през който влизаше приглушена светлина, но и тя беше прекалено силна за него. Виеше му се свят и му се стори, че отново преживява първите дни на свободата си, когато след вечния мрак на Далрот трябваше да си предпазва очите с тъмни стъкла. Докато си разтриваше слепоочията, той се опита да си припомни събитията от предишната вечер и забеляза, че не помни нищо след срещата си със Серкарн. Дали беше изгубил съзнание? Да, може би. Но за колко време? И как се беше озовал в това легло? Лорн започна да диша дълбоко. Чуваше се вятърът, който поклащаше копринените пердета. Никакъв друг шум не смущаваше покоя в стаята, освен далечна гълчава.
	Когато реши, че има достатъчно сили, Лорн стана. Веднага му се зави свят и трябваше да се опре на стената, за да не падне. Краката едва го държаха и той почака да премине замайването. После с несигурни стъпки отиде до прозореца и предпазливо дръпна едната завеса. Отначало слънцето го заслепи, после привикна към светлината му и различи хребетите на Закрилящите планини и безводната долина, в която се намираше мавзолеят на Ерклант I. Наведе се и видя палатковото селце на поклонниците, което се простираше от двете страни на единствения път и от което долиташе шумът на хилядите съществувания, протичащи сред песни и молитви. Значи Лорн не бе напуснал храма и по разположението на слънцето прецени, че е по средата на следобеда. Но кой ден? Наистина ли беше изминала само една нощ и една сутрин, откакто с Майрин дойдоха в храма? Прокара ръка по бузите си: няколкодневната брада, която ги покриваше, като че не беше покарала много от последния път, когато се бе погрижил…
	Постепенно Лорн се почувства по-добре.
	Видя, че дрехите му са сложени върху един сандък — чисти, изгладени и закърпени. Дори бяха почистили шлема му със забрало във формата на вълк и бяха смазали кожената му ризница с халки. Той се облече, предпочете да не слага шлема и ризницата, помисли да препаше меча си, но и от това се отказа: камата на пояса щеше да му е достатъчна. Когато излезе от стаята, позна покоите, в които бе оставил Майрин, преди да занесе черепа на Ейлазий на Дракона на разрушението. Бяха празни. Лорн ги обиколи, после излезе в сенчестата свежест на градината и там намери Майрин.
	Седнала на одеяло, простряно на тревата, тя си играеше с едно бебе, което можеше да е само Каел, държеше двете му ръчички, като ги разтваряше, когато се навеждаше към него, и прибираше, когато се отдръпваше. Детето прихваше да се смее при всяко движение, развеселено от мимиките и звуците, които майка му правеше. И се смееше толкова силно, че често трябваше да го държи, когато, без да се страхува, политаше да падне. Майрин също се смееше — сияеща, забравила всичко.
	Лорн застина на едно място.
	Виждаше сина си за първи път и сърцето и душата му бяха обхванати от вихрушка от нови емоции. Ако в този миг го бе видял да се ражда, надали щеше да е по-развълнуван. Достатъчен бе един поглед, за да почувства едно дълбоко, вътрешно привличане, толкова силно, почти болезнено. Той имаше син и едва сега разбираше, че в него кипи смесица от чиста радост, смайване и объркване. Защото пред него се разкриваше нещо съвършено непознато. Светът се бе променил в един дъх, в един смях, в един блясък за живот. И докато дълбоко в себе си Лорн знаеше, че това, което вече го свързваше със сина му, щеше да е завинаги, в същото време бе обзет от силно желание да избяга.
	Забелязвайки Лорн, Каел стана сериозен.
	Майрин се обърна, видя Лорн и побърза да се изправи, като взе детето на ръце и го притисна към себе си, сякаш да го предпази. Напрегнато гледаше как Лорн бавно се приближава. Той виждаше само своя син, който го наблюдаваше и изглеждаше заинтригуван от този висок мъж в черно, който не казваше дума. Минаха няколко секунди, които се сториха на Майрин цяла вечност, преди Лорн да я попита:
	— М… може ли да го подържа?
	Тя се усмихна с облекчение.
	— Разбира се — каза тя и подаде бебето на Лорн.
	Детето с желание мина в ръцете на баща си. Както беше казала Майрин, двамата имаха еднакви очи: едното синьо, а другото сиво.
	— Не съм сигурен как да го държа — призна Лорн.
	Никога не се бе чувствал толкова тромав и непохватен.
	— Ще се научиш — каза Майрин. — И аз в началото го изпуснах два-три пъти.
	Тъй като умът му беше другаде, Лорн не реагира веднага:
	— А? Какво?
	— Шегувам се! Придържай му главата и всичко ще е наред.
	Шегата не развесели Лорн. И тъй като му се струваше, че Каел се намира твърде далеч от земята, когато е в неговите ръце, той седна на една каменна пейка до фонтана. Шумът на водата веднага прикова вниманието на бебето. Детето се извиваше, за да види, затова Лорн предпочете да го върне на майка му, която бе седнала до него.
	— Той е… силен — каза той.
	— Много.
	— Добре ли е?
	— Да. Мисля, че добре са се грижили за него.
	— Жреците кога ти го върнаха?
	— Снощи. Малко след като ти тръгна.
	— Серкарн си удържа на думата — каза Лорн на себе си.
	— Съмняваше ли се?
	— Надявах се.
	Лорн заговори тихо, сякаш Каел можеше да го разбере, и призна на Майрин, че макар нищо да не й бе казал, до последно се бе страхувал Драконът на разрушението да не го измами. За щастие, всичко бе минало добре.
	— Но можеш да си сигурна, че ако Серкарн удържа на думата си, това не е нито от доброта, нито от почтеност — заключи Лорн. — А защото иска да спечели нещо — сега или по-нататък.
	— Нещо?
	— Сигурно си мисли, че още мога да съм му полезен — предположи Лорн.
	Майрин кимна, изражението й бе сериозно. Каел заспиваше на ръцете й и тя нежно се усмихна и погали с върха на пръстите си спокойното личице.
	— Утре тръгвам — каза тя. — Сама, с Каел. Трябва да го скрия, да го предпазя.
	— Не мисля, че Серкарн ще продължи да преследва теб — възрази Лорн. — Нито Каел.
	— Откъде знаеш?
	— Не знам, но…
	— Всъщност аз не се страхувам от него. Е, не само от него.
	— Вече беше избягала от Аргор, когато жреците на Серкарн ти взеха Каел. И не от тях се мъчеше да се измъкнеш.
	— Не.
	— От кого тогава? — и понеже Майрин не отговори, Лорн настоя. — Който и да е той, ще те пазя. Ще ви пазя — теб и Каел. Заклевам се! Но трябва да ми имаш доверие.
	— Имам ти доверие, Лорн.
	Тя продължаваше да стои наведена над детето, което спеше в ръцете й със стиснати юмручета и леко отворена уста.
	— Тогава ми кажи — рече Лорн.
	Майрин вдигна глава, усмихна се на Лорн и посочи с глава зад рамото му, към някого, който стоеше зад него.
	— По-скоро него трябва да изслушаш — каза тя.
	Лорн се извърна и видя силует с качулка — беше един бял драк с тюркоазени очи, когото веднага позна.
	— Скерен.
	— Добър ден, рицарю.
	Лорн не можеше да си обясни как така не бе могъл да чуе, че Пратеникът на Пазителите се приближава. Инстинктивно се изправи и застана между драка и Майрин. Огледа се наоколо, но не видя никого другиго в градината.
	— Не сте тук заради мен — каза Лорн.
	— Не само.
	— Какво искате от моя син?
	— Нищо. Исках да го видя и го видях.
	Лорн се намръщи недоверчиво.
	— Кога го видяхте?
	— Тази сутрин, когато пристигнах.
	— Защо?
	Вместо да му отговори, Скерен се обърна към Майрин:
	— Покажете му — каза той.
	— Какво да ми покаже — нетърпеливо рече Лорн, като се обърна към вещицата.
	Тя спокойно вдигна дрешките на детето и, без да го събуди, оголи коремчето му до гърдите. Лорн се наведе и видя каменен печат върху слънчевия сплит на сина си — печат, подобен на този, който имаше той самият на опаката страна на лявата си ръка, но руната беше различна.
	— Това е белегът на Мага — обясни Скерен. — Никой друг не го е носил от пет века насам.
	Лорн се изправи, а Майрин оправи дрешките на Каел.
	— Какво означава това? — попита той.
	Скерен искаше да отговори, но Майрин го изпревари.
	— По-добре да сложа Каел да спи — каза тя и стана. — Вие си поговорете. Изяснете се. Но ви заклевам — не намесвайте моя син във вашите интриги.
	Тя тръгна бавно, без да се обръща, като остави Лорн и Скерен сред тишина, която се проточи. Смутен, разтревожен, Лорн не знаеше какво да мисли. Обзе го страх — неоснователен, но вледеняващ, — че повече няма да види сина си.

	* * *

	— Да повървим малко, искате ли? — предложи Пратеникът.
	Двамата тръгнаха бавно из градината, пясъкът проскърцваше под краката им.
	— Говорете, Скерен. Но без загадки. Кажете ми защо моят син представлява интерес за вас и ми го кажете ясно.
	— Ще се опитам… — дракът се замисли, после обясни. — Белегът, който Каел носи, е белег за велика съдба. Много рядък. Дори изключителен. Но не е единствен. И друг вече го е носил.
	— Кой? — попита Лорн.
	Беше сигурен, че знае отговора и не грешеше.
	— Ейлазий Магът — каза Скерен.
	— Но Ейлазий го е носил на челото си.
	— Да! Но откъде можете Вие да го…?
	— Няма значение.
	Макар че това го заинтригува, дракът не настоя повече. Задоволи се само да погледне под очи към Лорн и закача той да заговори отново.
	— Моят син носи белега на мъжа, предал и затворил Серкарн — каза Лорн след кратко мълчание. — И пет века по-късно той се превръща в разменна монета, позволяваща на Серкарн да получи отмъщение. Случайност?
	— Няма случайности. Съществуват единствено сметките на Съдбата и ние не разбираме нито смисъла, нито важността им.
	— Мислите, че Серкарн иска сина ми?
	— Ако го искаше, щеше да го задържи… Въпреки всичко мисля, че мисията с която ви бе натоварил, не беше най-важното нещо за него. Той искаше да ви привлече при себе си, тук, в своето владение… Което не означава, че му е неприятно да притежава — благодарение на вас — черепа на стария си враг. И само Божествените знаят какво възнамерява да прави с него.
	— Наистина? — рече Лорн. — Само Божествените? А Пазителите не?
	Скерен се усмихна.
	— Зная само това, което Пазителите пожелаят да ми кажат, рицарю. Но независимо от всичко, чувствам, че има някаква връзка, която ви свързва със Серкарн, рицарю. Винаги е било така, но днес тази връзка е по-силна от вчера. По-силна от когато и да било.
	Лорн спря и накара драка също да спре и да се обърне. Впери поглед в очите на Скерен и процеди:
	— Синът ми в опасност ли е?
	— Да — отговори Пратеникът невъзмутимо.
	— Мога ли да го защитя?
	— Съмнявам се.
	— Защо?
	Скерен въздъхна.
	— Пазителите ме бяха натоварили да присъствам на раждането му. Този син, носещ белега на Мага, трябваше да е ваш и на Алисия дьо Лоранс. Изглеждаше, че звездите са написали това, изглеждаше така, сякаш Сивият дракон иска това. Или поне това, което Пазителите помислиха, че разбират…
	— Но са сгрешили.
	— Само отчасти. Бяха видели точно, що се отнася до бащата, но не и що се отнася до майката. А вие знаете как действа Съдбата: тя винаги се сбъдва. Може би при други обстоятелства този син щеше да е детето, което Алисия да роди. Но изглежда, че нещо попречи това да стане, така че ходът на Съдбата направи завой. И наследникът на Мага наистина се роди, както това беше предизвестено, но на друго място и от друга майка.
	— И това какво променя?
	— Променя това, че, тъй като не присъствах на раждането на Каел, Пазителите не успяха да попречат неговата звезда да изгрее на Небосвода на Съдбата. Не можаха да я скрият, дори не успяха да я прикрият. И други очи освен техните също са я видели — други, които биха искали да си присвоят могъществото на вашия син. Нещо, което Майрин разбра веднага.
	— Кой? Кой желае злото на сина ми?
	— Мисля, че Черната Хидра вече го търси.
	Лорн стисна юмруци и замълча.
	От Божествените дракони, които някога бяха господствали над света, само един все още заемаше имелорски трон. Пет века след Последната война на мрака Орсакир — Черният дракон на смъртта и нощта — властваше над мощното кралство Иргаард. Лорн беше победил армията му при обсадата на Саарсгард и по-късно бе убил един от неговите принцове-дракони. Войната между Лорн и Хидрата от Иргаард беше обявена отдавна и Лорн знаеше, че Орсакир няма да отстъпи пред нищо, за да постигне целите си.
	— Какво може да се направи? — попита Лорн.
	— За момента има само едно решение. Каел да бъде отведен и скрит далеч. Много далеч. Далеч от Иргаард и неговите шпиони. Далеч от всички, които го търсят…
	— И далеч от мен.
	Скерен кимна тежко.
	— Съжалявам, рицарю.
	Лорн замълча.

	* * *

	Малко по-късно Майрин отиде при Лорн в градината. Той се бе върнал и сега седеше сам на пейката до фонтана и размишляваше. Тя седна до него и попита:
	— Ще се опиташ ли да ме задържиш? Да ми попречиш да отведа Каел?
	— Не — отвърна Лорн.
	Беше се навел напред, със събрани ръце и лакти, опрени на коленете. Гледаше втренчено в земята.
	— Благодаря — каза Майрин. — Благодаря ти заради него.
	— Какво мислиш да правиш?
	— Да тръгна със следващия керван, който поема към Бренвост.
	— Бренвост. Добра идея. А после?
	— Не зная.
	— Може би е по-добре да не зная.
	— Да, може би…
	Разположен на запад от Закрилящите планини, Бренвост беше най-богатото и най-многолюдното пристанище на Сграбчващото море. Майрин лесно щеше да се слее с тълпата на този търговски кръстопът, откъдето можеше да тръгне към Седемте града по суша или да отплава дискретно към Орвал, Ломбрия или Алгера. Но пътуването до Бренвост щеше да е дълго и мъчително, дори опасно.
	— Мога да ви заведа — предложи Лорн. — Работа за по-малко от два дни птичи полет.
	Майрин се усмихна.
	— И да пристигнем в Бренвост на змей, управляван от капитана на Ониксовата гвардия? То е като да затръбим с рогове, не мислиш ли?
	Лорн обаче не успя да се усмихне.
	— Права си — въздъхна той примирено. — Имаш ли нужда от нещо?
	— От пари. Трябва да купя всичко, което ще ми трябва за пътуването. Може би и едно муле.
	— Добре.
	— Изглежда, че в лагера всичко се продава на цената на златото.
	— Ако трябва, ще го уредя с жреците.
	— Благодаря.
	— Няма за какво.
	— Не, Лорн — тя се наведе, взе ръцете на Лорн в своите и успя да привлече погледа му. — Благодаря. Наистина. Благодаря за всичко.
	Смутен, Лорн се изправи, издърпа ръцете си от ръцете на Майрин, но не знаеше къде да ги дене. Потърка си бедрата, не намираше точните думи:
	— Щ… ще трябва добре да се грижиш за него.
	— Не исках да стане така, Лорн. Повярвай ми.
	— Вярвам ти.
	Той стана и като избягваше погледа на Майрин, каза:
	— Почини си. Аз ще свърша всичко.
	После остави Майрин, чиито големи сини очи вече не умееха да плачат.


>>>	4.
	Няколко дни по-късно, след една последна нощ, прекарана до спящия Каел, Лорн гледаше как се отдалечава керванът, който отвеждаше Майрин и неговия син към една несигурна съдба. От балкона, на който бе застанал — в ризница и с меча на кръста — трудно различаваше силуетите и напразно се мъчеше да види Майрин. Но знаеше, че тя е там, сама и непозната сред поклонниците, които я заобикаляха, и единственото й съкровище беше детето, което отнасяше далеч от него.
	— Направихте правилен избор — каза Скерен, който се приближи и застана до Лорн.
	— Вие служите на Пазителите. За вас правилният избор е този, който улеснява осъществяването на Съдбата. За Каел и Майрин това може би е нещо съвсем друго. Ако ги застигне зло, няма да си го простя. На вас също няма да ви го простя.
	— Разбирам ви.
	— Бдете над тях, Скерен. Поне до Бренвост.
	— Ще направя всичко по силите си. Но знайте, че съдбата на Каел е несигурна. Тя може да се определи единствено според вашата, която също остава доста неясна. Чий син ще бъде Магът? На Рицаря с меча или на Черния принц? Това е въпросът, който занимава сега Събранието на Ирканс. И само вие можете да отговорите.
	Лорн се усмихна претръпнало.
	— Какво още?
	— Време е да възобновите хода на вашата съдба, рицарю.

	* * *

	След по-малко от час Лорн излетя към Исрия.


>>	Лагерът при Далоран

>>>	1.
	Лорн не знаеше къде се намира кралската армия, не знаеше и докъде беше стигнала войната в Исрия. След битката при Дарлат победата изглеждаше на страната на Върховния крал. Но въпреки това предпазливостта не беше излишна: макар да бяха отстъпили, Бунтовниците вероятно не бяха напуснали областта и също разполагаха със змейове, с които наблюдаваха от въздуха. Така че Лорн заобиколи районите, където беше разположен врагът — и може би още се намираше там, и пристигна в северната част на Исрия, в Далоран, където кралските войски бяха установили главния си лагер в началото на войната. Съмняваше се, че ще намери там Върховния крал, заобиколен от по-голямата част на армията си, а това до голяма степен беше в негова полза. Защото имаше нещо, което Лорн не знаеше и то беше как ще да го посрещне Върховният крал, когато се завърне.
	Лорн пристигна вечерта, слънцето залязваше зад гърба му, а змеят му се носеше с бавни, широки махове на крилете. Както очакваше, завари лагера при Далоран празен. Сега вече нито една войскова част не лагеруваше извън тройната стена от кули и ограждения. От големия пазар при южната порта бяха останали само отломки, боклуци и изоставени палатки. Що се отнася до войските, пазещи лагера, те едва успяваха да го покрият. Само тук-там бяха останали няколко палаткови селища, обозначени с редки пилони, на които все още се вееха флагове.
	Един от тези флагове беше на Ониксовата гвардия.

	* * *

	Лорн се приземи в двора на малката змейна на ониксовите гвардейци и не се наложи да търси никого: пристигането му по въздуха бе забелязано и Теожен д’Аргор вече идваше към него.
	— Рицарю!
	— Графе.
	— Но откъде идвате?
	Двамата мъже се прегърнаха и докато потупваше Теожен по рамото, Лорн видя Наерис Вард, която ги наблюдаваше отдалеч със скръстени ръце.
	— От Закрилящите планини — отговори той.
	Граф Д’Аргор се дръпна назад, но ръцете му останаха върху раменете на Лорн и той го погледна втренчено.
	— Закрилящите? Но какво сте правили там? И къде е Майрин? Тя добре ли е?
	— Майрин е добре.
	— О, чудесно!
	— А останалото…
	Теожен разбра.
	— Тайни? Ще ми кажете онова, което можете да ми кажете, рицарю. Не искам повече. Кралят обаче…
	Лорн погледна натам, където стоеше Нае: нея вече я нямаше. Потърси я, но в този момент около него се струпаха неговите хора и го задържаха. Ониксовите гвардейци се радваха на завръщането на своя капитан и всички искаха да го поздравят, да го чуят, да му кажат нещо, да му стиснат ръката. Внезапното му заминаване, което по всичко приличаше на бягство, беше породило слухове и тревоги. Лорн трябваше да се покачи на един сандък и да каже няколко думи на хората си — да им благодари, но и да ги успокои. После Теожен го поведе под възторжените възгласи „Да живее!“ към неговата командна палатка, на чийто вход Логан вече бе застанал на стража. Наемникът посрещна Лорн с усмивка и с дискретно кимване на глава.
	Нае чакаше в палатката. Тя едва-едва отвърна на поздрава на Лорн. Стоеше права и чешеше брадичката на Исарис, който мъркаше в ръцете й, а в това време Лорн остави шлема си, свали ризницата и взе чашата вино, която граф Д’Аргор му подаде.
	— Благодаря.
	— Искате ли да наредя да сервират храна?
	— По-късно.
	Отпусна се в едно пътническо кресло, което изскърца под тежестта му. Протегна краката си, кръстоса глезени, отпи глътка вино и рече:
	— Слушам ви.
	— С какво искате да започна? — попита Теожен.
	— С войната. Превзехме ли Нориж?
	— Да. Както се предвиждаше, градът се предаде доброволно след нашата победа при Дарлат. Търговците от Исрийската лига прекратиха съюза си с Ирдел и положиха клетва за вярност към Върховния крал. Провинцията е наша, макар че Бунтовниците все още заемат една част от нея. Продължават да контролират границата с Орвал, но изгубиха всички пристанища в Сграбчващото море. С наближаването на зимата въпрос е само на време да се оттеглят.
	— Къде е кралят?
	— В Нориж. Влезе победоносно в града…
	— Влизане, в което ние нямахме честта да участваме — намеси се Нае.
	Лорн се обърна към нея.
	Разбра, че по негова вина Ониксовата гвардия беше понесла гнева на краля. Тъй като не можеше да си го изкара на Лорн, Върховният крал си бе отмъстил на хората му. Първо, като ги бе лишил от триумфа, който заслужаваха повече от всеки друг. И второ, бе ги оставил тук, в Далоран, за да им покаже, че бе оттеглил доверието си в тях.
	— Съжалявам — каза Лорн. — Нямах друг избор.
	— Нямал си избор? — тъй като Нае бе повишила тон, Исарис предпочете да скочи от ръцете й и седна на масата. — Ако графът не беше тук, кралят щеше да разпусне Гвардията. Беше побеснял, Лорн! Побеснял! За бога, какво си му казал?
	— Не му се подчиних. Казах му, че заминавам и не му позволих да ме задържи. Само от него зависеше да…
	— Той е крал! — прекъсна го Нае. — Алан вече не е Алан. Забрави го. Вече има само Алдеран I.
	— Зная, но…
	— … но не си имал избор, така ли?
	— Достатъчно, Нае.
	— Постъпките ти имат своите последствия — и не само за теб. Не можеш да си позволиш да изчезваш ей-така и да…
	— Казах: достатъчно — повтори Лорн, гласът му бе спокоен.
	Нае млъкна, издържа погледа на Лорн, без да мигне, после се обърна. Точно преди да излезе от палатката, подхвърли:
	— Всъщност Йерас се възстановява. Благодаря, че се тревожиш за него.
	С Исарис като единствен свидетел Лорн и Теожен останаха смълчани в голямата притихнала палатка. Лорн стана да си сипе още вино, а графът каза:
	— Тя… няма лесен характер.
	— Нае знае, че е единствената, която може да ми каже някои неща. И ги казва, както баща й ги казваше преди нея.
	— Тя е… твърде строга.
	— Не. Права е. Заминах, без да ме е грижа какво ще се случи с всички вас. И знаете ли какво? През последните дни не мислех за нищо друго, освен за сина си. Войната? Забравена. Върховният крал? Забравен. Ониксовата гвардия? Същото.
	— Вашият син?
	Лорн кимна.
	— Не знаех за съществуването му. Майрин е негова майка. Роден е в края на зимата.
	— Бил е в опасност.
	— Да. Но сега е при майка си. Той… казва се Каел.
	Теожен изчака, досети се, че върху детето все още тегне опасност, и разбра, че Лорн няма да каже повече.
	— Зная какво е да се страхуваш за сина си, рицарю. При това моят е на възраст, когато може да се бие и да се защитава…
	Лорн изпи чашата си на един дъх. Помълча още малко, после каза:
	— Значи кралят е в Нориж.
	— Да. Но сигурно ще се върне в Ориал, за да прекара зимата там.
	— Утре ще отида да говоря с него.
	Теожен се сепна.
	— Не съм сигурен, че това е добра идея.
	— Защо?
	— Позволете ми да отида като ваш вестител. Тук, сред хората си, не рискувате нищо. Но ако отидете сам при краля…
	— Страхувате се, че ще нареди да ме арестуват?
	— Наерис не излъга, когато каза, че беше бесен. Бих искал да се уверя, че вече не е. Или поне му е поразминало. Позволете ми да подготвя почвата.
	— Какво предлагате?
	— Ще пиша на краля. По змейник ще получи писмото утре и ще видим какъв ще бъде отговорът. Изглежда, че реакциите му стават все по-непредвидими.
	— Разбрано. Благодаря, графе.
	— Моля ви, няма за какво.
	— Благодаря ви също, че командвахте Ониксовата гвардия в мое отсъствие. Мога да си представя, че при тези обстоятелства това далеч не е било лесно.
	Теожен се поклони леко, преди да се оттегли.
	За миг Лорн остана замислен, изправен пред масата, като галеше Исарис по главата. После облече чиста риза и черно кожено сако, запаса меча си и извика:
	— Логан!
	Бившият наемник веднага подаде глава:
	— Капитане?
	— Знаеш ли къде е Йерас?
	— Разбира се.

	* * *

	Ранените бойци от Ониксовата гвардия бяха събрани в голяма кръгла палатка, където всеки имаше отделно легло и за него се полагаха най-добрите грижи, които можеха да се осигурят. В този късен час войниците бяха вечеряли и вече дремеха или четяха, разговаряха, играеха на карти на светлината на факлите. Всички имаха превръзки — един на ръката, друг на хълбока, трети на бедрото, на рамото, някои бяха с превързано чело или дори част от лицето. Други — извадили по-малко късмет — бяха осакатени на бойното поле или впоследствие се бе наложило да им ампутират крайник и сега им предстоеше да се научат да живеят с един дървен крак или с една желязна ръка. Сред черните ризници, блестящите мечове и гравираните шлемове висяха патерици.
	Следван от Логан, Лорн влезе, без да известят за него. Ранените знаеха, че се е върнал, но не бяха могли да го видят, нито да го чуят, когато си бе дошъл, и изобщо не очакваха, че той ще ги посети. Веднага щом го видяха, в палатката настъпи пълна тишина, която стигна до края й като вълна.
	Лорн тръгна между леглата, поздрави първия ранен, после втория, третия и друг, и още, и още, а в това време хората му ставаха един по един и се приближаваха към него. Сега Ониксовата гвардия беше многобройна и Лорн не познаваше всекиго по име, но знаеше, че всички се бяха изправили безстрашно срещу смъртта и пак щяха да го направят за него — и за всичко онова, което означаваше черното знаме с вълча глава и кръстосани мечове.
	— На Върховното кралство служим — казваше Лорн.
	— Върховното кралство защитаваме — отвръщаше онзи, на когото стискаше ръката или го потупваше по рамото.
	Докато Лорн стигне до него, Йерас вече бе станал и го чакаше, изправен до походното си легло. Едната ръка на някогашния вестфалдски разузнавач беше превързана — там, където я бе пронизала стрела от арбалет. Но не заради това — въпреки протестите му — го държаха в палатката на ранените. В края на битката при Дарлат той беше получил силен удар по главата. Само шлемът му го бе спасил от сигурна смърт, но дълго бе останал в несвяст, а след това проявяваше странни симптоми: виене на свят, загуба на равновесие, гадене.
	— Капитане — каза Йерас шеговито, — кажете ми, че идвате да ме спасите…
	Лорн видя, че е блед и отслабнал и разбра, че той нарочно се мъчи да изглежда добре, да се покаже по-силен, отколкото всъщност беше. Двамата се прегърнаха, после Лорн седна на ръба на леглото му, като застави Йерас също да седне.
	— Как си? — попита той тихо.
	Хората около тях се отдръпнаха. Само Логан можеше да чуе какво си говорят, като не преставаше да се оглежда наоколо. Войниците в палатката се върнаха към предишните си занимания.
	— Добре съм — излъга Йерас.
	Той нервно намести кожената превръзка на сляпото си око. Здравото му око беше кървясало.
	— Кажи ми истината, Йерас.
	Едноокият въздъхна.
	— Възстановявам се — призна той. — Понякога все още малко ми се вие свят, но наистина съм по-добре.
	— Сигурен?
	— Сигурен.
	— Имам нужда от теб, Йерас. Но искам да съм убеден, че…
	— В състояние съм да се върна на служба — прекъсна го Йерас.
	Лорн знаеше, че Йерас не му казва цялата истина, но не му беше трудно да си представи как се отразява бездействието на човек с неговата закалка.
	— Добре — каза Лорн и се изправи. — До утре.
	Йерас също стана.
	— Благодаря, капитане. Няма да ви разочаровам.
	Двамата се ръкуваха и това ръкостискане имаше стойността на клетва.


>>>	2.
	На следващия ден Върховният крал още не беше отговорил на писмото на Теожен и Лорн отиде в ковачницата на кралския лагер. Както му беше казал Логан, намери там Нае, която работеше сред пламтящия полумрак — изкусно удряше метала върху наковалнята, а ризата й беше залепнала от пот на гърба. Беше сама, другите военни ковачи предпочитаха да й оставят пълен простор и не общуваха с нея. Избягваха я, завиждаха й за Дарбата, наричаха я вещица, страхуваха се от скандските й татуировки, които проблясваха, когато ковеше аркан.
	Лорн почака тя да привърши. А и тя го забеляза, чак когато сложи желязото в огъня, докато пиеше студена вода, която гребна с черпак от една кофа.
	— Добър ден — каза тя.
	— Добър ден, Нае.
	— Жаден?
	— Не, благодаря.
	Нае отметна глава назад, изсипа един черпак вода върху лицето си и изпръхтя от удоволствие. После се върна при огнището и докато наблюдаваше желязото в горещата жар, рече:
	— Извинявай за снощи.
	— Няма нищо.
	— Не е така. Прекалих. Особено пред Теожен. Както и пред когото и да било друг.
	— Да го забравим.
	— Тревожех се, Лорн.
	— За мен? — попита Лорн. Тя не отговори, само го погледна мрачно под вежди. — Извинявай — каза той.
	Настъпи мълчание, после Нае рече:
	— Значи имаш син?
	Лорн кимна:
	— Каел.
	— Добре ли е?
	— Да.
	— С майка си ли е?
	— Надявам се.
	— Но не си сигурен.
	— Не съм.
	С едната си ръка Нае размърда желязото в жарта, а с другата задвижи духалото. Помещението се изпълни с приглушен шум като от дишане и ярка светлина оживи огнището, галейки със сянка и огън суровия, белязан профил на младата жена. После Нае пусна дръжката на духалото и размаха нажеженото желязо във въздуха.
	— Обичаш ли я? — попита тя, без да отделя очи от цветовете на нагорещения метал.
	— Майрин?
	— Че кой друг?
	— Не. Но ако тя или Каел са в опасност, ще…
	Тя го прекъсна.
	— Трябва да довърша това — каза тя и се върна при наковалнята.
	Хвана чука си, който някога беше на баща й.
	Лорн излезе, след него равномерните удари на чука продължиха да отекват в ковачницата.

	* * *

	Когато се върна в командната палатка на Ониксовата гвардия, Лорн завари Теожен д’Аргор, който го чакаше. Върховният крал бе отговорил на писмото му и бе дал съгласието си да се срещне с Лорн. Тръгнаха на другия ден с ескорт, бързаха, почти не спираха да почиват и вечерта пристигнаха в Нориж, където бяха приети веднага. Но едва се поклониха пред краля, когато — по негов знак — Лорн бе арестуван от кралската гвардия и отведен, въпреки протестите на графа.


>>	Нориж

E>
	Столицата на провинция Исрия — Нориж — беше построена на един от ръкавите на река Ваал, в южната част на провинцията. Алдеран I се бе установил там след победата си при Дарлат, а заедно с него и по-голямата част от кралската армия, която заемаше както града, така и предградията и околните села.
@	Хроники (Книга за Войната на тримата принцове)
E$

>>>	1.
	Няколко дни арестът на Лорн беше пазен в пълна тайна на четвъртия етаж на крепостта, която се издигаше над Нориж и в която пребиваваше и самият крал. Сменяни на всеки три часа, войници от кралската гвардия пазеха вратата му и патрулираха в двора под прозореца на стаята му. Отнасяха се към него с уважение, но всякакви посещения му бяха забранени и войниците имаха заповед да не разговарят с него. Поднасяха му храна три пъти на ден, освен това разполагаше с книги за четене, пособия за писане и светлина. Тъй като нощите станаха хладни, получи допълнителна завивка. Убеден, че е напълно безсмислено да протестира или да иска да говори с краля, Лорн прие злочестината си спокойно и прекарваше дните си в четене, разсъждаваше над това, което бе научил от Ейлазий и Серкарн, мислеше много за Каел и Майрин, с изненада установи, че пише писмо на сина си, което изгори на пламъка на свещта, после дълго гледа в нощта как вятърът развява пепелта.

	* * *

	Една вечер, тъкмо когато Лорн привършваше вечерята си на малката масичка, която му служеше и за писалище, вратата се отвори и влезе Теожен. Приятно изненадан, Лорн стана и двамата с графа приятелски се прегърнаха.
	— Щастлив съм да ви видя.
	— Аз също, рицарю.
	Лорн предложи стола си на Теожен и седна на ръба на леглото.
	— Значи вас не ви арестуваха веднага след мен — каза той. — Малко се страхувах да не стане така.
	— Не. Обаче наистина имам чувството, че ви вкарах в капан. Само ако можех да се усъмня, че…
	— Вие нямата никаква вина, графе. Аз бях наивникът, който повярва на думата на краля.
	— Докато се застъпвах за вас, той ми каза, че е съгласен да ви изслуша, но не уточни кога. Това… това е недостойно за един Върховен крал.
	Лорн се усмихна.
	— Може би — съгласи се той. — Но пък много подхожда на принц Алан… Моля ви обаче да ме освободите от едно съмнение: нищо не рискувате с това, че сте тук, нали?
	— Не. Получих от краля разрешение да говоря с вас.
	— И на какво дължим тази чест?
	— На обстоятелствата.
	Лорн смръщи вежди.
	— Графе, какво става?
	— Току-що научихме: банди ограбват Исерн. Плячкосват фермите. Изглежда, че сега вече нападат дори селата и градчетата във вътрешността на провинцията.
	Лорн почувства как стомахът му се сви на топка.
	Провинция Исерн се намираше на западната граница на Върховното кралство. Беше тясна и разположена между диви планини на изток и Мъртвите земи на запад, като се простираше от Свободните градове на север до Сграбчващото море на юг. Нейна столица беше пристанището Бренвост — крайна цел на кервана от поклонници, с който бяха тръгнали Майрин и Каел преди една седмица…
	— Банди? — каза Лорн.
	Знаеше, че от няколко години северната част на Исерн кръстосваха банди от разбойници. Дали се бяха разраснали и засилили, дали се осмеляваха да се спускат и на юг?
	Лицето на Теожен стана мрачно.
	— Гелти — обясни той. — Сиви гелти. Идват от Мъртвите земи.
	Лорн импулсивно стана и отиде до прозореца. Познаваше гелтите. Беше се сражавал с тях в Далатия преди да го осъдят, а неотдавна и в планините на Аргор с граф Теожен. Знаеше на какво са способни тези страховити воини: нападенията им винаги бяха смъртоносни.
	— И го научаваме едва сега? — възнегодува Лорн.
	Теожен също се изправи.
	— За жалост, да — каза той. — И ако нищо не се направи, Исерн скоро ще потъне в огън и кръв. Бренвост е застрашен. Бегълци прииждат в него от всички страни. Може би в този миг, когато разговаряме, вече е твърде късно.
	Лорн стисна юмрук и му се дощя да удари графа, да си го изкара на вестителя. Но Теожен нямаше никаква вина за ставащото и ако някой беше оставил Майрин да тръгне с Каел към област, която беше подложена на грабежи, то това беше Лорн и само Лорн. Дали се бяха изплъзнали от гелтите? Дали бяха успели да намерят убежище в Бренвост? Дали бяха на сигурно място или бяха заловени? Лорн знаеше, че Бренвост не е в състояние да издържи обсада.
	— Трябва да отидем на помощ на Бренвост — каза Лорн, като се постара да прозвучи спокойно. — А кралят какво възнамерява да прави?
	— Колебае се — призна Теожен със съжаление.
	— Трябва да говоря с него. Непременно.
	— Аз… ще направя всичко възможно — каза графът, но по вида му личеше, че никак не вярва в успеха на това начинание.
	— Не. Безполезно е. Той няма да ви изслуша и рискувате да го ядосате и да свършите като мен… — Лорн се замисли. — Трябва да заминете. Тази вечер.
	— Да замина?
	— За Далоран. Съберете Ониксовата гвардия и се пригответе да вдигнете лагера. После чакайте моите заповеди.
	— Но…
	— Имайте ми доверие.
	— А вие?
	— На мен ми остава една последна карта, която мога да изиграя, ако вие се съгласите да поемете една последна мисия, преди да тръгнете.
	— Каква?
	Лорн понижи глас:
	— Ще кажете поверително на трима души, че съм се срещнал тайно с Естеверис.
	— Естеверис дори не е в Нориж!
	— Моля ви, графе.
	— Разбрано. Довиждане, рицарю.
	Граф Д’Аргор почука на вратата, един часови му отвори и той излезе.

	* * *

	Силно разтревожен, Лорн не спираше да мисли за Каел и Майрин и крачеше из стаята си, когато при него дойде нов посетител.
	Беше Естеверис, облечен в черно, със спусната качулка. Двамата мъже разговаряха тихо около половин час, после, тъкмо преди да си тръгне, бившият министър попита:
	— Всъщност как разбрахте, че съм тук?
	— Само подозирах.
	— Само това?
	— Вчера двамата стражи пред вратата ми си поделиха сладкиши, които единият беше откраднал. Сладкиши, пържени в мед и поръсени със счукани бадеми. Според стражите, още бяха хладки. Следователно бяха изпържени преди малко, а аз зная, че вие сте луд по тях.
	Естеверис се усмихна като добър играч.
	— Моята лакомия ще ме погуби — рече той.
	— В този случай се оказа доста полезна.
	— А, това още не се знае.
	— Разчитам на вас, Естеверис.
	— Нищо не ви обещавам, освен, че ще направя всичко по силите си, рицарю.


>>>	2.
	— Негово Величество ви очаква.
	Върховният крал прие Лорн в главната зала на кулата, на светлината на факли, скрити в сенките, които тесните сводове хвърляха. Сивите гвардейци, които бяха дошли да вземат Лорн и го бяха ескортирали от стаята му до залата, го оставиха да влезе сам през големите врати, които двама войници с алебарди отвориха пред него. Кралят седеше на Трона от абанос и оникс, Естеверис стоеше прав до него. Лорн влезе сред пълна тишина и докато Алдеран I го гледаше пронизително с омраза, пристъпи до трона, застана на едно коляно с наведена глава и поздрави. Кралят почака, после каза:
	— Това, че ви приемам, рицарю, е услуга, която правя на Естеверис.
	— Благодаря, сир.
	— Благодарете и на Естеверис.
	Лорн вдигна очи и погледна към бившия министър. Двамата мъже кимнаха с глава.
	— Поемате голям риск, като се появявате пред мен — продължи Върховният крал. — Всеки на ваше място ще направи всичко възможно да бъде забравен — Лорн мълчеше и като се наведе напред, кралят добави по-тихо. — Как става така, че никога не успявам да разбера къде свършва наглостта ти и къде започва безразсъдството ти? — после се изправи и отново промени тона си. — Станете, рицарю.
	Лорн се подчини и изтърпя невъзмутимо погледа на Върховния крал.
	Алдеран беше облечен в черно и изглеждаше по-добре. Седеше изправен и гласът му макар и все още дрезгав, вече не беше като на болен старец. Но дясната му ръка продължаваше да е облечена в ръкавица. И дясната страна на лицето му беше скрита както от полумрака в залата, така и от мрежичката от ситни халкички, която носеше — също като баща си — под своята корона с инкрустирани оникси.
	— Слушам ви — каза Върховният крал.
	— Вярно ли е, че банди гелти опустошават Исерн и вече заплашват Бренвост? — попита Лорн.
	— Това трябва да се провери, но да, всичко сочи, че е вярно.
	— Известен ли е броят им?
	— Не.
	— А кой ги командва?
	— И това не се знае. Но нищо не доказва, че тези групи се подчиняват само на един вожд.
	— Сигурен съм, че е така. Познавам гелтите. Бил съм се с тях в Далатия.
	— И ако предположим, че сте прав?
	— Тогава нямате работа с банди разбойници, а с предните отряди на армия, която се придвижва насам.
	Върховният крал остана невъзмутим. Обърна се към Естеверис и го попита:
	— Вашето мнение?
	— Сир, доверявам се на опита на рицаря. Както каза, той познава гелтите, тъй като се е бил с тях и…
	— Искам вашето мнение, Естеверис.
	Естеверис се поколеба, хвърли към Лорн поглед, който издаваше смущението му, и призна:
	— Винаги основавам мнението си само на проверени факти и истини, сир. А ние нямаме сигурна информация. Какво можем да направим, за да се осведомим с точност? Докладите на неколцина вестоносци, които късно достигнаха до нас и понякога си противоречат, и приказките на пътници, предавани от хан на хан. Няма никакво съмнение, че Исерн е бил нападнат. Може би дори пристанището на Бренвост е било застрашено — или скоро ще бъде. Но що се отнася до останалото…
	Върховният крал се обърна отново към Лорн. С едно движение на ръката върна думата обратно към него и го прикани да възрази на бившия министър.
	— Естеверис има право, сир — каза Лорн. — Не мога да докажа предположенията си. Но дори и да греша, можете ли да изоставите Исерн на съдбата му, сир?
	— Нямам такова намерение.
	— Ако гелтите разграбят Исерн, без да срещнат съпротива, и ако не се направи нищо, за да бъдат прогонени, те няма да спрат дотук. Скоро ще застрашат Седемте града или Лориан. Може дори да застрашат Исрия от север, ако рискуват да преминат подножията на Закрилящите планини.
	— Знаем, че Лориан вече е изпратил рицари — рече Естеверис внимателно.
	— Колко? — попита Лорн.
	— Около стотина — отвърна кралят.
	— Сто рицари в тежки доспехи няма да направят нищо срещу гелтите. Гелтите ще ги тормозят, но ще избягват да влязат в бой. Ще ги изтощят и винаги ще са там, където рицарите не са… Сир, знаете, че е ваш дълг да помогнете на Исерн.
	— Не мога да изтегля войските си от Исрия. Ирдел веднага ще се възползва, за да контраатакува, и ще изгубим всичко, което спечелихме от пролетта досега. Освен това, докато моята армия се придвижи и пристигне в Исерн, най-лошото вече ще е станало. Ще можем единствено да видим пораженията, а гелтите със сигурност ще са се върнали в Мъртвите земи за зимата.
	— А през това време Ирдел ще е завладял отново Исрия — добави Естеверис. — Не съм ви противник, рицарю. Известна ви е моята позиция и ако не смятах, че в някои отношения имате право, нямаше да моля краля да ви изслуша. Но ние трябва да вземем предвид всички възможни последици. Трябва да преценим рисковете и добре да претеглим печалбите и загубите.
	— Не бива да изоставяме сигурното и да гоним вятъра — каза Върховният крал. — Вие какво предлагате?
	— Заповядайте ми да тръгна към Исерн с Ониксовата гвардия. Тя е готова. Липсват й само сто допълнителни коня, за да стигне в Бренвост възможно най-бързо. Там ще преценя положението, ще защитя населението и ще започна да преследвам гелтите. През това време вие също ще тръгнете към Бренвост. Само с няколко полка. Основната част от армията ви ще остане тук да пази Исрия и да не позволи на Ирдел да опитва каквото и да било преди зимата. Ако съм прав и гелтска армия вече се придвижва насам, присъствието на вашите полкове ще е достатъчно да я накара да се върне. А ако греша, от това славата ви няма да намалее. Напротив, вие ще бъдете кралят, който лично се е притекъл на помощ на една от своите застрашени провинции.
	Върховният крал мълчаливо се изправи, което изненада Лорн, който вече бе свикнал да го вижда само седнал или легнал. Без да куца, той отиде до камината, в която гореше огън. Мислеше, обърнат с гръб към залата, така че Лорн и Естеверис успяха да се спогледат съзаклятнически. Лорн едва видимо кимна, а бившият министър се приближи до краля и му каза на ухото:
	— Войските, които ще поведете в помощ на Исерн, могат да останат там, като ще имат най-доброто основание. Оттук насетне владенията на Лориан ще се окажат притиснати между Исерн от запад, Лангър от изток, Аргор от север и Исрия от юг. Засега те са ви верни в тази война, която ви изправя против вашия брат. Но защо да не си осигурите и още гаранции, че ще продължат да ви бъдат верни?
	Върховният крал мълчаливо погледна Естеверис и леко се усмихна. После се обърна към Лорн и попита:
	— Черната гвардия кога може да тръгне?
	— Веднага, щом се върна при нея. Най-късно след два дни.
	— Толкова скоро?
	— Да.
	Лорн предпочете да не казва на краля, че бе изпреварил заповедите му и че граф Д’Аргор вече препускаше към Далоран, за да подготви потеглянето на Ониксовата гвардия.
	— А след това? — настоя кралят.
	— След това можем да бъдем в Бренвост пет дни по-късно. Може би четири.
	— Това би било подвиг.
	— Моите хора са способни да го извършат.
	Върховният крал се върна и седна на трона си, помисли още малко и каза:
	— Добре. Ще направим така — и докато Лорн излизаше, добави: — Събитията са благоприятни за теб, Лорн. Не мисли обаче, че съм ти простил.

	* * *

	Същата вечер, въпреки късния час, Върховният крал отиде да види майка си в нейната стая. Кралица Селиан го прие седнала в леглото си, единственият свидетел на срещата беше свещта, която гореше на нощното й шкафче. Обясни й какво решение бяха взели с Лорн и Естеверис. Тя одобри плана му и предложи вместо да замине за Лангър на следващия ден, както бе предвидено, да остане при него.
	— Не, майко. Приберете се. Благодаря ви, но е по-добре единият от нас да е в Ориал. Кой знае какво се крои в Двора в този момент.
	— Несъмнено сте прав. Само че…
	— Да?
	— Бяхте решили да държите Ониксовата гвардия настрана и повече да не се доверявате на Лорн. Дори възнамерявахте да го съдите за предателство. А ето че го изпращате пред войските си и му давате възможност — за пореден път — да се отличи. Наистина ли държите да го превърнете в спасител на Исерн? И без това вече се говори, че той печели вашите войни…
	На лицето на краля се изписа жестока усмивка.
	— Не се страхувайте, майко. Тъй като Лорн и неговите Черни гвардейци могат да са ми от полза, бих направил грешка, ако не ги използвам. Но нищо не съм забравил. Зная, че скоро ще трябва да се отърва от тях — преди да са станали прекалено популярни и прекалено мощни.
	— Говорите за ониксовите гвардейци.
	— Да, за ониксовите гвардейци. И за техния капитан. Чакам само подходящия случай.


>>>	3.
	На сто и петдесет лангърски левги оттам, над степите на Мъртвите земи се бе спуснала красива, необятна, смълчана нощ. От върха на един хълм, увенчан с високи, изправени камъни, един гелт в кожена ризница гледаше доволно безчетните огньове и палатки на своята армия. Не благодареше на Дракона от Пепел, а гордо стоеше пред него, убеден, че е изпълнил волята му.
	Казваше се ГюлРа.
	Беше висок, силен и груб, сивкавата му кожа беше покрита с белези, спечелени на лов или в битка — съвършен воин, от онези, които другите никога не се колебаят да последват в боя. Но освен това беше умен, амбициозен и безмилостен — качества, които сега го превръщаха в безспорен кер.
	Кер ГюлРа. Каква гордост, когато Старите го бяха избрали и му бяха врязали посветителните белези след толкова години на търпение и интриги, усилия и саможертви!
	Беше син на гелт, уважаван за воинската му храброст, и на вещица, от която се страхуваха заради силата на магията й. Именно тя беше предрекла на своя син, че го очаква съдба на войни и слава. И пак тя му бе помогнала да изпълни обещанието, дадено над гроба на баща му: да обедини племената, да вдигне могъща орда и начело на нея да се извиси до легендата, да се превърне в Безсмъртен, чиито подвизи хората вечно ще възпяват.
	ГюлРа се усмихваше доволно.
	Да, нощта беше красива.
	И скоро кръвта на имелорците щеше да потече.


>>	Исерн

E>
	Притичвайки се на помощ на Бренвост и цялата провинция, Ониксовата гвардия измина близо сто левги за няколко дни. Вместо да ги заобиколят по крайбрежието, те преминаха западните предпланини на Закрилящите, но когато стигнаха в Исерн, видяха, че цялата страна беше опустошена от войната. Всеки конник имаше два резервни коня, към които се прибавяше и един товарен кон за всеки четирима души. Като сменяха коня всеки ден, редуваха бавен ход и тръс, почиваха малко, пренебрегвайки умората, Черните гвардейци оставиха далеч зад себе си полковете на Върховния крал, които в това време едва потегляха от Исрия, и пристигнаха в Бренвост след забележителна кавалкада.
@	Хроники (Книга за Черната гвардия)
E$

>>>	1.
	Придружен от Логан и Йерас, Лорн наближи Бренвост по въздух. Бяха взели змейовете на съгледвачите си и изпревариха Ониксовата гвардия с един час, за да известят за пристигането й и да подготвят посрещането й. Слънцето залязваше, обагряйки в златно, розово и пурпурно водите на залива, в който се движеха само няколко кораба, и които се отдалечаваха от пристанището.
	Построен на устието на източния ръкав на Ворл, през последните години Бренвост се беше разраснал много благодарение на търговията със Седемте града. Сега кварталите му се простираха отвъд първите укрепени селища и средновековните му крепостни стени — отчасти разрушени и оголени от старите си камъни — ограждаха само историческия му център и замъка. В момента се строеше по-голяма крепостна стена. Тя обаче се състоеше само от две редици укрепления, които трябваше да се съединят на брега, но все още бяха далеч от завършването си, и няколко безполезни укрепени порти, които — издигнати там, където главните улици преминаваха в пътища — чакаха крепостните стени да ги съединят.
	Лорн бавно направи един кръг над града.
	Улиците му гъмжаха от народ. Кейовете на пристанището, където нямаше нито един акостирал кораб, изглеждаха като залети от панаир. Всяко местенце, всеки двор бяха завзети от палатки. Навсякъде горяха лагерни огньове, дори в пресъхналите ровове на замъка. При портите се простираха цели села от палатки, разпънати в изкопите и по насипите на строежите. И непрекъснато се появяваха нови, всеки ден все повече и повече — това бяха несретниците, които прииждаха от околните села с жалките си имущества. Лорн направи знак на Логан и Йерас, че се спуска, и — с развети знамена — двамата кацнаха след него върху най-високата тераса на замъка. Предупреден, че пристигат Черни гвардейци, губернаторът на града ги чакаше и с огромно облекчение разпозна — по шлема, скандския меч и резбованото забрало — капитана на Ониксовата гвардия.
	— Рицарю! Божествените ви изпращат!
	Лорн поздрави губернатора, после нареди на Йерас да се увери, че за змейовете ще се погрижат добре.
	— Знаеш какво да правиш след това — подхвърли му той.
	След това двамата с Логан последваха губернатора в главната кула на замъка. Мъжът беше висок и слаб, от умората чертите на лицето му се бяха изопнали, а очите му бяха зачервени. Казваше се Сорво. И докато почтително им показваше пътя, говореше много бързо, сякаш времето му беше преброено, но от него Лорн не научи кой знае какво. Той го слушаше, без да го прекъсва, и разбра, че събеседникът му, който вече трудно удържаше тежестта на събитията, скоро щеше да стигне до крайния предел на силите си. Накрая влязоха в кабинет, затрупан от всевъзможни хартии, и там Сорво се отпусна в едно кресло, като покани Лорн да седне. Лорн остана прав. А Логан остана да пази в коридора пред вратата.
	Настъпи тишина и тогава губернаторът, задъхан, изтощен, си даде сметка, че до този момент беше говорил без прекъсване.
	— Аз… съжалявам — каза той. — Отегчавам ви с думи, докато вие…
	— Ониксовата гвардия ще бъде тук след час — оповести Лорн. — И друга войска се придвижва насам. Води я Върховният крал.
	— Слава на Божествените!
	— Но не можем да си позволим да я чакаме. Знаете ли с колко гелти имаме работа? Колко банди. Колко воини.
	— За жалост, не. Патрулите, които изпратих, когато до нас стигнаха слуховете за първите нападения, така и не се върнаха. А много скоро след това вече се нуждаех от всичките си хора тук, за да поддържаме реда, доколкото е възможно… Всичко, което знам, е от слуховете, стигащи до тук. Опитах се да разпитам бегълците, но техните разкази рядко вдъхват доверие. Тъжно е да се каже, но всички, които можеха да ни осведомят, са мъртви…
	— Гелтите не оставят живи — каза Лорн, като се обърна към прозореца и се загледа в равнините, стигащи чак до хоризонта.
	Сорво тежко кимна.

	* * *

	Ониксовата гвардия пристигна, когато вече се бе стъмнило напълно и бе приветствана така, сякаш току-що бе спечелила голяма победа. Зае двора на замъка, а гвардейците се настаниха в църквата, като пейките бяха вдигнати и изправени покрай стените. Веднага бяха организирани патрули в града и околностите, за да се възстанови редът и да се успокои населението. Сблъсъците между бегълците и гражданите бяха все по-чести, а най-уязвимите ставаха жертва на всевъзможни използвачи и безскрупулни отрепки. Лагерите край портите бяха свърталища, където властваше законът на по-силния.
	— Вие знаете как да управлявате град — каза Лорн на граф Д’Аргор. — Искам да помогнете на губернатора. Всъщност искам да го заместите. Сорво е на края на силите си. Няма да представлява никаква трудност да се опре на вас.
	— Разбрано — каза Теожен.
	— Още утре сутрин нашите съгледвачи ще огледат провинцията от въздуха. През това време ние ще патрулираме по пътищата, за да осигурим спокойствието, като обаче ще бъдем в готовност да се намесим навсякъде, където съгледвачите видят гелти — Лорн разгърна една карта на областта върху олтара. — Искам тези диваци да разберат, че вече не са господари на Исерн — той сложи пръст на картата. — Ще следваме тези пътища, като ще се срещаме тук, тук, тук и тук. Змейниците ще осигуряват връзката между патрулите. Първата ни задача е да пазим пътищата. Там бегълците са лесна плячка за гелтите, но също и — както разправят — за разбойниците. Това трябва да спре. След това ще се заемем с околните села. И когато областта отново стане сигурна, ще прогоним тези гелти чак в Мъртвите земи. Разбрано?
	Събрани около олтара, Теожен, Логан и Нае потвърдиха, а в това време Лорн забеляза Йерас, който му правеше знак откъм входа на църквата.
	— Знаете какво да правите — каза Лорн и отиде при Йерас. Хвана го за лакътя, отведе го настрани и попита. — Е?
	— Намерих я.
	Малко по-късно Лорн и Йерас излязоха от замъка и потънаха в тъмнината, загърнати в дълги черни наметала.


>>>	2.
	Йерас заведе Лорн в един от лагерите, разположени в покрайнините на Бренвост. Това беше островче, в което цареше насилие и бедност, мръсотия и болка, и което сякаш никога не спеше истински. Цели семейства се подслоняваха в палатки. Някои спяха направо на земята, увити в тънки одеяла, зъзнещи от треска. Тук-там имаше петна светлина — на местата, където бяха сложени няколко паянтови маси и хората пиеха лошо вино, а жените се продаваха в полумрака — прави, с поли, запретнати отзад. Плачеха деца, измъчвани от глад. Пияници се биеха. Мародери, гледащи страшно, дебнеха за възможни жертви и се движеха по алеите, уверени в силата си.
	— Благодарение на вашите сведения успях да открия в кой керван е била. И в кой ден е пристигнал този керван. Намерих водача на кервана и после стана малко по-сложно. Най-накрая обаче попаднах на един човек, който ми каза да дойда да потърся тук.
	Стояха пред църква, построена на кръстопът, към която предградията на Бренвост малко по-малко се бяха приближавали през годините, а след това лагерът на бежанците я беше обградил. Беше заобиколена от ограда, направена от всевъзможни подръчни средства, а до напуканите й стени се опираха дървени бараки. Лорн забеляза няколко счупени стъкла на прозорците.
	— Тук? — попита той. — Сигурен ли си? — Йерас кимна утвърдително. — Ти видя ли я?
	— Да.
	— Говори ли с нея?
	— Предпочетох да запазя дискретност.
	— Чакай ме тук. И си отваряй очите.
	— На вашите заповеди.

	* * *

	Тишината в църквата се нарушаваше от накъсано дишане, стенания, кашляне. Подът беше осеян със сламеници, на които бедняците и болните спяха по двама или трима. Тук-там горяха няколко свещици. Във въздуха се носеше застоял прах, миришеше на мизерия и отчаяние.
	Вратата изскърца и стресна един стар жрец на Ейрал, който дремеше, седнал на един стол. Белият жрец отвори очи, видя Лорн, стана и му каза учтиво, но уморено:
	— Късно е, синко. Каквото и да желаете, елате утре.
	Лорн свали качулката си и отметна наметалото, така че да се види гербът на Черната гвардия.
	— Аз съм Лорн Аскариан — капитан на Ониксовата гвардия.
	При други обстоятелства свещеникът сигурно щеше силно да се учуди, но умората му беше толкова голяма, че притъпяваше всичките му сетива. Той само вдигна едната си вежда и рече:
	— Аз съм отец Фасория. Пристигането на вашата гвардия породи много надежди, капитане. С какво мога да ви помогна?
	— Търся една жена.
	— Как се казва?
	— Не мисля, че ви е казала истинското си име. Но зная, че е тук. Дошла е с малко дете — отец Фасория се поколеба. — Няма да й причиня никакво зло. Тъкмо напротив.
	Жрецът се дръпна встрани и направи знак с ръка на Лорн да мине.
	— Моля ви, синко, не смущавайте почивката на болните.
	Лорн благодари с кимване и тръгна из църквата. Монахини се грижеха за болните или се молеха до постелите им. Една жена обаче не беше облечена в бяло и главата й не беше покрита. Беше Майрин. Държеше главата на един старец и му помагаше да изпие някакво лекарство. Лорн почувства сякаш огромен товар се смъкна от него. Да знае, че Майрин беше пристигнала в Бренвост, като се бе измъкнала от гелтите, беше едно, но да я види жива и здрава — това беше истинско освобождаване. Лорн се огледа за бебешко кошче.
	Майрин го видя, че идва към нея, прошепна нещо окуражително на стареца, усмихна му се, изправи се и отиде в един тъмен ъгъл на църквата, където изчака Лорн да дойде.
	— Преди малко ми се стори, че забелязах Йерас — каза тя тихо. — Какво правиш тук? Разбрахме се, че…
	— Зная. Но трябваше да се уверя, че сте добре — Каел и ти. Когато научих какво става тук… Къде е Каел?
	— В добри ръце е, не се страхувай.
	— Тук не сте на сигурно място.
	— Никой не е.
	— Ела с мен. Да идем да вземем Каел. После ще ви отведа далеч оттук със змей.
	— Не.
	Неприятно изненадан, Лорн можа да каже само:
	— Какво?
	Майрин разбра, че тонът скоро ще се повиши, хвана Лорн за ръката и го поведе вън от църквата през една ниска вратичка. Той я последва, но веднага щом излязоха отвън, раздразнено се освободи от ръката й.
	— Вечно ще съм ти благодарна за това, което направи за Каел и мен — каза Майрин спокойно. — Но ние не ти принадлежим. Нито той, нито аз.
	— Той е мой син! — възрази Лорн, като гневно насочи пръст към нея.
	— Той порасна в моя корем. Излезе между моите бедра и оттогава се храни от моите гърди. Наистина ли искаш да спорим дали е повече твой син, отколкото мой? И не се опитвай да ме заплашваш, Лорн. Не ме е страх от тебе.
	Всъщност беше разтревожена, но с нищо не го показваше.
	Ядосан на нея, но преди всичко на себе си, Лорн се извърна и няколко пъти бавно и дълбоко си пое въздух. С крайчеца на окото си забеляза Йерас, който го гледаше изпитателно откъм улицата. Лорн кимна с глава, за да го успокои, после се обърна към Майрин.
	Беше се успокоил.
	— Освен това Каел не е в състояние да понесе умората от пътуване.
	— Но нали ми каза, че е добре.
	— Не. Казах ти, че е в добри ръце.
	Лорн се разтревожи.
	— Позволи ми да го видя.
	— Не.
	— Болен ли е?
	— Не, не е болен. Но е слаб. Крехък — гласът на Майрин се прекърши. — Много повече… Много повече, отколкото преди жреците да ми го вземат…
	Лорн нежно притисна Майрин в обятията си. Тя се отпусна, зажадняла за подкрепа и утеха. За миг двамата останаха така — неподвижни и смълчани, сякаш бяха сами на света. После, с буза, опряна на гърдите на Лорн, Майрин рече:
	— Тези хора имат нужда от мен, Лорн. Моето място е тук.
	Лорн я притисна още по-силно към себе си.
	Изведнъж пред черквата се чуха викове и шум от блъсканица.
	— Какво става там…?
	Следван от Майрин, която вървеше плътно зад него, Лорн отиде да види и излезе точно в момента, когато двама войници от гарнизона на Бренвост се мъчеха да влязат в църквата, като носеха един човек в безсъзнание.
	— Какво става? — попита Лорн, а Майрин се втурна вътре.
	Йерас, който не знаеше нищо, само вдигна рамене. Вече се струпваха любопитни, които бяха последвали войниците или бяха привлечени от шума.
	— Пази вратата — нареди Лорн. — Не пускай никой да влиза.
	И докато Лорн се отдалечаваше навътре в църквата, Йерас смъкна наметалото си и застана решително на прага с изваден меч. Ризницата на Ониксовата гвардия беше достатъчна, за да задържи всички на разстояние.

	* * *

	В църквата Майрин и отец Фасория вече се бяха навели над мъжа, който току-що бе внесен. Слаб и целият покрит с прах, той лежеше на плочите и дишаше трудно.
	— Конят му падна на входа на лагера — обясняваше единият от войниците. — Целият беше потънал в пяна и беше съвършено изтощен.
	— Конникът не е по-добре — рече белият жрец. — Този мъж е останал съвсем без сили.
	— Ранен е — каза Майрин, като вдигна ризата на умиращия. Под навита на топка превръзка се виждаше дълбока рана. — Изгубил е много кръв.
	Една монахиня донесе светилник, друга — стъклени шишенца, които показа на Майрин. Майрин взе едно, отвори го и го приближи до напуканите устни на ранения.
	— Познавате ли го? — попита Лорн двамата войници.
	Впечатлени, че стоят пред капитана на Ониксовата гвардия, те казаха, че не го познават.
	— Аз го познавам — рече отец Фасория. — Той е ловец. Живее в Мъртвите земи… Опитва се да каже нещо!
	И наистина мъжът говореше едва чуто, като се опитваше да се изправи.
	— Дръпнете се! — нареди Лорн. Клекна, избута белия жрец настрани и се наведе да доближи ухото си до устата на ловеца. — Тихо!
	Всички млъкнаха, не смееха дори да помръднат.
	Гласът на ранения беше съвсем тих, но Лорн успя да разбере:
	— Гелтите… Цяла армия… Те… идват… Дунрат… Бягайте… Бягайте!
	Мъжът потрепери и изгуби съзнание.
	— Какво става? — попита отец Фасория.
	Лорн не отговори. Изправи се и излезе.


>>>	3.
	Събуден насред най-дълбокия си сън, губернаторът Сорво, по риза и с разчорлена коса, отиде при Лорн и граф Д’Аргор, които го чакаха в кабинета му. Бездруго беше разтревожен, но когато ги видя, съвсем пребледня. Двамата бяха облекли бойните си доспехи, гледаха сурово, бяха въоръжени, с ръкавици и ботуши и с шлем в ръка.
	— Какво…? Какво става?
	Осведомен за положението, Сорво се овладя и докато Лорн носеше светилник, той разгърна една карта върху масата, отрупана с книжа. На картата беше изобразена областта на Бренвост, и по-точно южната част на Исерн с границата с Мъртвите земи на запад и Закрилящите планини на изток.
	— Ако тази армия съществува… — започна той.
	— Съществува — прекъсна го Лорн.
	Когато беше уверил Върховния крал, че гелтските банди, които нападат Исерн, са само предни части, той беше представил страха си за убеждение, като желанието му беше най-вече да убеди Алдеран да се притече на помощ на нападнатата провинция. Но страхът му се потвърждаваше. Сега вече знаеше: гелтска армия се придвижваше към Бренвост.
	Губернаторът погледна Лорн, понечи да му възрази, но се отказа и продължи:
	— Ако гелтска армия е влязла в Исерн, вече щяхме да го знаем. Значи все още е в Мъртвите земи.
	— Но се приближава — добави Теожен.
	— Дунрат — каза Лорн. — Това име говори ли ви нещо?
	— Разбира се — отговори Сорво. — Това е тук.
	И той сложи пръста си на река Ворл, която очертаваше естествена граница между Мъртвите земи на запад и Исерн на изток. Бренвост беше разположен на устието на единия ръкав на тази река, на двайсет лангърски левги от главното течение и от мястото, което сочеше губернаторът.
	— Това е мост, построен още по времето на Мрака — обясни той. — Някои казват, че е прокълнат. Но това е единственият начин да се премине Ворл в нашата област.
	— Особено когато става дума за армия, предполагам — каза Теожен.
	— Ворл тече сред високи отвесни скали, преди да се влее в Сграбчващото море. Всъщност десетки левги тече в дълбока пропаст. Трябва да се отиде много назад към горното му течение, за да се премине по друг начин. Ето това са направили бандите и точно затова са започнали да нахлуват в провинцията от север.
	— Което позволява за момента Бренвост да е още далеч от опасността — заключи Теожен и се наведе да огледа картата отблизо.
	Тя беше много подробна на изток от Ворл и вярно предаваше горите, пътищата, селата и фермите в Исерн. Но беше почти бяла на запад от реката — там, където се простираха Мъртвите земи.
	— Армията е бавно и непохватно чудовище — каза Лорн. — Тя винаги трябва да избира или най-лесния, или най-краткия път. А за да се стигне до Бренвост, най-лекият и най-краткият път минава по моста на Дунрат…
	— Значи и двамата мислите, че тази армия се е насочила към Бренвост? — попита губернаторът.
	Тревожният му поглед се премести от Лорн към Теожен и от Теожен към Лорн.
	— Убеден съм — рече Лорн.
	— Но Бренвост е без защита! А за да се спре армия, е необходима друга армия!
	— Не губете надежда, губернаторе — каза Теожен. — Ние сме тук. Армията на Върховния крал се придвижва насам, а в краен случай скоро ще дойде флота, която да изведе населението.
	Сорво кимна, че разбира.
	Най-много от всичко искаше някой да го успокои, но тревогата не преставаше да го гризе.

	* * *

	Когато си тръгнаха от кабинета на губернатора на Бренвост, за да се върнат при своите хора, докато слизаха на двора по стълбите на главната кула, Лорн каза на граф Д’Аргор:
	— Ние не знаем нито кога ще пристигне Върховният крал, нито кога ще дойде помощта от флотилията.
	— Зная. Но този губернатор има нужда от надежда.
	— Така или иначе не можем да разчитаме на него.
	— Не можем. Или много малко.
	— Наредете да приготвят трите ни змея. Йерас ще вземе единия, за да предупреди Върховния крал и да го накара да ускори ход. Аз и Логан ще вземем другите два.
	— Къде отивате?
	— В Мъртвите земи. Искам да видя тази гелтска армия със собствените си очи.
	— Съмнявам се, че е някакъв мираж.
	— Аз също.
	Стигнаха в двора, осветен от запалени факли. Повечето от ониксовите гвардейци не спяха. Чакаха, потънали в трептящата от напрежение тишина, която предшества битките и великите събития.
	— А докато вие разузнавате? — попита Теожен.
	— През това време вие ще потеглите към моста на Дунрат начело на Ониксовата гвардия. Ще се срещнем там и там ще задържим гелтите колкото време е нужно.

	* * *

	Всички необходими приготовления бяха направени през нощта и на зазоряване Черните гвардейци поеха след граф Д’Аргор към моста на Дунрат, Йерас полетя на изток, а Лорн и Логан се насочиха към Мъртвите земи. Вече изобщо не ставаше въпрос да се преследват гелтите, които плячкосваха Исерн, и да се помогне на жертвите. Изоставяйки последните бежанци на съдбата им по пътищата на Исерн, Ониксовата гвардия трябваше да се изправи пред опасност, за която знаеше, че е много по-голяма, но тепърва й предстоеше да разбере точно колко.
	С това намерение Лорн и Логан полетяха на северозапад, яхнали змейовете, минаха главното течение на Ворл малко преди пладне и полетяха над степите — все по-безводни и пусти — на Мъртвите земи. Хоризонтът пред тях се простираше огромен и монотонен, осеян от скалисти хълмове. Следобедът вече свършваше, когато забелязаха облак прах, който беше толкова голям, че можеше да се дължи единствено на голямо множество хора. В този миг те се спуснаха надолу и като летяха ниско, се насочиха към една скалиста издатина, зад която оставиха змейовете, а после се изкачиха на върха й. Легнал на земята, Лорн разгъна далекогледа си…
	И видя.
	Наистина се движеше множество — множество от войници, които тичаха, без умора, като носеха оръжията и припасите си на гръб. Конниците не бяха много, но няколко групи гелти теглеха на ръце каруци, в които бяха клекнали жреци-магьосници. Варварски бойни знамена се вееха в ритъма на тичането. Барабани отмерваха движението. Във въздуха кръжаха змейници.
	Без да каже дума, Лорн подаде далекогледа на Логан, който изпсува и попита:
	— Колко ли може да са?
	— Две хиляди. Най-малко.
	— Бих казал дори три.
	— Досега виждал ли сте толкова много гелти, събрани в една армия?
	— Не.
	Логан върна далекогледа на Лорн.
	— Ние летяхме около осем часа. Следователно сме изминали около петдесет левги птичи полет.
	— Ако не се уморят…
	— Няма да се уморят. Това са гелти.
	— … ще стигнат в Бренвост до седмица.
	— А до моста на Дунрат след четири дни — добави Лорн. — Точно там ще ги чакаме. Да се връщаме. Сега вече всеки час е ценен.


>>	Дунрат

E>
	А мостът на Дунрат — като кръвожадно чудовище — чакаше славната кръв на Ониксовата гвардия.
@	Хроники (Книга за Черната гвардия)
E$

>>>	1.
	Лорн и Логан трябваше да спрат за няколко часа през нощта и пристигнаха при моста на Дунрат едва в средата на следващата сутрин. Това беше древен мост, построен преди много векове, целият от черен и сив камък. Видът му внушаваше страх, както всички градежи от времето на Мрака. Минаваше над пролом, в дъното на който Ворл течеше между стръмни, почти отвесни скали. Беше широк около петдесет метра, а дължината му беше два пъти по триста метра: всъщност мостът беше двоен, като двете му части се събираха при една огромна скалиста колона, побита сред водите на реката, която се извисяваше в средата на пролома. Някогашните архитекти и инженери неслучайно бяха избрали това място — по-лесно беше да се построят два свода от по триста метра, отколкото един от шестстотин.
	Лорн прелетя със змея под всеки свод и разбра, че мостът не може да бъде разрушен: армия от работници можеше да успее след месеци усилен труд, а всичкият барут на Върховното кралство нямаше да стигне, за да бъде вдигнат във въздуха. Следователно трябваше да го защитават и — за щастие — той беше направен точно за това. И наистина мостът на Дунрат се пазеше от кула във всеки край, но най-вече от редут, който се издигаше в средата му, върху скалната колона, там, където се събираха двете му части. Така че за да се стъпи на моста, трябваше да се мине през една от портите, а за да се премине целия мост, трябваше да се мине през редута, който се състоеше основно от голяма, ниска кула, заобиколена от крепостна стена с бойници.
	Лорн и Логан се приземиха на редута, обиколиха го, после внимателно разгледаха двете кули, които го пазеха. Изоставени отдавна, централните и страничните сгради бяха служили за убежище на всякакви животни, но също и на пътници, разбойници или иманяри, минавали оттук през всичките тези векове. Освен това до неотдавна бяха квартирували и войници. Помещенията бяха празни, в камините бяха гнездили хищни птици. Тук-там беше оцелял по някой капак на прозорец. Но покривите, стените и подовете бяха здрави, въпреки обичайните поражения на времето и климата. Големите двукрили порти на кулите, както и вратите на главната кула зееха отворени, но изглеждаха солидни и сигурно можеха да бъдат затворени и — при нужда — зазидани.
	След като огледаха всичко, Лорн и Логан се срещнаха при парапета на главната кула и двамата се загледаха към Мъртвите земи.
	— Твоето мнение? — попита Лорн.
	Бившият наемник се замисли.
	— Не сме достатъчно като брой, за да победим — каза той. — Но гелтите ще се измъчат.

	* * *

	Теожен д’Аргор и Ониксовата гвардия пристигнаха към обяд и се настаниха в главната кула. Лорн проведе бърз разговор с графа и Нае, после събра Черните гвардейци в двора на редута и се обърна към тях, застанал на горната площадка на едно външно стълбище.
	— Гвардейци! Към нас се движи армия. Тя е многобройна. Много по-многобройна от която и да било гелтска армия, събирана от времето на Мрака досега. Ще бъде тук след три или четири дни. И ако не направим нищо, ще бъде в Бренвост много преди армията на Върховния крал… — Лорн замълча. Хората му го слушаха — сурови и сериозни. Знаеха до каква степен е уязвим Бренвост и познаваха жестокостта на гелтите. Лорн продължи, като повиши глас. — Днес единствено ние можем да спрем армията, която настъпва към нас. Единствено ние можем да спасим Бренвост. Днес единствено ние можем да запазим Върховното кралство! Тук! Сред тези стени! Единствено ние! — Лорн извади меча си и го размаха. Черните гвардейци също извадиха мечовете си сред екот на стомана и сто остриета заблестяха на слънцето. — Да превърнем тези стени в крепост! И да се борим! Да се борим, защото да се бием и да паднем тук е не само наш дълг! ТОВА Е НАША ЧЕСТ!
	— НА ВЪРХОВНОТО КРАЛСТВО СЛУЖИМ! — извика Теожен.
	— ВЪРХОВНОТО КРАЛСТВО ЗАЩИТАВАМЕ! — отговори Ониксовата гвардия.
	И заедно с Лорн всички повториха:
	— НА ВЪРХОВНОТО КРАЛСТВО СЛУЖИМ! ВЪРХОВНОТО КРАЛСТВО ЗАЩИТАВАМЕ!
	През следващите три дни ониксовите гвардейци се подготвяха. Под тройното командване на Лорн, Теожен и Наерис те затвориха и укрепиха портите на кулите и на редута. Зазидаха тази, която водеше към Мъртвите земи, и натрупаха зад нея, чак до свода, пръст и камъни, за да запушат прохода оттам. Издигнаха барикади и заслони. Докараха десетина леки оръдия от Бренвост и бурета с черен барут. Заложиха капани. Направиха прикрития с муниции. Разпределиха запасите си от вода, вино и храна. Подготвиха оръжията си. Упражняваха различни маневри за изтегляне и контраатака. Молеха се. Превързваха раните си, някои от които още не бяха оздравели след битката при Дарлат. Написаха писма до близките си, които Логан отнесе в Бренвост със змей и предаде лично на губернатора Сорво.
	Едно от тях беше адресирано до Майрин:
C>
	Всички ние ще умрем тук.
	Избягай веднага, щом можеш, и се грижи за него.
C$

	* * *

	Гелтите пристигнаха по тъмно вечерта на третия ден.
	Предупредени от своите змейници, ониксовите гвардейци ги чакаха въоръжени и внимателно наблюдаваха хоризонта. Отначало чуха барабаните и в редиците им настъпи пълна тишина, докато ритмичният тътен ставаше все по-силен и от него сякаш земята се тресеше под огромното небе.
	После видяха факлите, които се появиха на хребета.
	Стотици.
	Хиляди.
	И когато първият хребет на Мъртвите земи заприлича на обхванат от пожар в нощната тъмнина, барабаните замлъкнаха, но факлите останаха.

	* * *

	Йерас се върна същата тази нощ и съобщи, че армията на Върховния крал едва бе преминала полите на Закрилящите планини. Змеят му беше съвършено изтощен.
	Ониксовата гвардия трябваше да издържи — сама — девет дни.


>>>	2.
	В ранното утро на първия ден Лорн беше сред хората си на бойниците на кулата, защитаваща входа на моста Дунрат откъм Мъртвите земи — тази, чиято врата Черните гвардейци бяха зазидали, и която бяха кръстили Пожертваната, защото знаеха, че нямаше да я удържат дълго. Нямаше достатъчно място, където да се бият, и около Лорн се бяха събрали петнайсетина воини, заедно с Логан. Други стояха близо до вътрешната част на кулата или в първата част на моста — първата укрепена стена. Основната част на войската, под командването на Теожен д’Аргор, беше разположена на централния редут — Главната кула — заедно със змейовете и конете.
	На Пожертваната лицата бяха изопнати, но решителни и цареше пълна тишина. Чуваше се само как бойните знамена на Ониксовата гвардия плющят на вятъра, а фитилите на оръдията вече димяха. Всички погледи бяха вперени към хребета, където през цялата нощ факлите не бяха престанали да горят. Сега там нямаше никого — пуста линия, покрита с изсъхнала трева, под сивото небе.
	Изсвири тръба.
	После друга, още една, станаха десет и засвириха заедно, а в това време откъм Мъртвите земи се надигна тътен. Лорн изтегли сканда си и погледна назад, към Главната — там Теожен беше вдигнал юмрук към него. Той му отвърна със същия жест, после отново се обърна към хребета.
	— Готови! — каза той.
	Те идваха.

	* * *

	Като огромна вълна, заливаща дига, с крясъци и див рев стотици гелти се спуснаха от хребета към моста на Дунрат. Сивата им кожа беше покрита с войнствени цветове и изрисувани руни. Защитени с костни брони и кожени щитове, те размахваха копия, боздугани, мечове с назъбени остриета. Някои бяха закачили на гърба си племенните си знамена: те бяха най-едрите и най-свирепите — онези, които другите следваха.
	Лорн изчака гелтите да се приближат на стотина метра и извика:
	— ОГЪН!
	Петте оръдия, сложени на кулата, избълваха картеч и покосиха десетки воини, но не забавиха нападението. Мъртви и ранени паднаха на земята и веднага бяха стъпкани от идващите подир тях.
	— ЗАРЕДЕТЕ ОТНОВО! ЗАРЕДЕТЕ И СТРЕЛЯЙТЕ!
	Залп подир залп оръдията унищожаваха вражески воини, но това не попречи на гелтите да стигнат в подножието на Пожертваната и да се струпат там. Рояци копия и назъбени стрели се удариха в бойниците, свистейки във въздуха, и принудиха Черните гвардейци да се пазят, а в това време до стената бяха изправени стълби. Струпалите се атакуващи се отдръпнаха, за да направят място на един таран, който беше избутан напред. И докато той безуспешно удряше зазиданата врата, Ониксовата гвардия отблъсна три щурма с цената на неколцина мъртви и ранени.
	Преди четвъртата атака, като видя стълбите, които отново бяха изправени върху планина от трупове, Лорн заповяда:
	— ПОДГОТВЕТЕ СЕ ЗА ОТСТЪПЛЕНИЕ! ИЗТЕГЛЯЙТЕ ОРЪДИЯТА! ПОДГОТВЕТЕ СЕ ЗА ОТСТЪПЛЕНИЕ!
	Маневрата беше подготвена и всеки знаеше какво трябва да прави. От долните етажи на кулата бяха качени бурета с барут. Гвардейците бързо запалиха фитилите им и ги хвърлиха през парапета. Те избухнаха почти веднага, като събориха стълбите и онези, които ги държаха, убиваха, осакатяваха и така породиха у гелтите едно стъписване, което спря устрема им и даде на Ониксовата гвардия затишието, от което се нуждаеше.
	— ОТСТЪПЛЕНИЕ! — извика Лорн. — ОТСТЪПЛЕНИЕ!
	Лорн напусна кулата последен и се затича по моста към редута. Двамата с Логан помогнаха на един Черен гвардеец, който куцаше силно. Изтегляха се последни и бяха на половината път от Главната, когато гелтите се изкатериха на Пожертваната и нададоха победни викове. Покачиха се и други, които също тържествуваха, като размахваха оръжията и знамената си. Откъм Мъртвите земи засвириха тръби. Неколцина гелти понечиха да се спуснат подир бегълците, но Черните гвардейци от редута бдяха и ги обърнаха в бягство с няколко оръдейни залпа, които Лорн чу как профучават над главата му.
	— Залегнете — извика Лорн.
	Логан и черният гвардеец, който беше ранен в крака, разбраха. Хвърлиха се на земята и се покриха с щитовете си, Лорн направи същото. Знаеха, че техният капитан беше запалил последния фитил, преди да тръгне, и че в същия този миг този фитил вече изгаряше… в едно помещение, напълнено с черен барут.
	Взривът беше оглушителен.
	Вдигна във въздуха тонове камъни и греди, разруши Пожертваната и уби всички, които се намираха сред стените й или наоколо. Горещият въздух и експлозиите вдигаха нагоре тела, късаха крайници, оставяха осакатени жертви, които крещяха от болка, докато други, обезумели, покрити с дрипи, се лутаха под отломките, които падаха върху тях като пороен дъжд.
	Когато гъстите облаци прах се разпръснаха, Лорн видя, че от кулата беше останала само купчина димящи развалини и почернели трупове. Въздухът още продължаваше да трепти, но гелтите вече се изтегляха под звука на бойните си барабани, като изнасяха ранените, но изоставяха мъртвите си.

	* * *

	Ониксовите гвардейци продължаваха да са в пълна бойна готовност, но разбраха, че този ден гелтите няма да направят друг опит. Не се излъгаха и се възползваха от затишието, за да превържат раните си и да се погрижат за своите мъртви.
	Петима мъртви и дванайсет ранени, четирима от които тежко.
	Скромни загуби в сравнение с тези на противника. И наистина, с петте трупа, увити в бяло платно, които лежаха покрай стената, ниската сводеста зала, която Черните гвардейци бяха направили своя гробница, все още изглеждаше почти празна. Но Лорн знаеше, че скоро щеше да се напълни и че последните, които паднат, няма да има кой да ги пренесе в нея.

	* * *

	По мръкнало Нае дойде при Лорн, който стоеше далеч от другите и гледаше към Мъртвите земи, опрян на един парапет. Тя мина пред Логан, неподвижен и мълчалив в тъмнината, двамата си кимнаха, после подаде на Лорн паница с рагу.
	— Яж — и понеже в погледа на Лорн се появи някакво подозрение, тя добави. — Няма да е това, което ще те убие тази вечер, обещавам.
	— Благодаря.
	Лорн пое паницата и я сложи на бойницата, на която се бе опрял с лакти. Нае застана до него, извърната в същата посока, стояха рамо до рамо.
	— Това днес беше победа — каза тя след малко.
	— Зная.
	— Всичко протече според твоите планове.
	— Да.
	— Тогава какво те тревожи?
	Лорн се поколеба, преди да отговори.
	— Използваха само няколкостотин воини — рече той накрая. — Те са две-три хиляди, а хвърлят в боя само няколкостотин воини. Защо?
	Нае се замисли.
	— Знаели са — каза тя. — Знаели са, че няма да можем да удържим Пожертваната. Знаели са също, че и ние сме го разбрали и че следователно от наша страна ще има твърде слаба съпротива.
	— И че, понеже не можем да защитаваме Пожертваната… — започна Лорн.
	— … ще я изоставим — довърши Нае. — Мислиш ли, че са се досетили също и че ще я разрушим?
	— Вероятно. Гелтите са варвари, диваци. Но не са малоумни. Едно нещо научих в Далатия, когато се биех с тях, и то е точно това… Ние бяхме принудени да пожертваме тази кула. Гелтите са го разбрали и също пожертваха само войските, които бяха необходими да стане така. Колко войници изгубиха те днес? Стотина?
	— Да, така мисля.
	— Това не е чак толкова висока цена, когато разполагаш с армия от две-три хиляди души.
	Нае се извърна към Лорн и го погледна в очите.
	— Защо това те тревожи толкова?
	— Защото гелтските племена, с които съм се сблъсквал, щяха да се избият помежду си, за да превземат Пожертваната и да спечелят първата победа в тази битка. Дори и да знаеха, че сигурно ще я взривим. Въпрос на слава, на чест… Но сега някой е успял не само да събере воините от поне стотина племена, но и да ги накара да му се подчиняват. Да им наложи авторитета си и да накара да замлъкнат вековните разправии и съперничества. Ако гелтите от Мъртвите земи никога не са представлявали истинска заплаха за Върховното кралство, то е защото племената им враждуваха помежду си още от времето на Мрака. Но един изключителен вожд е успял да ги обедини и точно с този вожд се сблъскваме тук — Лорн въздъхна. — Ето това ме тревожи.


>>>	3.
	На следващия ден гелтите не нападнаха.
	Все така нащрек Ониксовата гвардия напразно наблюдаваше пустия хребет, който сутринта бе преминат само от десетина змейници. На редута веднага бе вдигната тревога и Лорн бързо се изкачи при бойниците на Главната, където граф Д’Аргор вече бе отишъл заедно с други Черни гвардейци.
	— Нападат ли? — попита Лорн, макар да не му се вярваше.
	— Съмнявам се — отвърна Теожен.
	На война змейниците можеха да бъдат добри разузнавачи и много добри вестоносци, но — освен ако не яздеха огнени змейове — бяха доста лоши бойци. Най-много можеха да хвърлят по врага отвисоко някое и друго копие или гранати със запален фитил, но бяха съвършено уязвими за стрелбата с каменохвъргачка или оръдие, дори с лък или арбалет. А освен това във всички армии змейниците бяха рядкост и поради това бяха твърде ценни. Нямаше почти никаква полза да бъдат хвърлени в битка и да се поеме рискът от загубата им.
	— Добре тогава, какво правят? — настойчиво попита Лорн.
	И нареди оръдията да бъдат готови за стрелба.
	Ненужна предпазливост. Следвани от всички погледи, гелтските змейници покръжаха известно време в небето като лешояди над плячка, после прелетяха над моста на Дунрат и изчезнаха по посока на Исерн.
	— Разузнавачи? — колебливо предположи Лорн.
	Теожен неуверено вдигна рамене.
	За ониксовите гвардейци кулата, която защитаваше моста, беше Бдителната. Там винаги имаше часови на пост, но Лорн реши, че занапред десет души постоянно ще патрулират там. И също така реши да не зазиждат нейната порта, която беше единственият им изход.

	* * *

	Настана вечер, после нощ.
	Ониксовите гвардейци се поотпуснаха, почувства се известно разведряване. Вторият ден свършваше вече и оставаха още само седем, които трябваше да издържат, докато дойде кралската армия. Дали гелтите се бяха отказали? Явно разрушаването на Пожертваната и загубите, които бяха понесли предния ден, ги бяха накарали да размислят. Може би се бяха разколебали, изправени пред решимостта на противниците си.
	Лорн не вярваше на нищо от това, но остави хората да говорят.
	Загрижен да поддържа високия боен дух на гвардията, Теожен го посъветва да разреши двойна дажба вино за всички, освен за часовите.
	— От толкова никой няма да се напие. Но това ще стопли сърцата. И телата.
	Лорн се съгласи. И наистина нощите ставаха все по-хладни, а бяха решили да пазят дървата за осветление: по-добре беше да изтърпят малко студ, но да запазят възможността да видят приближаването на врага в тъмнината.
	— Чувате ли? — попита Лорн.
	Теожен замълча и се ослуша. В далечината отекваха барабани като приглушено ръмжене.
	— Това не са бойни барабани — уточни Лорн.
	— А какво?
	— Има само един начин да разберем.
	Теожен погледна втренчено Лорн, после разбра.
	— Не — каза той. — Много лоша идея.
	— Нещо става. Трябва да знам какво.
	Графът се приближи до Лорн. Заговори по-тихо, но натъртваше всяка дума:
	— Ще знаем достатъчно утре, когато гелтите атакуват отново!
	— Колкото повече разберем за тази армия, толкова по-добре.
	— Нуждаем се от вас тук, рицарю.
	— Със сигурност смятам да се върна.
	— Не бива да се шегувате…
	Нае видя двамата мъже, които разговаряха настрани и сякаш се караха. С чаша вино в ръка тя отиде при тях и спокойно попита:
	— Някакъв проблем ли има?
	Понеже не успяваше да откаже Лорн от намерението му, Теожен се зарадва, че един разумен човек ще успее да разреши спора им:
	— Рицарят иска да иде да шпионира гелтите — каза той с тон, който ясно изразяваше мисълта му.
	— Сега? — попита Нае, без да покаже никакво вълнение.
	— Да! Кажете му, че това е лудост!
	Младата жена се обърна към Лорн:
	— Наистина ли?
	— Наистина — потвърди Лорн.
	— Отлично — и тя изпи чашата си на един дъх. — И аз идвам.
	Тя също беше повече от заинтригувана от биенето на барабаните.

	* * *

	Тръгнаха тримата: Лорн, Нае и Логан.
	За да не трябва да отварят портата и да вдигат желязната решетка на Главната, те се спуснаха в подножието на крепостната стена по въжена стълба, която след това беше вдигната. Прикриха се и изчакаха облаците да забулят Голямата мъглявина, после затичаха по моста до останките на Пожертваната. Там спряха под прикритието на развалините и започнаха да оглеждат наоколо. Тъй като не забелязаха нищо тревожно, тримата скоро потънаха в тъмнината на Мъртвите земи.

	* * *

	Гелтите се бяха разположили на стан в една широка котловина.
	Легнал сред храстите между Логан и Нае, Лорн можа спокойно да разгледа лагера им с далекогледа си. Преброи около хиляда кръгли кожени палатки, също толкова огньове, ями за отпадъци и множество места за молитва, отбелязани с олтари и свещени знаци. Въпреки огромните си размери лагерът беше организиран по същия начин, както биваха организирани всички лагери на гелтите в Мъртвите земи: с две перпендикулярни алеи, които се пресичаха, и — в центъра — място за важните събития в общностния живот.
	Точно така беше и тази нощ.
	Огромни огньове осветяваха барабанчици, които свиреха в равномерен, напрегнат ритъм. В кръга, който те образуваха, танцуваха жреци, носещи на главите си маски на невъобразими, плашещи животни — вълци с еленови рога, биволи с гребени от пера, хищни птици с лъвска грива, — и размахващи своите магически пръчки и жезли. Бяха в транс и по всичко личеше, че отдаваха почест или освещаваха един огромен гелт, който стоеше гол и неподвижен сред тях, стъпил здраво на земята, с широко разперени ръце и отметната назад глава. Мускулестото му тяло беше покрито с бойни шарки, но и с петна от кръвта, с която жреците го бяха пръскали при изричането на заклинанията си.
	Лорн не знаеше в каква церемония участваха воините от Мъртвите земи, които се удряха в гърдите с юмрук в ритъма на барабаните. Но беше съвършено уверен, че именно високият гелт, който беше причината за техния възторг и — несъмнено — за религиозното им благоговение, беше този, който ги бе обединил и довел тук.
	Лорн подаде далекогледа на Нае, като се питаше кой ли беше този военен вожд и каква цел преследваше в действителност, като бе повел няколко хиляди гелти против Върховното кралство. Да, те бяха разграбили Исерн. Да, още можеха да се надяват, че ще плячкосат Бренвост. А после? Ако не искаше да бъде пометен от кралската армия, на него не му оставаше друг избор, освен да се върне дълбоко навътре в Мъртвите земи — там, където дори Върховният крал не би могъл да го достигне.
	В това нямаше смисъл.
	Освен ако…
	Освен ако този военен вожд не изпълняваше мисия и не водеше свещена война.
	Освен ако не се смяташе за мъченик.
	— Време е — каза Нае, като върна далекогледа на Лорн. — Видяхме достатъчно.
	Лорн кимна, но за последно насочи далекогледа към военния вожд. Разстоянието беше голямо и увеличителното стъкло беше леко замъглено, но Лорн усети как коремът му се свива, когато разпозна знака, нарисуван в червено върху гърдите на гелта. Този знак беше руна и тази руна беше знакът на Серкарн.
	— Хайде, Лорн — каза Нае и го разтърси за рамото. — Небето се прояснява. Накрая може да ни забележат!
	Този път Лорн сгъна далекогледа.
	Изтеглиха се внимателно с пълзене и когато излязоха от обсега на полезрение, тримата се върнаха при моста на Дунрат, като Логан вървеше последен.


>>>	4.
	На третия ден сутринта гелтите нападнаха.
	Под звуците на барабаните, които отмерваха бавния им ход, хиляда воини преминаха хребета, отделящ Мъртвите земи, и напредваха рамо до рамо. Повтаряха ритъма, като удряха с копията си по големите си кожени щитове, и при всеки удар издаваха сухи, гърлени звуци, които — при непрестанното повтаряне — звучаха като заклинателно предизвикателство за бой, като боен призив.
	Ордата спря при входа на моста, пред развалините на Пожертваната.
	Барабаните изведнъж замлъкнаха.
	Ударите по щитовете и ръмженето спряха едновременно и в напрегнатата тишина, която последва, се чуваха само стенанията на вятъра, плющенето на бойните знамена и далечните крясъци на лешоядите.

	* * *

	Тишина цареше и на редута, който Ониксовата гвардия се подготвяше да защитава до смърт. Вече и дума не можеше да става мястото да бъде изоставено или вдигнато във въздуха, като бъдат унищожени колкото е възможно повече врагове. Да, още им оставаше Бдителната в другия край на моста, където можеха да се оттеглят. Но загубата на Главната означаваше да се изгуби битката, това щеше да позволи на гелтската армия много скоро да влезе в Исерн.
	На бойна нога от зори, една част от Черните гвардейци бяха при бойниците на западната порта — тази, която гледаше към Мъртвите земи и към варварската орда, която в момента стоеше неподвижно и мълчаливо. Други чакаха в двора на редута, командвани от Нае, готови да се включат, веднага щом има нужда от тях. Трети бяха заели позиция край парапетите на трите етажа на главната кула, където вече димяха фитилите на оръдията.
	Лорн и Логан бяха сред защитниците на портата. Лорн се обърна, двамата с Нае се спогледаха, изпълнени с доверие един към друг, после той вдигна поглед към балкона на първия етаж на кулата, откъдето Теожен щеше да командва стрелбата на оръдията, за да може да наблюдава развитието на битката, така че да вижда навреме заплахите и да определя най-добрата тактика.
	— Помнете! — извика Лорн силно. — Ние сме първата и последната защитна линия на Върховното кралство! На Върховното кралство служим!
	— ВЪРХОВНОТО КРАЛСТВО ЗАЩИТАВАМЕ!
	— На Върховното кралство служим!
	— ВЪРХОВНОТО КРАЛСТВО ЗАЩИТАВАМЕ!
	Гелтските тръби изсвириха и ордата потегли, отначало бавно, после по-бързо и — под залповете на оръдията — нападна с бойни викове.

	* * *

	Оръдията нанесоха поражения, но не спряха ордата. Под дъжд от смъртоносен картеч гелтите стигнаха до портите на Главната, започнаха да изправят стълби и да хвърлят куки, като не преставаха да обстрелват с копия и стрели бойниците, така че принуждаваха Черните гвардейци да се прикриват с щитовете си.
	Когато Лорн се изправи, четири стрели стърчаха от щита му, украсен с герб. С един замах на меча той преряза въжето на една кука и се втурна да помага да отблъснат една стълба: натежала от гелтите, които се катереха по нея, стълбата се изправи отвесно и политна назад като отсечено дърво. В последния момент обаче двама гелти скочиха и успяха да се вкопчат в парапета, но Лорн разцепи главата на единия, а другият се хлъзна, изпусна се и падна. И други стълби бяха съборени, и други въжета на куки бяха разсечени. Но гелтите бяха по-многочислени и успяха да направят пробив. Виждайки опасността от главната кула, Теожен насочи натам стрелбата на две оръдия и не позволи на първите гелти да стъпят на обходната пътека. Но почти веднага, докато зареждаха отново оръдията, се показаха нови гелти.
	Лорн се намеси:
	— СЛЕД МЕН!
	Следван от Черни гвардейци, той се втурна, за да задържи гелтите, а Нае и нейните хора бяха повикани в подкрепление. В настъпилата суматоха той удряше наляво и надясно, ръгаше и сечеше, безчувствен към болката, топла кръв го оплискваше от всеки победен враг. Прикривайки го, Логан на два пъти му спаси живота. Изстреляна от Йерас, стрела от арбалет изсвири покрай ушите му и се заби в окото на един снажен воин, който внезапно бе застанал пред него и беше готов да му разбие главата.
	Лорн и хората му бяха изправени пред голяма трудност, но малко по малко, благодарение на помощта на Нае, успяха да отблъснат гелтите и да ги задържат под крепостната стена. Гелтите издигнаха още няколко стълби, но устремът им бе прекършен и когато изсвириха тръбите, те се оттеглиха под последните залпове на оръдията, които ги принудиха да бягат, изоставяйки своите ранени ведно с мъртвите, изоставяйки оръжията, окървавените знамена и отломките от щитове.
	На бойниците Черните гвардейци, уморени до краен предел, останаха слисани — невярващи и объркани. В погледите им се четеше признателност — за това, че са живи и за това, че са победили. Но не всички бяха оцелели. А сред живите някои страдаха от ужасни рани и лежаха на земята стенещи или в безсъзнание.
	Обърнат към моста, който гелтите напускаха, Лорн свали шлема си, изтри си потта от челото и рече:
	— Скоро ще се върнат.
	И наистина това беше първото нападение този ден.

	* * *

	През този трети ден от обсадата отблъснаха още една атака, после още три на следващия ден, още три на петия ден и накрая две на шестия. Отначало ониксовите гвардейци се сменяха на бойниците. Но скоро загубите им станаха твърде тежки и онези, които все още можеха, се изтощиха да се бият без отдих. Второто нападение на шестия ден продължи до вечерта и беше едно от най-жестоките, от най-смъртоносните. Вече свършваше и гелтите бяха започнали да се оттеглят, когато Теожен рухна под ударите на трима войници.


>>>	5.
	Същата вечер, като видя, че Теожен падна и изчезна в мелето, Нае се втурна да му помогне, следвана от шепа Черни гвардейци. Лорн беше твърде далеч, за да се намеси, но видя как тя направи пробив и успя да удържи достатъчно дълго, за да може графът да бъде вдигнат и отнесен, макар и в безсъзнание. Плати с рана в рамото, но това не я накара да отслаби удара и тя предприе контраатака, която окончателно обърна гелтите в бягство.
	За пореден път ордата се изтегляше под огъня на оръдията.
	За пореден път ониксовите гвардейци печелеха твърде скъпоструваща победа. От стоте воини, колкото бяха в началото, само половината бяха в състояние да се бият. Сега в Гробницата лежаха трийсет тела, а сред ранените двайсет не бяха способни да се защитават, нито дори да вървят или да яздят. Колкото до граф Д’Аргор, той страдаше от рани, които щяха да са убили вече някого другиго: един удар почти му беше разцепил главата, копие беше пронизало гърдите му, а лявата му ръка до такава степен беше осакатена, че се наложи да я ампутират.

	* * *

	Същата тази вечер видяха първите гелтски конници, които дойдоха откъм Исерн. Те останаха на разстояние, виждаха се, но бяха в равнината, където не можеха да бъдат достигнати. Предупреден за това, Лорн разгъна далекогледа си и започна да ги наблюдава откъм главната кула. Още беше целият в кръв след битката.
	Да, това наистина бяха гелти.
	Съгледвачи, въоръжени с копия, придружени от няколко вълка, обучени за война и лов. Лорн подаде далекогледа на Нае, която бе застанала до него, и каза:
	— Ето за какво са били змейниците, които видяхме да тръгват онзи ден.
	— Вестоносци? — опита се да отгатне Нае.
	— Гончии. Бандите са престанали да плячкосват и измъчват провинцията. Изпълнили са предназначението си. Защо тогава да не ги използват за нещо друго?
	— Например да ни нападнат в гръб.
	— И да ни отрежат пътя за отстъпление.
	Нае върна далекогледа на Лорн, чертите й бяха изопнати от умора и тревога и лицето й се сгърчи от болка, когато размърда раненото си рамо.
	— Как си? — попита Лорн по навик.
	— Виждала съм и по-лошо.
	— Наистина ли? — подигравателно рече Лорн. — По-лошо от тук?
	Тя се усмихна уморено.
	— Всъщност не… Но все пак съм по-добре от графа. Аз… дори не знам как е възможно той да е още жив…
	— Ако е жив, то е благодарение на теб.
	— Но за колко време?
	Двамата замълчаха.
	Също като Нае, и Лорн знаеше, че Ониксовата гвардия няма да издържи още дълго. Тя се би героично и гелтите бяха загубили стотици воини през последните дни, но какво значение имаше това? При всяко ново нападение ордата беше все така многобройна. И още по-решителна, още по-ожесточена.
	В далечината конниците се обърнаха и се скриха от поглед, а вълците им бягаха след тях, за да ги настигнат. В небето гелските змейници кръжаха бавно.
	— Трябва да изнесем ранените оттук — каза Лорн.
	— Кога?
	— Тази нощ. Утре може да е много късно, ако бандите се събират така, както си мисля. Онези, които могат да яздят, тръгват на кон. Останалите ще натоварим на продоволствените каруци. Ще се наложи доста да се посгъстят, но е по-добре от нищо…
	Спокоен, макар и уморен глас прекъсна Лорн:
	— Нали не се надявате да се отървете от мен, а?
	Беше граф Д’Аргор, който, подкрепян от един оръженосец, превит под тежестта му, се приближаваше, куцайки. Беше блед, челото му плуваше в пот, гол, с превързани гърди. Втора превръзка покриваше плешивата му глава. Трета обвиваше лявата му китка там, където беше ампутирана ръката му.
	— Графе! — извика Лорн и забърза към него.
	Двамата с оръженосеца помогнаха на графа да стигне до една каменна пейка, на който той направо се строполи. Останал без дъх, графът се облегна на стената, благодари на оръженосеца с поглед и го отпрати с ръка, после затвори очи, колкото да си възстанови дишането.
	— Не биваше да ставате — каза Нае.
	Теожен отвори очи.
	— Това каза и нашият хирург. Но като ще мра, предпочитам това да стане под открито небе — той вдигна поглед към Голямата мъглявина, която тъкмо се показваше, и облаците, които започваха да я закриват. После, като погледна смутено превързаната си китка, рече. — Това ще има да ме сърби, когато престане действието на кеша, нали?
	— Върнете се да си легнете, Теожен — посъветва го Лорн. — Ще ви помогна.
	— Мога и сам. Мога и сам… — графът си пое дълбоко дъх, за да си проясни мислите. Изчака малко и рече. — Значи така, смятате да евакуирате ранените тази нощ. Към Бренвост?
	— Не одобрявате ли?
	— Одобрявам. Освен ако не искате да тръгна с тях.
	— Не искам това.
	— А, добре тогава.
	— Искам вие да ги водите.
	Теожен помръкна:
	— Играете си с думите, рицарю…
	Лорн се обърна към Нае и само с поглед й даде знак да ги остави.
	— Трябва да свърша нещо — каза тя и се оттегли.
	Лорн седна до граф Д’Аргор и веднага щом останаха сами, го увери:
	— Още имам нужда от вас, графе. Ониксовата гвардия се нуждае от вас. Но тук вие престанахте да сте…
	— Знам — прекъсна го Теожен. — Престанах да бъда полезен.
	— Тук. Единствено тук… Каква полза ще има, ако ви убият на този мост заедно с нас? Докато — под ваше командване — ми се ще да се надявам, че нашите ранени ще пристигнат в Бренвост.
	Графът се замисли, погледна превързаната си китка и се примири.
	— Ще ми трябват няколко души, които да са в състояние да се бият.
	— Ще ги имате.
	— Тогава съм съгласен.

	* * *

	Докато Нае и Теожен подготвяха заминаването на ранените, а повечето ониксови гвардейци бяха заети с различни задачи на двора, под светлината на факлите, Лорн се обърна към тях от балкона, който опасваше първия етаж на главната кула:
	— Гвардейци! — Всички мъже спряха, млъкнаха и се обърнаха към своя капитан. — Това, което трябва да ви кажа, вие вече го знаете. Битката, която водим тук, е необходима, но ние не можем да победим сами. Утре, също като вчера, гелтите ще нападнат и утре, също като вчера, ние ще ги отблъснем. Но колко пъти още ще можем? Колко пъти още, преди да изгубим сили? — Лорн замълча сред напрегнатата тишина. — Армията на Върховния крал ни идва на помощ. Скоро ще бъде тук. Утре. Вдругиден. Но може би по-късно. Може би твърде късно. Не мога да ви обещая, че тя ще ни спаси. Че някои от нас още ще бъдат тук, когато тя дойде. Че знамената ни още ще се веят на върха на тази кула — Лорн вдигна ръка и посочи черното знаме с вълча глава и кръстосани мечове. — След няколко часа граф Д’Аргор ще потегли с тежко ранените и умиращите към Бренвост. Ако някои от вас искат да тръгнат с него, нека го направят. Всеки мъж, който се е бил тук до този ден, е герой. Така че няма защо да се червите заради решението си и няма да престъпите нито думата си, нито ще накърните честта на Ониксовата гвардия, защото ще ви освободя от всички клетви, които сте положили към нея. Искам от вас само едно — да ескортирате другарите си и да ги защитавате до Бренвост — Лорн замълча и се вгледа в хората си, някои от които смутено и колебливо се споглеждаха. — Помислете за жените си. Помислете за децата си. Помислете за всички онези, на които сте задължени не по-малко, отколкото на тази Ониксова гвардия, на която служихте толкова предано досега. И ако това ще победи последните ви скрупули, знайте, че ако няма доброволци, ще избера петима от вас чрез жребий.
	Лорн слезе от балкона и малко по малко обичайните занимания на двора се подновиха.

	* * *

	След час имаше седмина доброволци, които искаха да тръгнат, но Лорн не изчака да го научи. Тъй като беше наредил на Логан да събере Йерас и тримата змейници на Ониксовата гвардия, малко след това той отиде при тях под широките сводове зад решетките, където стояха змейовете на батальона. Един змейник обаче не се яви на заповедта: беше умрял същия този ден и Лорн още не го знаеше.
	Лорн връчи едно писмо на Йерас и каза:
	— Това е за Върховния крал. Искам да тръгнеш веднага. Кралската армия вече трябва да е съвсем наблизо. Лесно ще я намериш. Ако може да дойде за по-малко от три дни бърз ход, за нас все още има шанс да се спасим.
	— Това писмо ще стигне до краля — обеща Йерас.
	Тогава Лорн се обърна към змейниците и им обясни, че тъй като гелтите вече наблюдават небето, той се страхува, че те може да се опитат да заловят Йерас, а той непременно трябва да стигне до кралската армия.
	— Искам да излетите и ако гелтските змейници се спуснат да ви преследват, искам да ги отдалечите колкото е възможно повече. Благодарение на вас Йерас ще има повече шансове да успее. Ако се обръщам към вас, то е защото никой в Ониксовата гвардия не умее да язди змей по-добре от вас. Но ви оставям правото да откажете да послужите за примамка. Само ви моля да решите бързо.
	— Приемам — отговори веднага единият змейник.
	— Аз също — каза другият.
	Лорн им благодари и малко преди да излетят, им отдаде чест и прошепна на всеки един нещо на ухото. След това двамата с Йерас се прегърнаха и Лорн му каза:
	— Животът ни е в твоите ръце. Не се бави.
	— Разчитайте на мен.
	Лорн и Логан гледаха как Йерас излетя и се отдалечи в нощта. От назъбения връх на кулата те го проследиха с поглед, докато той се изгуби, и не видяха други змейове да се спускат подире му.
	— Иска ми се да знам — каза Логан.
	— Какво? — попита Лорн, без да се обръща от нощния хоризонт.
	— Какво казахте на змейниците, преди да тръгнат?
	— Казах им да не се връщат.
	— Но не и на Йерас?
	— Нямаше да има смисъл.

	* * *

	Ранените потеглиха към Бренвост три часа преди разсъмване. Веднага след като те тръгнаха, последните защитници на моста Дунрат зазидаха портите на Бдителната и си дадоха малко почивка.
	Въпреки изтощението никой не можа да заспи дълбоко.


>>>	6.
	Йерас летеше високо и бързо и отдалеч забеляза огньове, които можеха да са само на кралската армия. Промени леко линията на полета си и предпазливо се спусна малко по-ниско. Скоро разпозна бойните знамена на Върховното кралство, които се развяваха над лагера. Йерас въздъхна с облекчение. По негова преценка бяха изминали едва четири часа, откакто бе напуснал моста на Дунрат. Следователно бе изминал двайсет или двайсет и пет лангърски левги — разстояние, което редовна армия можеше да измине за два дни или за един ден и малко повече от нощ, като се сметне необходимата почивка за хората и животните. Което означаваше, че Ониксовата гвардия можеше да бъде спасена, ако издържеше още един ден.
	Един ден.
	Само още един ден.
	Това беше толкова много и толкова малко…

	* * *

	Въпреки късния час Алдеран I още не си беше легнал, когато същата тази нощ Одрик влезе при него. Сам в полумрака на своята палатка, той играеше срещу себе си партия шах, която щеше да го държи буден още дълго. Сега спеше малко, много малко след ужасните изгаряния, които го бяха осакатили и обезобразили. Умората, терзанията и влудяващите мъки бяха оставили върху него своя отпечатък — и не само върху плътта му. Бяха го променили, но той не съжаляваше — или вече не съжаляваше. Защото ако стоманата на неговата душа бе понесла мъките на ново изковаване, то сега тя бе станала още по-закалена и острието й беше безмилостно.
	— Какво искаш, Одрик? — попита Върховният крал, без да вдига очи от партията шах, която приковаваше цялото му внимание.
	— Змейник от Ониксовата гвардия пристигна току-що, сир. Казва, че носи писмо, което има заповед да ви предаде лично. Вашите стражи го задържаха, но…
	— Добре — прекъсна го кралят. — Иди да го доведеш.
	Върховният крал се изправи и седна удобно в креслото си, за да приеме Йерас, който влезе, поздрави почтително и съобщи:
	— Сир, идвам от моста на Дунрат. Изпраща ме…
	— Зная кой ви изпраща.
	Кралят протегна ръката си, облечена в ръкавица.
	Йерас направи крачка напред, за да му подаде писмото на Лорн, и отстъпи, после зачака в тишината, която, без да знае защо, го накара да се почувства несигурно.
	Инстинктът му за оцеляване, който бе направил от него отличен съгледвач и много пъти му бе спасявал живота, се пробуди.
	Почувства се натрапник, нежелан, може би дори враг.
	Алдеран позна почерка на Лорн, разпечата писмото и набързо го прегледа. Лицето му остана невъзмутимо. Когато свърши с четенето, той сгъна писмото и попита:
	— Положението на Ониксовата гвардия наистина ли е безнадеждно?
	— Да, сир.
	— Колко души още са в състояние да се бият?
	— По-малко от петдесет.
	Върховният крал се замисли.
	— Добре — каза той. — Ние няма да ги оставим да загинат — Йерас се поклони признателно. — Вие сигурно бързате да се върнете при братята си по оръжие…
	— Да, сир.
	— Един момент.
	Кралят повика Одрик и му нареди да му донесе пособия за писане. Старият слуга веднага донесе масичка с всичко необходимо, която държа, докато господарят му написа една дума на обикновен лист хартия, сгъна го, залепи го с восък и го подпечата с личния си пръстен с печат.
	— За вашия капитан — каза той и подаде писмото на Йерас. — Не се бавете.
	Йерас се поклони още веднъж и излезе. Без да е успял да се отърси от странното безпокойство, което го бе обзело, той побърза да възседне отново своя змей и по-малко от половин час, след като бе пристигнал, полетя отново към моста на Дунрат.

	* * *

	Останал сам, Върховният крал продължи своята партия шах.
	Трудностите, с които неговата армия се бе сблъскала, прекосявайки подножията на Закрилящите планини, бяха или въображаеми, или нарочно предизвикани. Алдеран искаше да пристигне, когато вече е твърде късно, за да спаси Лорн, но без някой да може да го упрекне, че е предал Черните гвардейци или че е изоставил Бренвост на съдбата му. В мига, когато бе разрешил на Лорн да се притече на помощ на Исерн като авангард на кралската армия, кралят бе замислил да му заложи капан. И когато бе научил, че Ониксовата гвардия ще защитава сама моста на Дунрат срещу гелтската армия, бе благодарил на Сивия дракон за възможността, която му се бе удала.
	Сега капанът можеше да щракне.
	На сутринта Върховният крал и неговата армия щяха да поемат към Бренвост.

	* * *

	На връщане Йерас изтощи змея до краен предел.
	Искаше да пристигне преди зазоряване, за да избегне наблюдателността на гелтите и да донесе възможно най-бързо отговора на Върховния крал, но не успя: слънцето вече изгряваше, когато мостът на Дунрат се очерта пред него.
	Независимо от това, той реши да си опита късмета, което го погуби. Не видя гелтските змейници, които се спуснаха върху него откъм облаците. Изведнъж около него засвистяха назъбени копия и едно от тях се заби в змея му. Друго го прониза в бедрото. Последното се заби в гърба му. Той политна напред и падна върху врата на смъртно раненото животно.


>>>	7.
	Йерас се приземи на Втората крепостна стена — втория свод на моста, между Главната и Бдителната. Ониксовите гвардейци се втурнаха да му помогнат и като изоставиха агонизиращия змей, побързаха да го отнесат в укритието и да го сложат да легне на един сламеник. Той сам беше изтръгнал копието, забито в бедрото му, но желязното острие на другото, което го бе пронизало в гърдите, продължаваше да стърчи. Мъчеше се да остане в съзнание. Дишането му се бе превърнало в мъчително хъркане. Кръвта му изтичаше от ужасните му рани и през устата му, с която се мъчеше да поеме въздух.
	Лорн беше клекнал до Йерас и наведен над него, държеше главата му. Знаеше, че няма надежда, както го знаеха и тези, които — независимо от всичко — се мъчеха да спрат кръвоизлива и притискаха върху раните топки платно. Блуждаещият поглед на умиращия срещна погледа на Лорн. Йерас се опита да каже нещо, но не можа. Успя обаче да измъкне писмото на Върховния крал от ръкава си и да го пъхне в ръката на Лорн.
	И след като вече бе изпълнил мисията си, той повърна черна кръв и умря.
	Изведнъж настъпи пълна тишина. Всички се отдръпнаха от Лорн, който се наведе да допре челото си до хладното, прашно чело на Йерас. Лорн затвори очи и остана неподвижен, стоя така известно време, после се изправи и излезе.
	Логан искаше да го последва, но Нае го задържа за ръката.
	— Недей — каза му тя кротко.

	* * *

	Лорн влезе в едно празно помещение на първия етаж на кулата.
	Беше съсипан от болка и му трябваха няколко минути, за да събере мислите си. После се приближи до една бойница и — на светлината — разпечата писмото на краля.
	Ръката на Алдеран I беше написала една-единствена дума:
	„Сбогом.“
	Лорн стисна челюсти и потрепери. Погледът му стана мрачен, а юмрукът му стисна писмото, по което бяха останали петна от кръвта на Йерас. Почувства как гневът го завладява, бързо излезе от стаята и без да каже дума и без да погледне никого, тръгна по стълбите към върха на кулата, откъдето прогони часовия.
	Сдържаше се да не закрещи, не си позволи дори да заблъска с юмрук по камъните.
	Закрачи бясно напред-назад и чак когато съвсем се задъха, спря и се загледа в хоризонта зад Мъртвите земи.
	Серкарн беше прав.
	Серкарн го беше предупредил.
	Беше му казал, че Алдеран I ще го предаде, както Ерклант I беше предал него самия. И също като славния си предтеча Върховният крал, който царуваше сега, беше решил да се отърве от Ониксовата гвардия — твърде могъща, твърде влиятелна, твърде прославена…
	_Родът на Върховните крале е предателски род._
	Спомни си думите на Дракона на разрушението.
	_Родът на Върховните крале е предателски род._
	Думите се връщаха в паметта му и отекваха в главата му като камбанен звън, известяващ смърт. Лорн почувства как го обхваща някакво опиянение. Печатът на Тъмнината го заболя.
	_Родът на Върховните крале е предателски род. Родът на Върховните крале е предателски род. Родът на Върховните крале е предателски род. Родът…_
	Това беше предупреждението, но имаше и обещание:
	_Когато настъпи моментът, ще си спомниш. Родът на Върховните крале е предателски род. Когато настъпи моментът, ще си…_
	Болката продължи нагоре по ръката му и стигна до рамото му. После се разпростря до сърцето му — там, където Тъмнината в него беше най-дълбока — и се плъзна по всички черни вени, които покриваха хълбока му и стигаха до врата.
	Лицето на Лорн се сгърчи от болка.
	Хвана се за лакътя и се обърна. Облегнат на парапета, той се плъзна и седна на плочите. Нямаше представа какво става с него.
	_Когато му дойде времето, ще си спомниш._
	Други думи се върнаха в паметта му. Думите на Ейлазий, които се смесваха с думите на Скерен и с думите на Серкарн.
	_Ще е достатъчен един зов…_
	_Няма случайност. Има само…_
	_… за да спусне Серкарн над света собствения си призрак от Тъмнина._
	_… сметки на Съдбата и ние не разбираме нито смисъла, нито значимостта им._
	_Когато настъпи моментът, ще си спомниш._
	Лорн се свлече на една страна, повален от болката и от силата, която се пробуждаше в него и искаше да се освободи. Повърна черна, гъста жлъч, а Тъмнината разяждаше плътта му и властта й нарастваше.
	_Тогава ще бъда последният, единственият, към когото ще можеш да се обърнеш. Моли се да…_
	_Усещам близост, която ви свързва със Серкарн, рицарю._
	_… зовът ти да достигне до мен и да благоволя да му отговоря._
	_„Съдбата винаги се сбъдва.“_
	Скован от болката и от пламналия си ум, Лорн разбра, че Серкарн беше предвидил този момент, че го беше пожелал и че бе направил необходимото — несъмнено отвъд това, което Лорн знаеше и можеше да си представи — той да настъпи. До каква степен Драконът отгатваше очертанието на пътеките на Съдбата? Виждаше ли как се кръстосват и прекъсват, разклоняват, изчезват в гъсти шубраци и после отново се появяват?
	_Когато настъпи моментът, ще си спомниш._
	Последният път, когато Лорн бе чул това изречение, то се запечата в ума му, после той изгуби съзнание пред Дракона на разрушението. По-късно понякога се замисляше отново над него, без да успее да разгадае смисъла му.
	Но може би то не беше предназначено за него.
	Може би Серкарн не говореше на него, а на нещо в него…
	— _Тер-ак серт. Тер-ак доргах. Дерис таед фро Серкарн. Сор то кирас. Берас ду киран. Гарт дарул киран._
	— Лорн! Събуди се!
	Болката изчезна.
	Лорн отвори очи и видя Майрин, наведена над него.
	— Лорн!
	Той примига с очи и лицето на Нае измести лицето на Майрин. Той се съвзе и се изправи, объркан като след кошмар. Избърса си устата с опакото на ръкава, докато Нае разтревожено го питаше:
	— За бога, Лорн! Какво става с тебе?
	Клекнала до него, тя му помогна да седне и да се облегне на стената. Логан също беше там, стоеше прав зад нея.
	— Не съм много сигурен — призна Лорн.
	— Ти говореше на драконски!
	— А?
	— Ами така ми се стори. Във всеки случай на такова приличаше. Не помниш ли?
	— Не.
	Подкрепян от Нае, той се изправи, но трябваше да преодолее леко виене на свят. Спомни си болката, гласовете, Тъмнината, но не помнеше да е говорил на драконски — древен, прокълнат език, който не знаеше.
	— Добре ли си? — разтревожи се младата жена.
	— Ще се оправя. Благодаря.
	— Това беше твоят дух от Тъмнина, нали?
	Лорн погледна Нае и си спомни, че й бе обещал да не я лъже.
	— Да. Така мисля.
	— Какво става?
	— Не знам. Кълна ти се. Наистина не знам.
	Нае кимна: тя искаше само да му вярва.
	В далечината засвириха гелтските тръби.
	Загледан към Мъртвите земи, Лорн въздъхна. Първите редици на ордата скоро щяха да преминат хребета.
	— Да вървим — каза той.
	С Логан подире си той тръгна, стъпките му бързо си връщаха увереността. Нае остана назад и забеляза — на земята — писмото на Върховния крал, което Лорн бе забравил. Тя го вдигна, прочете го, после го сгъна и го пъхна в ботуша си.


>>>	8.
	Този ден беше последният.
	Отблъснаха две нападения и когато дойде вечерта, разбраха, че няма да могат да отблъснат нито едно повече. Гелтите вече три пъти бяха успели да влязат в двора и три пъти ониксовите гвардейци трябваше да ги прогонват оттам. Петнайсет от тях паднаха — мъртви или ранени твърде тежко, за да могат да се сражават. За да победят, изстреляха последните си запаси от картеч, хвърлиха последните си бъчви с барут върху обсаждащия враг, изчерпаха и последните си сили.
	Когато накрая гелтите отстъпиха, повечето от Черните гвардейци се строполиха на място. Нямаше нито един, който да не е ранен на няколко места. Нито един, който да не е оплискан от собствената си кръв, от кръвта на братята си по оръжие, от кръвта на поне двайсет диви воини. Нито един, чийто меч да не е нащърбен, шлемът му да не е ударен, а халките на бронята му да не са разкъсани. На редута мирисът на кръв се смесваше с миризмата на барут. А пред стената гелтските трупове, които Черните гвардейци вече не смееха да изхвърлят, воняха, натрупани един върху друг, и привличаха лешоядите.
	Седнал на едно стълбище, Лорн още не бе събрал смелост да си свали шлема, а само беше вдигнал забралото с вълчата глава. Приведен напред, с лакти, опрени на коленете, той още идваше на себе си след опиянението на битката, когато Нае, ранена и измъчена, се приближи с натежали от умора крака и седна до него.
	— Те ще се върнат тази вечер — каза тя.
	— Знам.
	— Ние ги победихме, но те се оттеглиха под звуците на техните тръби. Така им е било заповядано.
	— Вождът им иска да участва в последното нападение — каза Лорн. — Иска да е този, който ще размаха главата ми. Ако го направи някой друг, властта му ще бъде оспорена пред всички.
	Нае замълча.
	Бръкна с два пръста в ботуша си, извади оттам писмото на Върховния крал и го показа на Лорн.
	— Не смяташ ли да кажеш на хората?
	Лорн въздъхна.
	— Какъв смисъл има?
	— Те имат право да узнаят, Лорн.
	— Да узнаят какво? Че са обречени? Те вече го знаят. Че техният крал ги е предал? Че ги е изоставил? — Лорн изхрачи слузеста топка кръв. — Това какво ще промени, освен че ще увеличи отчаянието им? Алан можеше да върне Йерас с писмо, в което да каже, че идва. Лъжа и ние щяхме да умрем, без да го знаем. Но не. Алан е искал аз да знам. Искал е да знам, за да се почувствам измамен, отчаян, да побеснея. Искал е да ме засегне и успя. Няма да му позволя да засегне и хората ми.
	— Разбирам — и понеже Лорн не посегна да вземе писмото, Нае го върна в ботуша си. — Не съм подозирала, че сега Алан те мрази до такава степен.
	— Не само мен. Ониксовата гвардия също.
	Настъпи мълчание, през което Лорн си разтриваше с палец китката на белязаната ръка. После Нае каза:
	— Лорн?
	— Да?
	— Не искам да умра тук.
	Лорн не очакваше да чуе такива думи и се намръщи.
	— Хванати сме в капан. А ти знаеш, че гелтите не вземат…
	— Не — прекъсна го Нае. — Не разбираш — тя посочи редута около тях. — Казвам, че не искам да умра тук. На това място. Сред тези стени… Не се страхувам от смъртта, Лорн. Но нямам желание да я чакам покорно.
	Лорн се изправи и слезе две стъпала.
	Застанал с гръб към Нае, той свали шлема си и се замисли, гледайки двора на Главната и кулата, където — неминуемо — последните ониксови гвардейци щяха да се изтеглят, за да окажат последна съпротива и да паднат един по един.
	— Права си — каза той, преди да се обърне към Нае. — Ние ще…
	Но не довърши, смутен от уплахата, която изведнъж се изписа на лицето на младата жена.
	— Лорн… лиц… лицето ти… — отрони тя.
	По инстинкт Лорн вдигна ръка към лявата си буза и опипа с пръсти белезите на Тъмнината, които — през шията — бяха продължили черните си нишки до слепоочието му и до синьото му око, което вече обкръжаваха.
	Нае се огледа наоколо си, вдигна от земята парче броня, изтри го с ръкава си и го подаде на Лорн.
	— Вземи. Погледни се.
	Лорн взе парчето, все едно беше огледало, и в кривото му отражение по-скоро отгатна, отколкото видя белезите на последната си криза.
	— Ти… добре ли си? — разтревожи се Нае.
	Лорн хвърли парчето броня.
	— Какво значение има? — отвърна той и нахлупи шлема си. — След час всички ще сме мъртви.
	Откъм Мъртвите земи барабаните на гелтската армия отново забиха.
	За последен път.


>>>	9.
	Гелтите се приближиха бавно, като удряха по щитовете си в ритъма на барабаните и на гърлените си викове. Сред тях се извисяваше вождът им ГюлРа — вече тържествуващ, — заобиколен от елита на своите бойци. Зад него вървяха тръбачите и жреците-магьосници, които пееха молитви и заклинания. Бяха петстотин и вървяха към победата — жадни за трофеи и подвизи, които да прославят вечер край огъня.
	ГюлРа беше обещал слава.
	ГюлРа беше обещал много плячка.
	Но най-вече бе обещал, че кръвта на имелорците ще тече от хиляди и хиляди рани, от хиляди и хиляди живи рани, от хиляди и хиляди отсечени глави.
	Слънцето залязваше над Мъртвите земи.
	Сянката на ордата се спускаше пред нея, когато тя премина развалините на Пожертваната и пое по моста. Още веднъж застина на едно място там, докъдето стигаше обхватът на оръдията. Изведнъж замлъкна и войнствената врява бе последвана от продължителна дълбока тишина, галена от вятъра.
	До мига, в който отекна бавно, тежко дрънчене.
	Решетката на редута се вдигаше.
	Гелтите се смаяха: какво беше това? И понеже нито вождовете, нито жреците разбираха какво става, те зачакаха — все по-изнервени и нетърпеливи, колкото повече решетката разкриваше крилата на портата.
	Решетката се вдигна и се чу изщракването на механизма, която я заключи.
	После двете тежки дъбови крила се разтвориха.
	Бавно.
	По бойниците на укрепената порта нямаше никой. Нямаше никой и по зидовете на редута. Никой и на парапетите на главната кула.
	Сред гелтите нетърпението се превърна в тревога.
	Подметките им стържеха по каменните плочи. Щитовете се удряха едни в други. Копията се размърдаха, докато портите на редута се разтвориха докрай и зад тях се показа тъмен свод.
	ГюлРа разбра, че трябва да предприеме нещо.
	Вдигна меча си и нададе силен боен вик.
	Неговите гелти се втурнаха в нападение — в същия миг, когато последните ониксови гвардейци внезапно изскочиха от редута, препускайки на коне.

	* * *

	Нападнаха.
	Зад Лорн имаше едва трийсетина воини — всичките ранени, с разкъсани ризници, всичките изтощени от умора и болка, всичките обречени. Но въпреки това те нападнаха с вдигнати мечове, бойните им знамена плющяха на вятъра, копитата на конете им чаткаха по моста като глух тътен, от който камъните потрепериха, а заедно с тях и коремите на гелтите.
	— ОНИКС! — изкрещя Лорн.
	— ОНИКС! — подеха след него Черните гвардейци в един глас.
	Стигнаха до гелтите и покосиха няколко редици воини. Носейки се в бърз галоп, те се врязаха в ордата като желязно острие на копие в хълбок — острие, чийто връх беше Лорн. С едната си ръка той вееше бойно знаме, а с другата, хванал здраво тежкият сканд, удряше надясно и наляво, разсичаше рамене, под меча му летяха глави. Устремът на атаката скоро замря, спрян от масата на телата и щитовете. Неколцина ониксови гвардейци паднаха. Сега бяха в центъра на битката и вече бяха само двайсет и петима, но продължаваха да се сражават с бляскавата, отчаяна смелост на хора, които вече са изгубили всичко. Яхнал коня си, Лорн използваше дръжката на знамето като копие и то прониза няколко войници, но накрая се счупи в нечии гърди. Скандът му убиваше и убиваше, и рисуваше във въздуха кървави спирали. Пронизан от стрели на няколко места, конят му се строполи, цвилейки. Лорн бе ранен в крака и в бузата, но Нае го спаси, като му даде възможност да се изправи. От двайсет и петимата ониксови гвардейци бяха останали двайсет — кръг от стомана и кръв сред ревящата орда. Лорн обезоръжи един воин и му разби главата със собствения му боздуган. Следващия изкорми с един удар на меча. Разцепи главата на друг. Двайсетимата вече бяха петнайсет. Лорн изкрещя да го последват и отвори кървава пътека към руините на Пожертваната. Дванайсет стигнаха до нея, следвайки го, но двама загинаха в развалините. Десет. Вече бяха само десет, сред тях Нае и Логан, които се биеха близо до него. Някогашният наемник имаше много рани и кръвта му изтичаше, но неговите остриета близнаци сечаха наляво и надясно. После останаха седмина и се изтеглиха на върха на развалините, защитавани от няколко парчета оцелели стени, а гелтите около тях бяха като бушуващо море. Към тях летяха стрели. Една уцели Нае и тя падна. Останаха само петима. Тълпата на гелтите се разлюля, когато ГюлРа отстрани всички, които му пречеха да мине напред. Лорн видя идващия удар едва в последния момент. Парира го, но силата му го отпрати към една стена. Лорн изгуби свяст и следващият удар щеше да го убие, ако Логан не се бе препречил. С едното острие Логан отби меча на ГюлРа, а с другото го прониза в хълбока. Но военният вожд сякаш не усещаше нищо и отвърна, като заби меча си до дръжката в корема на бившия наемник. Логан изхриптя, от устата му бликна струя кръв и той се строполи мъртъв, когато ГюлРа издърпа меча си, преди да се обърне към Лорн.
	Лорн се беше повдигнал. Само той още стоеше прав — пръв и последен от ониксовите гвардейци.

	* * *

	Тъй като сега оставаше само Лорн да бъде убит, гелтите бяха отстъпили до началото на руините, за да не предизвикат гнева на своя вожд. Сигурен в силата и победата си, ГюлРа се усмихваше и чакаше, стискайки с юмрук меча си, облян с кръвта на Логан.
	— Ела да умреш — каза той и се изплю.
	— _Тер-ак серт_ — каза Лорн.
	ГюлРа престана да се усмихва.
	— Какво каза?
	— _Тер-ак серт!_
	Военачалникът позна драконовия и този език пробуди у него стари страхове. Той пребледня, докато гледаше Лорн, който свали шлема си с лявата си ръка.
	Лорн не приличаше на себе си.
	Очите му бяха две черни мраморни топчета.
	— _Тер-ак серт! Тер-ак доргах!_
	— Не — рече тихо ГюлРа. — Ти… не можеш…
	Лорн удари.
	Уплашен и невярващ, гелтът почти не се опита да се защити. Ударът изтръгна меча от ръцете му.
	— _Дерис таед фро. Дерис таед фро Серкарн!_
	Като чу името на Серкарн, името на този, чиято руна носеше изписана на гърдите си, ГюлРа стана мъртвешки блед. Отстъпи пред очите на цялата си орда, която — ужасена, изумена — не смееше да помръдне.
	Небето се бе покрило с облаци. В далечината се чу тътен.
	— _Дерис таед фро Серкарн!_ — повтори Лорн, който все така не приличаше на себе си.
	Духът на Тъмнината в него беше взел надмощие.
	Обсидиановите му очи блестяха. От устата и ноздрите му излизаха черни спирали. Обгръщаше го могъща аура.
	— _Тер-ак серт! Тер-ак доргах! Дерис таед фро Серкарн!_
	Пречупен, победен, ГюлРа падна на колене. Беше разбрал каква съдба го очаква и сам се принасяше в жертва.
	Като обсебен, той извика:
	— _Дерис таед фро Серкарн!_
	Лорн извъртя сканда си и като го вдигна високо с две ръце, го заби в гърдите на гелта.
	После изрева:
	— _СОР ТО КИРАС. БЕРАС ДУ КИРАН. ГАРТ ДАРУЛ КИРАТ!_
	Докато ГюлРа агонизираше, далечният тътен стигна до тях. Задухаха бурни ветрове, които се блъскаха едни в други и вдигаха оглушителни вихрушки. Земята се разтърси и мостът изскърца. Това окончателно хвърли гелтите в ужас и те побягнаха към Мъртвите земи.
	Не на себе си, Лорн повтаряше заклинанието, което Драконът на разрушението беше казал на неговия дух на Тъмнината: това, което — когато дойдеше моментът — той трябваше да си спомни:
	— _ТЕР-АК СЕРТ! ТЕР-АК ДОРГАХ! ДЕРИС ТАЕД ФРО СЕРКАРН! СОР ТО КИРАС! БЕРАС ДУ КИРАН! ГАРТ ДАРУЛ КИРАТ! ДЕРИС ТАЕД ФРО СЕРКАРН! ДЕРИС ТАЕД ФРО СЕРКАРН!_
	Хоризонтът потъна в небитието.
	Мракът се разкъса и от него изплува един силует — силуетът на дракон, който бавно размахваше крила и идваше откъм един невъзможен хоризонт.

	* * *

	„Достатъчен ще е обаче един зов, за да изпрати Серкарн в света собствения си призрак от Тъмнина — беше предсказал Ейлазий. — Този зов ще дойде от вас, рицарю.“

	* * *

	Настигайки гелтите, докато те се прехвърляха през хребета към Мъртвите земи, Драконът на разрушението избълва върху тях невиждани пламъци. Всички, които биваха докоснати от тях, изкрещяваха, обхванати от пурпурночерен огън, който не оставяше изгорени тела, а изсушени обвивки, чиито кости стърчаха под изтънялата кожа. Призракът от Тъмнина не пощади никого, прокълнатият му дъх унищожи душата и живота на жертвите му. И когато Серкарн се освободи от него, от ордата беше останало само поле, осеяно с изсъхнали трупове с хлътнали бузи и празни очни орбити, зеещи усти и сгърчени пръсти.
	Лорн беше паднал на колене на същото място, където бе призовал дракона — на върха на хълмчето от руините на Пожертваната, която напълно бе заслужила името си. Вдигна глава, когато Серкарн се приземи до него. Разноцветните му очи си бяха върнали обичайния вид. Той отново беше в нормалното си състояние, но почти не му бяха останали сили.
	— Ти си… Ти си послужи с мен — прошепна той.
	— _Разбира се._
	— И с него — добави Лорн, като посочи трупа на ГюлРа. — Той носи твоята руна. Служел ти е.
	— _Обещах му слава. Каква по-хубава слава от това да освободи господаря си?_
	— Аз не съм твой слуга!
	— _Не си. Между нас… има нещо по-силно._
	— Между нас няма нищо.
	Серкарн се изсмя тихо, сякаш изхълца.
	Лорн успя да се изправи. Погледна дракона предизвикателно.
	— Не си освободен. Пред себе си виждам само твоя призрак от Тъмнина. Ти… още си окован във вериги в твоята планина…
	— _Вярно е. И все пак… И все пак съм тук, нали?_
	— Преставам да ти се подчинявам. Убий ме, ако искаш.
	— _Неблагодарник._
	Лорн се усмихна уморено.
	— Би трябвало… да се чувствам задължен? За това, което направи за мен?
	— _Не. За това, което ще направя. Но ще ми благодариш по-късно… Ще се видим пак, рицарю._
	Изведнъж Лорн почувства, че не може да помръдне и е като привлечен от бездънния поглед на Серкарн. Драконът вдигна едната си лапа, доближи черния си нокът до лицето на Лорн и с върха поряза челото му.
	Лорн крещя, докато Серкарн бавно изтегли Тъмнината от живата му плът и я изтръгна от измъчената му душа.
	После изгуби свяст.


>	Епилог
>	Дунрат

	Лорн дойде в съзнание, когато някой го обърна по гръб.
	Стенейки, с изкривено от болка лице, първото нещо, което видя, бяха съзвездията на Голямата мъглявина над него, а после лицето на Нае. Виждайки, че е жив и че отново е в обичайния си вид, успокоена, младата жена се отпусна на една страна, като се държеше за хълбока. Между пръстите й, изцапани с кръв, стърчеше пречупена стрела.
	— Жива? — прошепна Лорн.
	— Жива.
	— Другите?
	— Не. Никой.
	Лорн се наведи и понечи да погледне раната на Нае.
	— Дай да видя.
	Но тъй като тя сочеше с пръст към нещо високо нагоре, зад гърба му, той се обърна и видя един змейник, който се приближаваше.
	— Не мърдай — рече той. — Престори се на мъртва.
	Взе сканда си и предпазливо се изправи, готов да се защитава. Не беше забравил, че Върховният крал го искаше мъртъв. Змеят кацна близо до руините.
	Като видя, че от него слезе Скерен, Лорн се отпусна и прибра меча.
	Белият драк погледна безизразно множеството трупове, осеяли моста, и леко трепна, като видя белезите, които Тъмнината беше нарисувала върху лицето на Лорн. Преди те бяха черни, сега бяха станали сиви.
	— Кралят е изпратил съгледвачи — извести Пратеникът. — Ще бъдат тук утре.
	— Нае не може да язди — каза Лорн.
	Той посочи младата жена, която седеше, облегната на купчина отломки.
	Скерен се поколеба.
	— Разбирам — каза Лорн малко по-тихо. — Тук сте само заради мен.
	Дракът издържа погледа на Лорн, като през това време размисляше, после реши:
	— Ще се погрижа за нея — каза той. — Ще я излекувам и ще я отведа далеч оттук.
	— Благодаря.
	— Но вие трябва да тръгнете сега.
	— Първо Нае.
	Скерен въздъхна.
	— Добре.

	* * *

	Лорн вече се бе възползвал от лечителските дарби на Пратеника. Така че с пълно доверие му помогна да извади стрелата, забита в хълбока на Нае, а после да затвори и другите й рани.
	После дойде и неговият ред.
	— Каел и Майрин добре ли са? — попита той, докато Скерен привършваше с превързването на ръката му.
	— Да. Отплаваха вчера.
	— Граф Д’Аргор и другите?
	— Извън опасност.
	— А кралят?
	Дракът се престори, че не е чул.
	— Ето — каза дракът, като проверяваше превръзката. — Ще се оправите.
	— А кралят? — настоятелно повтори Лорн.
	Скерен го погледна, после каза с нежелание:
	— Той влезе тържествено в Бренвост. И обеща да завладее отново областта преди да започне зимата.
	Лорн замълча.

	* * *

	Лорн отказа да тръгне преди зазоряване.
	Искаше да остане при Нае, за да се увери, че тя е добре, и поспа само няколко часа. Зарадва се, като я видя, че отвори очи в мига, когато денят се показваше на хоризонта.
	— Как се чувстваш?
	— Уморена, но… учудващо добре.
	— Скерен е способен. А лекарствата му са много ефикасни.
	Нае погледна към белия драк, който, застанал настрана, оседлаваше един от последните коне на Ониксовата гвардия.
	— Той ще те отведе. Можеш да му се довериш.
	— А ти?
	— Трябва да тръгвам. Да изчезна. Алан продължава да желае смъртта ми. И ти няма да направиш зле да се скриеш.
	— Ще… ще се видим ли?
	Лорн се усмихна.
	— Кой знае? — каза той, после целуна младата жена по челото. — Успех, Нае. Грижи се за себе си.
	Лорн отиде при Пратеника и стисна ръката му.
	— Благодаря, Скерен.
	— Няма за какво, рицарю. Лек път.
	Лорн яхна коня, който дракът му беше приготвил, и потегли, без да погледне назад.

	* * *

	Трябваше да победи един дракон и да убие един крал.
