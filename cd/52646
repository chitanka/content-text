>
	{img:spes_ultima_dea_01.png|#Рим по времето на Публий Аврелий}
	{img:spes_ultima_dea_02.png|#Къщата на Аврелий}

>	Персонажи

#	В Тевтонския лес:
	_КВИНТ ВАЛЕРИЙ ЦЕПИОН_ — пълководец на XI легион
	_ВЕРА КЛАВДИАНА_ — негова съпруга
	_АЗЕЛИЙ и РЕЦИЙ_ — центуриони


#	В Древен Рим, двайсет години по-късно:
	_ПУБЛИЙ АВРЕЛИЙ СТАЦИЙ_ — римски сенатор
	_КАСТОР и ПАРИС_ — освободени роби на Публий Аврелий
	_ПОМПОНИЯ и СЕРВИЛИЙ_ — приятели на Публий Аврелий
	_ПАВЕЛ МЕТРОНИЙ_ — новоназначен консул
	_КОРЕЛИЯ_ — съпруга на Метроний
	_АНТОНИЙ ФЕЛИЦИЙ_ — спекулант
	_АНТОНИЙ ТОКУЛ_ — полубрат на Антоний Фелиций
	_БАЛБИНА_ — съпруга на Антоний Фелиций
	_МАРК ВАЛЕРИЙ ЦЕПИОН_ — пълководец на източните легиони
	_ГАЯ ВАЛЕРИЯ_ — сестра на Марк Валерий
	_КИРИЯ_ — робиня на Гая Валерия
	_АПИЙ ОСТИЛИЙ_ — най-възрастният член на сената (декан на Курията)
	_ГЛАФИРА_ — куртизанка
	_ЕБЕ_ — слугиня на Глафира
	_МУМИИ_ — пожарникар
	_ЛЕОНТИЙ_ — началник на _vigiles_ (пожарникарите)
	_ЗЕНОБИЯ и АСТЕРИЯ_ — цветарки
	_АГЕНОР_ — германски пленник
	_ПИКА_ — стара прислужница
	_ЛАМА_ — сводник
	_ЗВЯРА и ЗЪБА_ — прости хорица от Есквилин


>	Пролог

@@	Тевтонският лес, 779 г. от основаването на Рим (26 г. сл. Хр.)
	Трибунът пришпори коня си леко напред и погледна към равнината, там, където последната центурия от XI легион беше строена по границите на лагера.
	В горите наоколо бъкаше от варвари. Внезапно полската тишина бе раздрана от войнствени викове и първата вълна от германи проби леса.
	От редиците на легионерите, строени в долината, излезе пълководецът със сребърна ризница, която блестеше под слабото слънце на Севера.
	Една крехка ръка даде знак за атака, издигайки извадения от ножницата гладий, и миг след това мечовете ожесточено започнаха да дрънчат и да прелитат копия.
	Застинал на хълма, трибунът се взираше в сребристата броня и червеното украшение от пера върху високия шлем в сърцето на разразилата се битка.
	Миг по-късно не го видя повече.
	Инстинктивно заби пети в хълбоците на коня, за да го пришпори към ядрото на сражението. Ала миг преди да излезе на открито, опъна юздите и подвластен на заповедите, надви импулса си да се втурне към долината.
	Едва когато всички варвари бяха нахлули в просеката, ръката му се плъзна към дръжката на късия римски меч.
	Чу заповед:
	— Образувайте фалангата! — и разпозна, изумен, собствения си глас. Центурионе, затегнете редиците! Конниците да ме последват!
	Двайсетина воини застанаха от едната му страна, а няколкостотинте пехотинци се скупчиха зад гърба му, подготвяйки се за атака.
	— Легиони на Квинт Валерий Цепион! — извика, а легионерите му отговориха, удряйки меч в щит.
	Тогава вдигна гладия си и се заспуска с лудешки галоп към мястото, където видя как сребърната ризница рухна.
	Два часа по-късно трибунът крачеше сред мъртвите и агонизиращите под блудкавата воня на кръв. Обърна едно от телата, после още едно и още едно.
	— _Spes, ultima Dea_ — зовеше, молейки се да пристигне навреме.
	Най-накрая зърна червеното украшение от пера сред русите глави на варварите, проснати по земята. Повдигна го деликатно, разкъсвайки с голи ръце каишката на шлема. Очите под нашлемника бяха затворени, но лицето ведро: помисли си, ликувайки, че е станало чудо и боговете бяха запазили живота му!
	На колене, с трескави движения, разхлаби кожените ремъци, освобождавайки стегнатите гърди от затвора на ризницата. Едва тогава видя дръжката на забития в посечения корем меч и погледът му помръкна.
	Пое си дълбоко въздух и прекара обратната страна на ръката си по раненото чело. След това взе в обятията си неподвижното тяло, олюля се за миг и пое към легионерите, опитвайки се да удържи сълзите си: помисли си, че ветераните, корави и опитни войници, нямаше да простят подобна проява на слабост на мъж на цели двайсет и три години, макар и след това да забеляза, че очите и на другите оцелели бяха мокри от плача.
	Пред кладата, върху която няколко дни преди това беше изгоряло тялото на пълководеца им Квинт Валерий Цепион, сега постави и това на съпругата му.
	Не можа да се въздържи и да не докосне с жест, подобен на милувка, бузата на безжизнената жена, а после се обърна към легионерите.
	— Удържахме позицията все още да е в наши ръце — каза сдържано. — Изпълнихме заповедите на Рим.


>	I
>	Рим, 799 г. от основаването на града (46 г. сл, Хр., лятото)

@@	Дванайсетият ден преди Календите на юни
	Големият _domus_ бе празнично украсен за банкета в чест на новия консул. В действителност Павел Метроний щеше да изпълнява престижната длъжност само няколко месеца вместо за целия период на определената година, тъй като на император Клавдий, който заемаше постоянно поста втори консул, му се налагаше да удовлетвори желанието на голям брой кандидати за тази длъжност. Това обаче не я правеше по-малко желана или церемонията по встъпването в нея не така пищна: в атриума на Метроний вече бяха разположени ликторските снопове с надвиснала над тях секира, древни символи на власт, която в действителност от доста време принадлежеше вече не на консулите, а на императора.
	— Публий Аврелий Стаций, римски сенатор! — обявиха гръмогласно робите _nomenclatores_ и Аврелий, пременен, както е прието, със сенаторските си одежди: тога и туника, украсени с _laticlavius_, черни _calcei_ с _lunula_ от слонова кост, бе въведен във вестибюла на _domus_, където се провеждаше банкетът.
	Без да се мае, една елегантно облечена матрона се откъсна от групата на гостите, за да го посрещне, а при всяка нейна стъпка грижливо прибраните й в прическа русо-червени къдрици се разлюляваха.
	„Достатъчно млада и много привлекателна“ — прецени сенаторът, възхищавайки се на грациозните й движения, игриви очи, лице, толкова фино, че да изглежда почти превзето, и изкусно подчертана с алено червило уста.
	— _Ave_, Публий Аврелий! Аз съм Корелия, съпругата на консула. Чувала съм да се говори за теб и от доста време исках да се запознаем.
	— О, богове, голяма отговорност е за мен да не разочаровам първата дама на Рим! — подкачи я патрицият, надявайки се, че никой няма да предаде думите му на императрица Месалина, истинската господарка на Вечния град, която със сигурност щеше да се засегне.
	— Честно казано, клюките, които се шушукат по твой адрес, са такива, че нито една свястна жена не би дръзнала да ги съобщи на публично място… — прошепна му лукаво матроната.
	— Довод в повече, за да съм на нивото на твоите очаквания, благородна Корелия — отвърна й патрицият с безсрамна усмивка.
	— Нахалник! — порица го тя, без да успее да прикрие доволната си усмивчица; след което се оттегли набързо към вестибюла, за да посрещне и другите гости.
	Публий Аврелий се забавляваше истински, докато я наблюдаваше как кокетничи с всички, без никакви изключения, показвайки се особено внимателна към онези, които можеха да се окажат полезни за кариерата на съпруга й. Случи се така, че старият Лентул, отдавнашен сенатор от най-консервативната фракция, се сдоби с деликатна милувка по плешивото теме; докато едилът Постум, който обаче беше слабо представен в палатите на властта, трябваше да се задоволи само с очарователната й усмивка. Но за всеки присъстващ мъж тя имаше по нещо: пърхане с мигли, дрезгава въздишка, поглед, изпълнен с толкова намеци, че да го накара да се почувства като единствения ценен мъжкар сред други сто хиляди.
	Патрицият я погледна с възхищение: между него и атрактивната съпруга на консула се беше породило някакво незабавно взаимно привличане, от което той искаше на всяка цена да се възползва, още повече че временното отсъствие на неговата не изпускаща нищо приятелка Помпония му оставяше поле за действие…
	— Публий Аврелий Стаций, открих те най-накрая! Имам нужда от една услуга, която мога да поискам само от теб! — чу, че някой внезапно го повика.
	Мъжът, който дърпаше гънките на тогата му, беше висок и строен, с изключително правилни черти на лицето. Спонтанната усмивка, съблазнителният поглед на сините очи и гъстите му коси с накъдрен от _calamistrum_ бретон привличаха на мига симпатията на събеседниците му, особено тези от женски пол.
	— Отдавна не сме се виждали, Антоний Фелиций! — каза сенаторът, поздравявайки стария си приятел.
	— Нали знаеш как е, работа… — извини се бегло той, а Аврелий се направи, че е забравил как Фелиций не му се беше обаждал повече от деня, в който трябваше да му върне голям заем.
	— Казаха ми, че и Марк Валерий се е завърнал в Рим след своя победоносен поход на изток. Надявам се да го видя тази вечер, така ще можем да си направим другарска среща и да си припомним добрите стари времена — предложи Аврелий.
	Тогава те бяха все още трима младежи, изпълнени с мечти и надежди, а животът — пред тях, и имаха желанието да го изживеят пълноценно: кой знае как ли щеше да е, ако се видеха отново след двайсет години…
	— Помниш ли колко се забавлявахме? По цели нощи из кръчмите на лов за жени! Но както ти казвах, утре имам решаващ разговор… — подхвана пак Антоний, изваждайки на показ най-очарователното си изражение.
	— Още една златна възможност, нали? — въздъхна патрицият, който определено не пропускаше да изрази смущението си, виждайки как правнукът на великия Марк Антоний се е унижил и стигнал до ранга на измамник в името и за сметка на безскрупулни спекуланти, готови да използват престижното му наследство за своите съмнителни трафици.
	— Настъпи моят час, този път чувствам, че ще успея…
	Сенаторът кимна нетърпеливо в знак на съгласие. Животът на Антоний беше обсипан с приказни възможности, но всичките пропуснати, и магически моменти, от които единствено злата съдба злощастно му бе попречила да се възползва.
	— За съжаление, скъпи Аврелий, паричните ми запаси са замразени в инвестиции в недвижими имоти…
	„Обичайното извинение, за да му мине номерът“ — помисли си патрицият, решен да не се остави да бъде умилостивен. Фелиций му дължеше вече планина от пари, които никога нямаше да намерят пътя си за обратно.
	— В този момент и аз нямам подръка свободни капитали. Защо не се обърнеш към брат си? Сигурен съм, че няма да ти откаже тази услуга — измъкна се, посочвайки му едно човече на средна възраст, обгърнато в една от онези стари, тесни тоги, на които им бе минала модата поне от две десетилетия. В миналото името Токул е означавало богат, но и скъперник, а презрителният прякор, лепнат му от благородния му полубрат голтак, му пасваше идеално.
	— Как не, онази скръндза Токул! — изръмжа Антоний, без да крие досадата си. — Знаеш добре, че той не може да ме понася!
	Двамата Антониевци, помисли си Аврелий, не си приличаха по нищо. Колкото Фелиций беше красив, атлетичен и веселяк, толкова Токул — нисък, грозноват, по-стар с цели седемнайсет години от него, и с всички се държеше грубо и отблъскващо. По майчина линия Фелиций беше горд потомък на славните Корнелии, докато Токул — извънбрачен син от младежката забежка на баща им с една освободена робиня. Въпреки това на смъртния си одър аристократът родител не бе се посвенил да припознае сина си от конкубинката като пълноправен свой наследник наравно със законния си наследник, разделяйки поравно оскъдното имане на древния си род, знатен, но не и толкова платежоспособен. И докато частта от наследството, поверена на благородния Фелиций, се разхищавала за безумни покупки, онази за първородния син плебей била инвестирана в търговията със скъпоценни камъни и му носела огромни печалби, превръщайки се в ядрото на едно от най-големите състояния в Рим.
	Силен със своето велико име, Антоний навремето сключил брак с дъщерята на един богат конник, но дори и зестрата на съпругата му не се оказала достатъчна, за да запълни недостига. Затова феноменалният младеж стигнал дотам, че да живее в къщата на брат си, лишен дори от необходимия доход, за да може да влезе в сената и да заеме мястото на баща си. Мястото, ама че ирония, било на път да бъде дадено на жалкия, но много богат Токул, на когото много от сенаторите отдавна вече били длъжници…
	— Той, внук на роб, ще надене туниката с пурпурната лента, докато аз, човекът, в чиито вени тече кръвта на Корнелиите и Метела, нямам с какво да вляза дори в коническото съсловие! — заоплаквал се Фелиций на ръба на отчаянието. — Макар че с разговора, за който ти говорих, нещата ще се променят, ще видиш! Ако не можеш да ми помогнеш по друг начин, дай ми назаем поне носилката си, за да мога да се представя достойно пред моите съдружници. А в случай че ти се намира някоя от онези широки елегантни тоги, които се използват сега, както и едно хубаво наметало… Впрочем… ние с теб носим един и същ размер!
	— Мини през моя интендант и му кажи да ти даде, каквото ти трябва — позволи му патрицият без много-много бавене, тъй като беше нетърпелив да се раздели набързо с приятеля си използвач, за да успее да заеме стратегическо местоположение, от което да държи под око красивата Корелия.
	Досадникът едва си бе тръгнал, когато Публий Аврелий чу недоброжелателен смях зад гърба си.
	— Този път колко пари успя да ти измъкне брат ми? — подметна му Токул със зла гримаса.
	— Грешиш, разказваше ми за една нова комедия — възрази хладнокръвно Аврелий, на когото не му се нравеше да злослови за приятеля си. — При всички положения май ти не си я гледал… с такава цена на билета!
	— Напротив, вчера вечерта бях там — засия от радост с тържествен блясък в очите другият, преди да покаже чисто новата си бронзова сенаторска карта, която му даваше право на запазено място в първите редици в Театъра на Марцел.
	Всъщност Токул беше приет сред сенаторите наравно с най-известните имена на Рим. Аврелий, докато се настаняваше върху тапицирания триклинум, предположи, че ако не друго, то поне придобивката на _laticlavius_ щеше да го подтикне да си поръча да му направят една по-широка тога.
	В този момент стопанинът на къщата разля няколко капки вино по пода, призовавайки боговете, и даде началото на угощението. Веднага след това се появиха чиниите с _gustatio_: различни видове миди и охлюви, подправени с ароматни подправки, гръцки маслини и хляб от Пичено; цялата тази благодат, придружена със салати в изобилие, овкусени с чесън и рукола.
	Публий Аврелий опита предястията с голям апетит, съзерцавайки приветливата Корелия, излегнала се до консула, щедро излагаща прелестите си под погледите на присъстващите.
	— Казват, че съпругата на Метроний мърсува с жреца на Юпитер — подхвърли до него възрастната Домицила, съперница на Помпония за титлата „най-добре осведомена матрона в Рим“.
	Сенаторът, който от дългогодишната си дружба с твърде любопитната си приятелка се беше научил колко жизненоважни са злословията, не пропусна да наостри слух.
	— Видя ли тогата на Токул? — отбеляза един друг сътрапезник. — От демодираната й кройка бих се заклел, че е същата, която е носел баща му преди петдесет години на Комициите*1. Само скъперник като него, облечен по този начин, би дръзнал кракът му да стъпи в дома на консула!
	[*1 Комициите (лат. comitia, от comeo — събрание, сбор) са народни събрания в Древен Рим.]
	Междувременно слугите заприиждаха с печените меса, а в центъра на големия _oechus_ се бяха появили танцьорките от Гадес, които щяха да забавляват пируващите, въртейки тела под звуците на антични чинели и дайрета. Докато правеше разсеян комплимент на Домицила, сенаторът долови как някой леко го докосна по ръката.
	— Престани да обсебваш дамите, Аврелий, иначе другите гости няма да ми простят, че съм те поканила — отправи му престорен упрек Корнелия, преди да го хване под ръка, за да го измъкне от ноктите на ужасната сплетница.
	Подушвайки сочна клюка, матроната се опита да ги последва, но точно в този момент един непохватен роб сервитьор се спъна тромаво пред масата и съдържанието на пълната с мед амфора, която се готвеше да сервира, се изля като пълноводна река върху копринената _palla_ на госпожата.
	— Простете невниманието ми, _kyria!_ — извини се некадърният слуга, а Аврелий се усмихна, разпознавайки александрийския акцент на Кастор, неговия несравним секретар, притекъл му се бързешком на помощ, за да го спаси от нея.
	Миг по-късно сенаторът крачеше из перистила рамо до рамо с първата дама на Рим, питайки се наум кой ли е най-добрият начин, за да я покори.
	— Хей, ето го най-накрая и нашия Валерий! — възкликна изведнъж Аврелий, защото бе забелязал в атриума пълководеца под ръка с някаква забележителна жена, от която се виждаха само гъстите й черни коси, сплетени на тила. Валерий не се беше променил много през последните две години, установи патрицият, докато го наблюдаваше: все същите хлътнали, неспокойни очи, волева челюст и типичния начин, по който изкривяваше раменете си, сякаш за да поиска извинение за внушителното си телосложение.
	Пълководецът веднага тръгна към него.
	— Откога не сме се виждали, Аврелий! — каза развълнувано.
	— Връщаш се обгърнат в слава; говори се, че са ти организирали тържествено посрещане с овация… тъй като триумфът се полага вече само и единствено на императора! — поздрави го патрицият.
	— Ако знаеш колко имам да ти разказвам… Но не и тук сред тази навалица. Нека да се видим насаме в някой от следващите дни!
	В този момент жената, която го придружаваше, се обърна и се разкри изключително правилният й профил с гъста вежда с решителна извивка и високо гордо чело, което Публий Аврелий би разпознал сред хиляди такива. Патрицият почувства тръпка, която полази по протежението на гърба му, и прехапа устни, сякаш е видял призрак. Преди още да успее да отвори уста, двамата вече бяха изчезнали сред тълпата от гости.
	Корелия подръпна нетърпеливо гънките на тогата му.
	— Искам да ти покажа нещо, Аврелий. Съпругът ми, който е наясно със славата ти на експерт по изкуствата, ме помоли да те накарам да направиш оценка на етруската бронзова статуетка, която му е предложил някакъв антиквар от фамилията Саепта Юлия — каза непринудено, повеждайки все още слисания сенатор към вътрешните стаи в домуса, до които музиката на флейтите и шумотевицата от празненството достигаха в по-тиха и смекчена форма.
	Корелия притвори дърворезбованата врата на таблинума и поведе госта си в полумрака, осветяван само от отблясъците на факлите, проникващи през прорезите в дървото. Едва направила няколко крачки, падна лошо, потискайки вика си. Аврелий се затича да й помогне.
	— Лошо ли се удари? — попита загрижено и не без да забележи, че матроната, докато се изправяше, остана в прегръдката му миг по-дълго от необходимото за това време.
	„_Ars amandi_, трета част“ — припомни си сенаторът, който познаваше отлично известния наръчник за съблазняване на Овидий, _praeceptor lascivi amoris_, превърнал се вече в най-четения автор в Рим.
	— Утре — прошепна на матроната, без да се колебае, — в петия час, пред храма на Асклепий на остров Тиберина ще те чака носилка без никакви отличителни знаци по нея. Моите носачи знаят накъде да поемат.
	— Не те разбирам — каза Корелия.
	— Разбра ме много добре — отвърна й патрицият, сигурен в действията си.
	— Ама че невероятен грубиян! — възкликна жената, отдръпвайки се рязко от него.
	Точно в този момент из коридора се разнесе раздразненият глас на Павел Метроний:
	— Корелия, тук ли си?
	Аврелий се скри чевръсто зад една завеса, докато госпожата пресрещаше съпруга си.
	— Дай ми малко време, за да си сменя вечерната одежда, Павле, тази, с която съм облечена, е подгизнала вече от пот…
	— Не бързай, скъпа моя… Между другото случайно да знаеш къде изчезна сенатор Стадий? Искам да говоря с него.
	— Видях го в лятната трапезария сред група матрони.
	— Отнасяй се добре с него, моля те, той е човек с власт. Но не му се доверявай напълно; носи му се славата на съблазнител и би могъл да изтълкува неправилно твоята любезност.
	— Бъди спокоен, моя е грижата да го сложа на мястото му — увери го съпругата, докато междувременно сочеше на патриция един второстепенен коридор, през който да се измъкне скришом.
	Миг по-късно Публий Аврелий влизаше отново в главната зала точно навреме, за да го забележи Метроний в компанията на групичката от накичени със скъпоценности госпожи.
	— Бих искал да разменя няколко думи с теб, Аврелий. Би ли ме последвал? — каза консулът, отмъквайки го нанякъде.
	Не след дълго двамата вече седяха на дълга маса от черен мрамор, отрупана с навити на руло папируси.
	— Ако сметките ми са верни, Публий Аврелий, трябва да си на четиридесет и три години — започна Павел Метроний, подхващайки темата, която сенаторът предпочиташе да не засяга.
	— Все още ненавършени — уточни обаче патрицият.
	— Женил си се само веднъж, малко след като си навършил двайсет години, за една по-възрастна от теб жена, за която това е бил трети брак…
	— Започнахме да се счепкваме, когато тя все още не беше свалила сватбения си _flammeum_ — обясни Аврелий с леко раздразнено изражение, тъй като не желаеше за нищо на света да си припомня своя краткотраен брак с Фламиния.
	— Значи доста петилетки живееш вече при тъжни и тежки условия…
	Сенаторът, който обаче беше много щастлив от приятното си съществувание, което водеше като богат епикуреец, чието битие бе изпълнено с радостта от книгите, слугите, приятелите и голям брой красиви дами, погледна глупаво консула.
	— Много добре знаеш, че в императорския дворец не гледат с добро око на онези аристократи, които отказват да се оженят… — притисна го Павел Метроний.
	— Плащам висок ергенски данък точно за да се възползвам от тази привилегия — уточни Публий Аврелий.
	— Защо ти е цялото това разхищение, когато би могъл да се радваш на приятна компания?
	— Не се чувствам самотен, Метроний; под моя покрив живеят почти сто и петдесет роби.
	— Дори и така да е… но кой ще те подкрепя в беда, кой ще те утешава в трудните моменти?
	Патрицият усети как една студена тръпка премина през гърба му. Всъщност започваше да разбира накъде бие събеседникът му.
	— Нека веднага уточним едно нещо — презастрахова се незабавно той. — Изобщо не се нуждая от съпруга.
	— Искаш да кажеш, че са ти достатъчни тези на другите? — възкликна Метроний с ехидна усмивка в знак на мъжка солидарност, която никак не се хареса на сенатора. — Съпругата на твоя колега Лентул, благородната Лолия Антонина… ах, бях на път да забравя и младата булка на банкера Корвин… — продължи Павел, потупвайки го поверително с едната ръка по рамото.
	„Е, скоро и тази на току-що встъпилия в длъжност консул“ — каза си наум Аврелий, който продължаваше да се забавлява.
	— Каквото и да ми кажеш, Павел Метроний, ще ти отговоря отрицателно. Няма да ти мине номерът.
	— Дори и ако се касае за елегантна и образована жена, сродена по майчина линия с императорското семейство?
	Говоря ти за племенницата ми Гая Валерия, която, както знаеш, остана наскоро вдовица.
	— Искаш да кажеш, сестрата на генерал Марк Валерий Цепион ли? — възкликна обнадежденият Аврелий: ето значи кого е зърнал, когато му се стори, че му се привижда призрак! — Тя в течение ли е на тази история?
	— Не виждам причина да се противопостави; ти си отлична партия… И така, какво да предам на пълководеца?
	— Измисли някакво извинение, кажи му, че съм влюбен в друга жена — каза с досада патрицият.
	Консулът поклати глава.
	— Гая Валерия е от онзи тип старовремски жени, които са готови да не обръщат внимание на чара на слугините, да понасят присъствието на куртизанки под своя покрив и да се направят, че не забелязват, ако на публично място съпругът им тича след дамите… Помисли, Стаций, жена с нейния стил, възпитана по стар тертип, ще те остави да имаш максимална свобода. Гая Валерия е олицетворение на дискретността, говори перфектно гръцки и латински, познава класиците и е считана за изкусна поетеса. Освен всичко това е и много красива.
	— Добре, напомни й обаче колко аз, обратно на нея, съм арогантен, антипатичен и отблъскващ — избухна Аврелий, раздразнен още повече. — Кажи й, че пия като смок, срещам се с отрепките на обществото, досаждам на всяка жена, която ми е подръка, и живея с множество нахални робини, които ще имат грижата да я тормозят от сутрин до вечер.
	— О, небесни божества, но защо? — настоя консулът, без да направи нищо, с което да прикрие своето разочарование.
	— Защото не искам… „Не искам и не мога“ — помисли си патрицият. — Аз лично ще обясня на Валерий: ние сме близки приятели; дори се учудвам, че след като ме познава толкова добре, ми отправя такова предложение.
	— Правиш грешка, Публий Аврелий. Аз също бях отявлен враг на брака, преди да се запозная с Корелия. Сега обаче съм щастлив мъж, въпреки че се налага да съм праволинеен: жена ми робува на доста строги принципи относно съпружеската вярност!
	С цялото си сърце Аврелий си пожела консулът да греши. Впрочем, за да разбере дали греши, не му оставаше друго, освен да изчака до утре.


>	II
>	Единайсетият ден преди Календите на юни

	Беше почти обяд, когато Публий Аврелий, излязъл в отлично настроение от вилата си на хълма Яникул, се спря, за да се възхити на своя град, който се разпростираше оттатък Тибър като полегнала жена, която току-що се е откъснала от прегръдката на любовника си. Докато очите му блуждаеха над арените и големите базилики, чак до хълма Капитолий, където златните керемиди върху храма на Юпитер блестяха на слънцето, патрицият благодари един път в повече на сляпата съдба, че се е родил римски гражданин, когато огромни маси народ все още тънеха във варварство и робство.
	— Хей, къде сте? — извика, застанал на площадчето, потърсвайки по навик верните си нубийски носачи, но след това се сети, че ги беше отстъпил на Антоний Фелиций за целия ден, и извика един обществен паланкин.
	Преди да се отправи към дома си, хвърли последен поглед на крайградската си резиденция, купена на смешно ниска цена от министър Нарцис, благодарение на коварната измама на Кастор, секретаря му — „момче за всичко“, на когото всякакъв тип мошеничества страшно му се удаваха. Ремонтът й, започнал след нахлуването на пострадалите от наводнението, които бяха намерили подслон в нея по времето, когато Тибър бе излязъл катастрофално извън бреговете си, все още продължаваше, но господарските покои, почистени и белосани, бяха повече от удобни да посрещат дамите му, желаещи дискретност, най-вече чаровната съпруга на консула, която си бе тръгнала няколко мига преди това.
	— Към хълма Виминал! — заповяда патрицият и след малко носачите достигнаха до остров Тиберина, завивайки зад Театъра на Марцел, за да избегнат хаотичното задръстване по Императорските форуми. Набързо се озоваха на Аргилетум и започнаха да се катерят към Викус Патрициус, чак до върха на хълма, където далече от градската суматоха се издигаше старинният дом на Аврелиите.
	Сенатор Стаций слезе от носилката и блажено се протегна. Все още долавяше върху тялото си парфюма на Корнелия, с която беше прекарал дълга и много приятна утрин, и когато прекрачи, свирукайки си, прага на своя _domus_, се чувстваше благоразположен към целия свят.
	— Добре ли се забавлява, _domine!_ — попита го безочливо Кастор.
	— Много — призна си развеселено Аврелий. — Корелия е деликатна жена и фактът, че се е омъжила за Павел Метроний, подправя авантюрата ни с щипка неизвестност; превръща я, така да се каже, в по-интересна… Излагането на някоя и друга умерена опасност упражнява стимулиращ ефект върху мен.
	— Ако това са били силните усещания, които си търсил, тогава си изпуснал голяма възможност: Антоний Фелиций е бил току-що намушкан с нож близо до Форума на Август, докато е слизал от _твоята_ носилка, облечен с _твоите_ дрехи!


	— Аврелий, Аврелий, добре ли си? — извика Помпония, докато влизаше тичешком в таблинума, разминавайки се с _vigiles_, които си тръгваха, след като бяха разпитали сенатора.
	Чак след като беше напълно сигурна, че приятелят й е жив и здрав, матроната се отпусна на дивана с покрусена физиономия:
	— Дотърчах дотук със свито сърце; казаха, че си умрял!
	— Кураж, _domina_, нищо не се е случило: гърбината на господаря е яка — утеши я секретарят. — Изпращам един слуга, за да успокои конника Сервилий, твоя августейши съпруг, и веднага след това ще ти приготвя нещо питателно.
	— Благодаря ти, Касторе, но съм на диета — възкликна госпожата, която стоически отказваше храна заради опитите да намали теглото си. — Докторът ми позволява само студена вода.
	— Водата подува прекомерно стомаха, докато виното абсорбира мазнините — придаде си важност александриецът, размесвайки с вода добре отлежалото Фалерно. — Това ще ти помогне да се отпуснеш, докато чакаме Хортензий да приготви вечерята.
	_Archimagirus_ на Публий Аврелий се славеше като най-добрия готвач във Вечния град и чувайки името му, лакомата Помпония се почувства изкушена.
	— Моля те, само маруля или сос от накъсани на дребно билки — прие колебливо.
	— Същите подправки, които Хортензий използва за своите прочути равиоли с плънка от свинско месо! Със сигурност ще ти харесат и маринованите аспержи, спомагащи за бързо отслабване.
	— Стига да са без никакви добавки…
	— Разбира се, само с дузина яйчени жълтъци и няколко лъжици зехтин от остров Крит, от онзи хубавия — увери я Кастор.
	Няколко секунди по-късно Помпония, която изгаряше от нетърпение да я убедят да хапне, вече се бе излегнала до сенатора в открития триклинум под лозниците.
	— Цял Рим изпадна в смут, когато се разнесе мълвата, че са дръзнали да покушат живота на сенатор. Добре, че убиецът не е уцелил истинската си мишена: не че имам нещо против Антоний, но — казано между нас — смъртта му не ми се струва голяма загуба — прецени безмилостно матроната, докато се подкрепяше след дългото гладуване.
	Аврелий изпита известно неудобство, почти чувство за вина към човека, който може би е бил убит на негово място:
	— Антоний Фелиций се радваше на голяма популярност във Вечния град. Без съмнение много жени ще останат неутешими, като се започне от съпругата му, която, доколкото разбрах, е бременна.
	— Вдовица на по-малко от двайсет години; за нея ще е тежък удар! — съгласи се матроната. — Кажи ми обаче имаш ли идея кой се е опитал да те убие?
	Сенаторът разпери ръце:
	— Абсолютно не… нямам нито един враг на този свят!
	Кастор, който в този момент влизаше с кратер, пълен със затоплено сетино, избухна в неудържим смях.
	— Защо ти е толкова смешно? Може би познаваш някого, който би искал да ме види мъртъв? — попита смаяният сенатор.
	— Цял куп народ, господарю — отговори гъркът — Най-вече всички онези, които си вземал на подбив с твоите подигравки, или тези, чиито съпруги си съблазнил. Не, не се прави, че падаш от облаците, _domine_ — добави след това пред Аврелий, който го гледаше с удивено изражение. — Отлично знаеш, че не навсякъде си добре приет. Освен това си твърде богат, което е предостатъчно, за да разпали завист; а пък и демонстрираш твърде недостатъчно уважение към онези неща, които съгражданите ти все още считат за свещени ценности, като семейството, религията, античните обичаи на предците и тям подобни глупости. Ако към това добавиш и изобилната доза от патрицианска арогантност, както и незаслужения ти късмет като любовчия, бих допуснал, че има мотиви да бъдеш мразен, при това в излишък.
	— Кастор казва истината; не можеш да се правиш, че нищо не се е случило! — притисна го Помпония.
	— Утре ще отида да изкажа съболезнованията си на Токул. Междувременно ще можеш ли да ме снабдиш с някаква информация за семейството му? — каза патрицият, осъзнавайки, че си мечтаеше престъплението да се окаже само плод на най-обикновено уреждане на сметки, в което той не е имал никакво участие.
	Погледът на твърде любопитната матрона се оживи неестествено. Колекционирането на новини, скандали и клюки беше храна за душата й и твърде рядко някоя тайна — дори тези от брачното ложе на Месалина — оставаше такава за нея, ако проявеше интерес, защото разполагаше с гъста шпионска мрежа, съставена от робини, прислужници, шивачи и фризьори, които държеше на служба при себе си.
	— Междувременно и конникът Сервилий, който толкова добре се вписва в обществения живот, би могъл да ни съобщи нещо за Павел Метроний, новия консул — подсказа секретарят, който слагаше измамения съпруг начело на списъка със заподозрените.
	— От къде накъде? — удиви се матроната.
	— Чисто и просто от любопитство — побърза да я отклони Кастор. — На твое място, господарю, бих държал под око и Лентул, банкера Корвин, най-възрастния член на сената Апий Остилий, министър Нарцис и много други, които си настъпил по мазола… а не на последно място, и нашата грациозна императрица.
	— Ако е бил някой от тях, нямам изход — отбеляза Аврелий с нотка на примирение в гласа. — В Рим наемният убиец струва по-малко, отколкото луксозната куртизанка!
	— Тогава въоръжи робите и излизай само обграден от голяма свита! — настоя александриецът.
	— Не, Касторе… — поклати глава патрицият — Няма да е по-различно от това да се затворя собственоръчно в Мамертинската тъмница. Всъщност има само един начин, с който мога да се защитя: да открия кой е убил Антоний Фелиций. Затова — на работа!


>	III
>	Десетият ден преди Календите на юни

	Къщата на Токул в покрайнините на Субура приличаше донякъде на собственика си: ниска и незабележима, но въпреки това излъчваше солиден богаташки просперитет.
	Колонадата около входната врата представляваше гъста плетеница от работилници и магазинчета, които следваха едно след друго без прекъсване, използвайки всяка педя от свободното пространство. По-голяма част от тях бяха златарски ателиета с оглед на това, че Токул беше едър търговец на скъпоценни метали, но не липсваха и дюкяни за платове, винарски изби и дори една скромна фабрика за печати.
	Върху фасадата на зданието, боядисано в цвят „теракота“, минаваше само една широка светлосиня ивица от декоративни плочки, докато стените бяха изцяло голи, без никакви мозайки или фрески по тях.
	Горният етаж гледаше към улицата през тесни отвори, по-скоро процепи, отколкото прозорци, сякаш ревнивият собственик искаше да попречи на любопитните да надничат в личното му пространство. От лявата страна на покрива, покрит с изпечени керемиди без антефикси, се издигаше малка пресечена и леко килната кула: началото на никога недовършения трети етаж, от който надзърташе малка тераса.
	Нубийците донесоха Аврелий пред вестибюла и поставиха носилката му на земята. От погледа на сенатора не убегна гледката на силно наклонената напред каменна скамейка, предназначена за _clientes_ в очакване на _sportula_, сякаш пестеливият стопанин на къщата е искал да я направи нарочно толкова неудобна, сякаш с цел, за да обезсърчи просителите му.
	Аврелий, избърсвайки потта от челото си по вина на церемониалната одежда от дебела вълна, която буквално го задушаваше, но беше принуден да облече заради повода, си помисли, че всъщност Токул не опровергаваше славата си на скъперник, заради която си беше заслужил и прякора, докато неудобните сенаторски _calcei_ с _lunula_ измъчваха сгорещените му крака. Но пък щеше да е проява на лош вкус да отиде да изкаже съболезнованията си на сенатор, дори и скоро назначен, обут в отворени сандали под официалната тога…
	— Име? — попита портиерът без никакъв свян пред сенаторското облекло на посетителя.
	— Публий Аврелий Стаций.
	Без да каже нито дума, лаконичният пазач му посочи атриума, претъпкан с хора.
	Цветът на аристокрацията и конното съсловие си бяха дали среща в _domus_ на Токул, за да почетат паметта на Антоний Фелиций, наследник на една от най-знатните фамилии в Рим. В действителност върху лицата на всички се беше изписало сдържано високомерие, с което подчертаваха, че само уважението към великото име на покойник ги е подтикнало към дома на този търговец с робско по текло.
	Аврелий забеляза някой и друг колега от Курията, неколцина бижутери, както и множество непознати, които дори и никога да не са познавали Антоний, усещаха належаща нужда да го оплачат, присъствайки лично на пищния погребален банкет в негова чест.
	— Говори се, че на Токул му харесват хубавите вина… — потвърди един клиент, облизвайки устните си.
	— Донесе ли си _mappal_ — попита го съседът му, докато си приготвяше широка покривка, която щеше да използва, за да събере в нея остатъците от трапезата.
	— Разбира се, доволно голяма е! — увери го другият, подхилвайки се.
	Изведнъж се възцари тишина и стопанинът на дома влезе заедно с вдовицата на Антоний, млада и доста незабележима жена, която вървеше на няколко крачки зад него.
	Токул заради повода се беше облякъл помпозно, с чисто нова туника, върху която изпъкваше пурпурната ивица на _laticlavius_. Въпреки това от проницателния поглед, какъвто беше този на Аврелий, не можеха да убегнат някои детайли, които никак не бяха на мястото си: по тогата, която току-що бе излязла изпод ръцете на тъкача, продължаваха да си стоят линиите, получени при сгъването й, а под пурпурния й подгъв се подаваха двата му отворени калцеи с коркови подметки.
	— Приятели и съграждани — започна домакинът, — не знам как да ви се отблагодаря, че се стекохте толкова многобройни, за да споделите с мен и Балбина скръбта ни, сполетяла ни заради тежката мъка, която ни застигна. Брат ми Фелиций беше обичан човек; щедростта му беше пословична, както и неговата жизнерадостна безгрижност, която го подтикваше да се хвърля пламенно в много похвални начинания. За съжаление, съдбата невинаги помага на най-добрите и рядко инициативите на Антоний, предприети с този великодушен ентусиазъм, абстрахиращ се от дребнавата полза, имаха пълен успех. Затова брат ми неколкократно е бил принуден да се обърне към вас, за да ви поиска заеми, които със сигурност експедитивно е щял да ви върне, ако жестоката парка не беше прерязала скоропостижно нишката на живота му. Сега обаче тежестта на неговите мъчителни дългове пада върху гърба на долуподписания, който се готви да ви ги изплати с цената на голяма лична саможертва; първата сред всички е отказът от изобилен погребален банкет, достоен за славата на покойния Фелиций.
	— Каква прочувствена реч! — развълнува се един от присъстващите. — Но не разбирам какво точно означава…
	— Че няма да се яде! — измърмори другарят му, размахвайки ненужната вече покривка.
	— Не е възможно! — облещи очи друг клиент. — Традицията повелява…
	— На това парвеню не му пука за обичаите!
	— Нечувана наглост, прави си шеги с _mos maiorum!_ Човек с име и престиж да бъде кремиран скришом, без да могат неговите приятели да прославят геройските му дела! — възкликна невярващо един разорен аристократ, който беше пропуснал обяда си, надявайки се на изобилното погребално угощение.
	— Този проклет скъперник потъпква обичаите на предците ни! Поне сега, когато седи сред сенаторите, би трябвало да се съобразява с правилата! — протестира един едил, докато сред тълпата наставаше брожение.
	Стопанинът на къщата успокои ропота на недоволство с авторитетен жест и присъстващите, със съсредоточено изражение, изписано върху лицата им, се подготвиха да изслушат края на речта му.
	— Тъй като не искаме да ви откъсваме твърде дълго от вашите дела, приятели и съграждани, аз и Балбина ще се оттеглим веднага и уединим в голямата си мъка, която вие с вашето внимание поне малко облекчихте — заключи невъзмутимо Токул, след което хвана за ръка снаха си и я поведе навътре към _domus_.
	Двамата се отправиха с тържествена стъпка и набързо изчезнаха в някаква стая, чиято врата се хлопна изведнъж под носа на все още смутените гости.
	— Ето какво се случва, когато се вкарват в сената дрипльовци, в чиито вени тече робска кръв! — възкликна изпадналият благородник.
	— Това е скандално! — изкрещяха и другите, докато Аврелий избухваше в неудържим смях; ама че работа, Токул беше оставил тези използвачи с пръст в устата, без да му пука за никого и за нищо! За син на освободена робиня, влязъл в сената благодарение само на силното влияние на сестерциите, които притежаваше, показваше истинска смелост, отнасяйки се по този начин с високомерните приятели на брат си!
	Междувременно лицемерната скръб, изписана върху лицата на опечалените, бързо се смени с възмутени гримаси. В рамките на няколко секунди атриумът се изпълни със звука на движещите се сандали, _calcei, soleae_ и _caligae_, които затрополиха към изхода.
	Публий Аврелий не се помръдна дори една педя. Все още стоеше опрян до тухлената колона, когато плешивата глава на Токул надзърна на входа на перистила.
	— Онези лешояди отидоха ли си?
	— Не всички — каза Аврелий, излизайки на открито. — Аз не съм гладен, следователно предполагам, че ми е позволено да поднеса съболезнованията си на Балбина.
	— Ах, ти ли си, Публий Аврелий Стаций? Спести си коментарите, ако обичаш; представям си как вече си осъдил поведението ми като недостойно!
	— Честно казано, твърде много се забавлявах… да можеше само да видиш някои физиономии! Очите на Лентул бяха почти изскочили от орбитите си, Пизон заекваше като някой малък пикльо, който вижда, че му открадват _ientaculum_, а черният дроб на претора Госпо почти щеше да се пръсне!
	— Значи не си останал, за да ми изнасяш проповеди… — установи Токул, изпълнен все още с недоверие.
	— Не, разбира се. Но те предупреждавам, че си спечели омразата на половината Рим. Другарите на Фелиций няма да ти простят лесно подобна обида.
	— Хайде, Стаций, знаеш, че мнозина от тях довтасаха тук с покривка в ръката, без дори да знаят кой е брат ми: надяваха се само да ме оскубят с едно безплатно ядене. Що се отнася до останалите… мислиш ли, че биха ме приели в дома си?
	— Брат ти беше много популярен…
	— За сметка на мен, който изобщо не съм, но какво от това? Хм, изслушай ме внимателно: никак не ме засяга за какъв ме смятат тази шайка надменни безделници, способни само да си къдрят косите, да рецитират превзети стихчета и да се правят на големи ухажори пред дамите! Токул, такъв е прякорът, който ми измислиха, Токул Богаташа, Токул Скръндзата. Въпреки това мислиш ли, че съм си го сложил на сърце? Изобщо? Напротив, толкова съм горд с моето прозвище, че да поискам да ми бъде добавено официално като _cognomen_. Антоний Токул… Не след дълго вие, патрициите, както и целият сенат, ще се обръщате по този начин към мен!
	— Така ли си направил? — попита Аврелий и се загледа с възобновено любопитство в това мършаво човече, с полуоплешивяла глава и кокалесто лице, в средата на което, като единствен красив орнамент, проблясваха две хитри много сини очи с цвят на току-що шлифован сапфир.
	— Разбира се, благородни ми колега! И сега, с оглед на това, че не си гладен… — отвърна му отблъскващо, придавайки си вид, че иска да го изпроводи.
	— Антоний Токул, дошъл съм, за да ти кажа, че съжалявам за брат ти. Знам много добре колко беше вятърничав но въпреки това не заслужаваше да му отнемат живота толкова рано и по такъв жесток начин — потвърди патрицият със сериозен тон.
	Токул направи крачка назад, вече поуспокоен.
	— Говори се, че е умрял на твое място — прошепна.
	— В действителност е бил убит, облечен в моята туника, след като е слязъл от моя паланкин.
	— Носачите ти са известни в цял Рим, а Фелиций имаше същия ръст като твоя: в гръб лесно биха могли да ви объркат.
	— Значи е поразен отзад, както ми бяха казали _vigiles_ — изтълкува патрицият.
	— Само веднъж, с тънко закръглено острие, може би шило. За съжаление, няма свидетели; надявах се, че твоите носачи са видели нещо.
	Аврелий поклати глава в знак на отрицание.
	— Фелиций ги е оставил в една _popina_, яко заредени с вино.
	— Раздавайки се щедро до последния си миг, нали? — изропта Токул.
	В този момент завесата в таблинума се размърда и в атриума се появи младата вдовица, върху чието измъчено лице се четеше напрежението от бременността и тежкия удар, понесен от скъпата загуба.
	— Какво ще правиш сега, Балбина? — попита я патрицият, след като я поздрави. — Фелиций не ти е оставил много…
	— Ще продължи да живее в тази къща, естествено — отвърна му Токул, без да му даде време за отговор. — Брат ми разпиля зестрата й за няколко месеца и оттогава винаги аз съм я издържал. Никакви промени не я очакват, а пък и тя се чувства добре тук; така ли е, скъпа? — попита я с тон, който не предполагаше отговор.
	Снахата се съгласи покорно, кимайки с глава, а патрицият я погледна с определена загриженост: Балбина беше млада, кротка и доста грациозна, въпреки че лицето й бе твърде бледо. Щеше ли да успее да живее, зависейки за всичко от суровия Токул, след като бе споделяла съдбата на що-годе безсъвестния си съпруг, но за сметка на това веселяк и чаровник?
	— Грижи се добре за себе си, скъпа. В твоето положение трябва да избягваш всяко излишно усилие — каза Токул, като я заувещава да се оттегли, но в наострените уши на Аврелий подканянето му прозвуча като заповед.
	— Какво ще стане с детето? — поиска да узнае патрицият със свито сърце.
	— Нямам свои деца, следователно ще го осиновя. Дори вече съм му избрал име: Марк! — възкликна с предизвикателна усмивка.
	— Не можеш… — промърмори Аврелий, смаян от смелостта му. — Август забрани на вашата _gens_ да използва отново това собствено име, след като победи врага Марк Антоний в битката при Акциум!
	— Много вода е изтекла оттогава, а и сега на императорския трон се е възкачил Клавдий, внук по майчина линия на победения пълководец.
	— Значи се перчиш със славните си роднини! — иронизира го патрицият.
	— Не ми се подигравай, сенаторе: знаеш много добре, че един от моите предци е бил само далечен братовчед на проконсула, докато другият — доведен в Рим, окован във вериги, от родната му Лукания след Съюзническата война.
	— Изглежда, ти си горд с робския си произход, който другите по всякакъв начин се опитват да прикрият…
	— Никога не бих си позволил да забравя откъде съм тръгнал. Така или иначе, ако се опитам да го направя, другите ще имат грижата да ми го напомнят!
	— Рим належащо се нуждае от енергични хора и няма никакво значение те чии синове или внуци са. Обясни ми тогава защо човек като теб не гледа с добро око на даването на римско гражданство на Нарбонска Галия. Разбрах, че имаш намерение да се противопоставиш в сената срещу разпоредбата, издадена лично от Клавдий.
	— Така и баба знае, колега! Ние сме започнали с кръпки по туниките, работихме, потихме се, бихме се за империята; а сега, когато най-накрая можем да се радваме на плодовете от нашата саможертва, ето че тези северняци, които са все още полуварвари, ще слязат надолу като скакалци, за да отстояват правата си на римляни, без да са поемали никаква отговорност за това!
	— Днес в Рим се е струпал целият свят, Токуле. Тръгни по улиците и ще чуеш да се говори на финикийски, асирийски, еврейски, сирийски, дори на маркомански!
	— Лесно ти е на теб, сенаторе, да се държиш като отворен и толерантен към света мъж, който приема, без да се колебае, новите времена. Ти и хората като теб сте готови да раздавате с пълни шепи римско гражданство, защото то е само една от вашите многобройни привилегии, но винаги ви остават и други: престиж, власт, богатство. Опитай се обаче да поговориш с някого от онези, които, за да станат _civis romanus_, е трябвало да изоставят семейството си, за да се бият с години на фронта, или целите им ръце да са в рани от най-тежката работа, и да видим тогава дали ще дръзнеш да му кажеш, че онова, което е постигнал с подобни саможертви, сега ще бъде предоставено на всички без ограничение и без никакъв проблем! Затова не толкова аристократите са тези, които ще се противопоставят на разширеното предоставяне на гражданство, колкото низшите съсловия, които се радват само на една-единствена облага и нямат намерение да си я поделят с новопристигналите.
	— Рим е много повече от град, Токуле; той е култура, идея, която е в състояние да уеднакви народите в целия свят: историята до този момент не познава нещо подобно. Всички онези, които живеят, работят и се бият за Рим, имат правото да се наричат римляни.
	— Хубаво, но започни да прилагаш този свещен принцип върху твоите легиони от роби, сенаторе Стаций!
	— Знаеш добре, че робската работна ръка е все още необходима; освен това при нас робството не е нито непоносимо, нито вечно, а може би един ден, ако нашите инженери успеят да конструират машини, способни да облекчат човешкия труд, няма да има повече нужда от него — каза удивен патрицият, давайки си сметка, че изрича думи, които само допреди няколко години е щял да счете за неприемливи.
	— Но междувременно, докато чакаш по-правилното общество, ти продължаваш блажено да се оставяш да ти робуват! — засмя се Токул, потупвайки го с ръка по рамото с такава непринуденост, която Аврелий не позволяваше дори на декана на Курията. — Ти си бил този, когото са искали да убият, колега. Приеми един съвет от мен, смени обстановката: атмосферата във Вечния град започва да се нажежава, ама много да се нажежава.
	— Още по-добре, защото освен всичко останало съм и доста зиморничав — усмихна се Аврелий, казвайки набързо _Vale_, след което беше изпроводен от домакина.
	Излезе на улицата и се отправи към носилката. Докато отмяташе завеските от тънко ленено платно, повдигна бавно главата си и видя Балбина в сянката на покривната тераса как се взира в него със страх, изписан върху лицето й.


	— Токул има право, _domine_ — одобряваше думите му не след дълго Кастор. — Вилата ти на скалния нос на остров Питекуза е добре защитена; ако се заключи главната врата, не остава друг вход, освен откъм морето. Да се скрием там, напук на онзи веселяк, който шари напред-назад из Вечния град, решен да ти забие камата си между плешките.
	— Глупости, при завръщането си ще бъда отново в изходната точка.
	— Какво ще кажеш тогава за едно хубаво пътешествие. От години не сме ходили в Александрия — предложи секретарят, афиширайки носталгията си по родния град. — Казват, че Лолия Антонина ще презимува там… — добави след това с надеждата да изкуши господаря си със спомена за красивата матрона.
	— Нямам намерение да мърдам оттук!
	— Заради Корелия, нали? Приятна жена, съгласен съм, но все пак… Филиде, ела тук! — каза Кастор на една слугиня, изпречвайки я пред очите на патриция. — Обърни се, скъпа, завърти се, ето така, покажи се добре…
	— _Е?_
	— Притежаваш най-красивите робини в Рим и можеш да си позволиш всяка една куртизанка. Кажи ми какво толкова по-различно има тази глезла Корелия от нашата Филиде?
	— Съпруг консул например! — не можа да се въздържи развеселеният Аврелий.
	— Проклет инат! Ако тихомълком се измъкнеш, без много-много истории, ще избегнеш опасността да свършиш преждевременно в мрачните селения на Оркус, както и от другото, което също е толкова опасно, а именно да се озовеш пред жреца на Юпитер в едната ръка с питка от двузърнест лимец, а в другата със сватбен пръстен!
	— Касторе, какви ги говориш? — изуми се сенаторът.
	— О, нищо, само някакви мълви, но твоите _clientes_ вече са започнали да си приготвят _tappae_ за банкета, а пък шивачките вече са отчаяни дали ще успеят да поемат всичките поръчки за нови дрехи.
	— О, божества, да не си мислиш наистина, че аз…
	Освободеният роб го прекъсна на мига с раздразнено изражение.
	— Що се отнася до мен, ще ми е неприятно да те лиша от услугите си, но вече си запазих място на първата триера за Киликия. Нямам никакво намерение да живея под един и същ покрив със строга и самохвална жена, която упорства да пише стихове на гръцки, счита виното за смъртоносна отрова и спи напълно облечена!
	— Говориш за Гая Валерия ли? — попита го изуменият Аврелий.
	— А коя друга? Сред всичките матрони във Вечния град не можа ли да си намериш някоя още по-антипатична?! — изръмжа Кастор. — За красива е красива, нищо не казвам за това, но върви вдървено, като че ли е глътнала копие, а ако направиш опит да я накараш да каже две приказки, ти се струва, че разговаряш с Параклиса на плебейското целомъдрие.
	— Значи вече си си направил труда да се запознаеш с нея. Богове, кога ще престанеш да си навираш гагата в моите работи?
	— Касае се за съвсем случайна среща — обясни александриецът с престорена смиреност — Отидох да се видя с една нейна слугиня, казва се Кирия, когато господарката се появи изневиделица в стаята й, слагайки край на нашия разговор. Естествено, използвах ситуацията, за да й се представя като твой прислужник и приятел.
	Аврелий усети, че цялата му ярост се изпарява. Нямаше нищо по-хубаво от един Кастор в бойна готовност, за да накара да офейка една целомъдрена матрона.
	— Онази Кирия беше ли все още облечена прилично е момента на нахлуването? — попита обнадеждено.
	— В интерес на истината изобщо не беше облечена _domine_, което в действителност възбуди доста голямо недоволство в душата на твоята бъдеща булка — призна с освободеният роб.
	— Великолепно, Касторе, майсторско изпълнение! Така Валерия ще стои на нужното разстояние, след като вече видяла с какви изроди съм се заобиколил!
	— Не прибързвай толкова, господарю. Случката, колкото и смущаваща, не беше достатъчна, за да накара тази твърдоглава жена да се откаже от нездравото си намерение.
	— Това означава, че си отишъл там нарочно, за да я разколебаеш!
	— Бих направил всичко за теб, _domine_, без да се смята, че несъмнената привлекателност на Кирия превърна саможертвата ми в не чак толкова обременителна. Но уви, госпожата се ограничи само в това да ме порицае, заявявайки, че не би позволила недопустими връзки между _своите_ роби.
	— О, божествена Афродито, благословена Изидо, свещена Артемидо, тази наистина се взема на сериозно! — потрепери Аврелий.
	— Не ми се струва удачно да безпокоиш Олимп, господарю, достатъчно е да я накараш наистина да разбере, че си губи времето… Защото е така, нали? — попита секретарят, изпълнен със съмнение.
	— Разбира се — успокои го патрицият. — Само че не ми се иска да я обидя. Познавах родителите й…
	— Също и майка й ли? Мисля, че си бил в обкръжението на пълководеца Цепион по време на една военна операция — навъси чело гъркът.
	— Съпругата на генерала, Вера Клавдиана, беше с него в Германия. Умряха и двамата, докато траеше много тежката вражеска обсада.
	— Която ти си преживял заедно с малцина други — заключи умислено Кастор.
	— Да. Като се върнах в отечеството, станах близък приятел на Валерий, който горе-долу беше на моята възраст. За сестра му едва-едва си спомням.
	— Освободи се от нея колкото е възможно по-скоро, или слугите ще започнат генерално да се изнасят от дома ни: Нефер е несговорчива, Парис отиде да проси милост в храма на Диана, а Хортензий ме попита дали познавам някой богат чревоугодник, готов да откупи отличен _archimagirus_ като него.
	— Откога личните решения на един римски сенатор зависят от настроенията на готвача, интенданта и масажистката му? — изпухтя раздразнено Аврелий.
	— Послушай Токул, _domine_, отиди на почивка в Питекуза. Парис ще има грижата да се погрижи за къщата! — посъветва го освободеният роб, който нямаше търпение да се измъкне от зоркия поглед на строгия интендант. На острова, далеч от твърде педантичния администратор, щеше да е свободен да маневрира господаря си, както му е угодно, и да извади от главата му всяка една евентуална идея за сватба…
	— Ааа, като каза Парис, имам нужда от него, за да ми даде някои сведения. Изпрати го веднага при мен!
	— Значи няма да отпътуваме?
	— За нищо на света! В разгара на лятото, с всичките тези летовници, които са се наблъскали като сардини в Бая и по крайбрежието й, Рим е особено приятен. Без да смятаме, че ангажиментите на консула ще задържат Корелия през целия месец в града.
	— Прави, каквото искаш, но ако се окажеш с някой къс меч между ребрата, спомни си, че съм те предупредил! — изкряска Кастор, отдалечавайки се в посока перистила.


>	IV
>	Осмият ден преди Календите на юни

	Улица „Кливус Аргентариус“ се катереше по склона на Капитолийския хълм, точно зад Форума на Цезар, съставен от многобройни покрити проходи. Навсякъде от банките на заемодателите, _nummularii_ и сарафите се чуваше дрънченето на монети, които биваха изпробвани на един специален камък; в никоя друга част на Вечния град, както там или на близката Виа Сакра, не можеше да се видят в обращение толкова много пари и злато.
	Помпония седеше в широкото кресло пред тезгяха на един златар с намерението да обнови своята _dactyliotheca_, докато очакваше момента, в който би могла да поднови и гардероба си, пригаждайки го към по-стройните си форми.
	— Носят се доста клюки относно развода на Токул — съобщи с несъмнена компетентност матроната, докато разглеждаше с критично око чифт тежки обици под формата на светилник. — Антоний Фелиций бе отишъл съвсем отскоро да живее с брат си, когато избухна скандалът. Говореше се за прелюбодейство, но Авзония, съпругата на Токул, успя да напусне къщата с право на малка рента и непокътнатата си зестра — обясни, отдалечавайки от себе си невзрачните висящи обици с досаден жест.
	Продавачът, който вече беше извадил и показал цялата си стока, без да успее да удовлетвори придирчивата дама, постави с въздишка бижутата в ракличката.
	— Покажи ми гривната с аметиста, ей онази там горе, на върха на етажерката! — заповяда госпожата с авторитетен глас. Магазинерът започна да се катери по тезгяха, отрупан с джунджурии, без нито за миг да изпуска от очи отрупаните с пръстени пръсти на взискателната клиентка. Дългогодишният му опит в този занаят го бе научил да няма вяра на никого, най-вече на богатите, защото точно те бяха тези, които, мислейки се за незаподозрими, крадяха по-лесно: на тази дебела матрона щеше да й е като на шега да скрие някоя дрънкулка между гънките на своята _stola_, която беше толкова обширна, че можеше да замести _velarium_ на арената по време на гладиаторските битки…
	— Ето гривната — каза продавачът, докато преброяваше набързо пръстените, останали върху тезгяха, за да се увери, че бройката им не е намаляла.
	— Робът сервитьор на Токул, който е заедно с новата ми _cosmetica_, разказа с най-малките подробности една случка, датираща от времето малко преди развода. Една вечер двамата братя се спречкали. Казали си тежки думи и Фелиций стигнал дотам, че вдигнал ръка на Токул, който пък на свой ред се отнасял с него като с просяк. Балбина плачела неудържимо, а Авзония била пребледняла като платно.
	— Как е свършила цялата тази история? — поиска да узнае изпълненият с любопитство Аврелий.
	— Уви, не знам. На най-интересното място робът сервитьор бил разкрит, че ги подслушва на вратата, и получил за това пет удара с бич по гърба.
	— И така, Авзония била ли е любовница на девера си?
	— Коя жена не би се изкушила? Фелиций беше много красив мъж, докато Токул… ех, нали го видя?
	— Изумен съм, че този скъперник е оставил брат си да продължи да живее в дома му след подобна шега — отбеляза патрицият, — но ми се струва още по-странно, че се е отказал от зестрата на жена си, въпреки че я е хванал в явно прелюбодеяние…
	— Може би не е имал доказателства, а само съмнения. Или пък е решил да развърже кесията, вместо да се обгърне със славата на рогоносец, която е доста тежко бреме за човек, който живее в Рим. Затова случката потънала в мълчание и Авзония си тръгнала, отвеждайки със себе си само старата си робиня. Не след дълго обаче умира в Бая вследствие на недобро храносмилане.
	Матроната се беше спряла най-сетне на една масивна златна гривна, с инкрустирани в нея камъни от малахит. Няколко пъти я завъртя върху китката си, преди да я плати, докато продавачът, облекчен, подсушаваше потта от челото си.
	Сенаторът излезе от дюкяна, придружи приятелката си до елегантния й лакиран паланкин и се приготви да си вземе довиждане с нея.
	— Ама как, няма ли да дойдеш на вечеря у нас? Аз и Сервилий сме ти приготвили една изненада! — покани го с толкова настоятелен тон Помпония, че на патриция му беше невъзможно да й откаже.
	— Добре, ще те последвам — съгласи се Аврелий и навлезе под сводовете на пазара, за да се върне при носилката, която го чакаше при Форума на Август.
	Почти беше стигнал до своите нубийци, когато сред тълпата, която се бе струпала пред храма на Марс Отмъстител, разпозна отдалече Марк Валерий и му махна с ръка, тръгвайки към него с широка усмивка.
	Пълководецът го видя и изкриви устни в свирепо изражение.
	— Стой далече от мен, Аврелий! — изсъска. — Ако се приближиш твърде много, не отговарям за действията си!
	Сенаторът направо се вкамени.
	— Валерий, да не си полудял? — каза смутено. — Само не ми казвай, че е заради сестра ти?
	— Като си помисля, че дори бях запланувал да ти я дам за съпруга… — изръмжа генералът.
	— Тогава какво те е прихванало? Последния път, когато преди две години се срещнахме, прекарахме вечерта при куртизанката Чинция, за да се напием заедно.
	— Много неща могат да се случат за две години, Стадий. За теб времето е отлетяло бързо сред книги, жени, празненства. Аз обаче бях на фронта, където нямаше грижовни робини, нито дискретни слуги, готови да се отзоват при най-малкия знак, а само ветерани, покрити с белези, които рискуваха живота си на бойното поле, за да подсигурят на такива като теб да се отдават на безделничество… Ама, разбира се, щях да забравя, че изисканият сенатор Стадий не обича войните!
	Аврелий, смутен и огорчен едновременно, го изслуша. Не беше за пръв път, когато Валерий го укоряваше заради слабия му интерес към военната слава, но винаги се е касаело само за безобидни подигравки с мярка между приятели, които се забавляват взаимно да си подчертават на шега слабостите.
	— _Nulla salus hello_, „няма спасение във войната“*1 — отговори накрая сенаторът. Вярно е, мразя този тръпчив вкус на битката, който мнозина считат за въодушевяващ особено когато другите трябва да опитат от него. Изпрати ме да се сражавам и ще изпълня дълга си, както вече съм го правил в миналото, но не претендирай да ми харесва. Аз обичам парфюмите, Валерий, докато войната мирише на кръв, пот, мръсотия. Войната мирише на смърт!
	[*1 Вергилий, „Енеида“, XI, 362 — Б.пр.]
	— Затова оставаш извън нея, за да се наслаждаваш на плодовете й! — изкрещя презрително в лицето му генералът.
	Публий Аврелий преглътна яростта си. Ако някой друг се беше обърнал към него по този начин, щеше да го хване за гушата, поисквайки удовлетворение за обидата. На стария си приятел обаче не отвърна, като се насили да потисне гордостта си. Генералът въпреки това все още нямаше намерение да приключва с приказките си.
	— Военната повинност на римския войник продължава четири петилетки, а понякога и повече. В Анатолия имах легионери, които не бяха спирали да се сражават повече от двайсет години, а някои дори са били в Германия с баща ми. Вчера вечерта срещнах един от тях точно тук в Рим. Реций — говори ли ти нещо това име? — изрече го, взирайки се сурово в патриция.
	Аврелий напрегна паметта си, но напразно, защото не успя да извади от нея никакъв образ.
	— Не си го спомням — наложи се да си признае.
	— Той обаче си спомня много добре за теб! — отвърна му Валерий, докато дясната му ръка се плъзна под туниката, там където всеки войник държи в готовност камата си.
	Сенаторът, разлютен, го възпря:
	— Ако имаш намерение да ме намушкаш, цели се правилно този път. Не бих искал да пострада някой друг нещастник като Антоний! — процеди през зъби с леден тон, без да отстъпи дори крачка назад.
	Генералът стисна устни.
	— Скоро пак ще се видим, Стаций! — нахвърли му се заплашително с думи, преди да си тръгне.
	Застанал неподвижно върху стъпалата на храма сред тълпата, която минаваше покрай него, блъскайки го от всички страни, Аврелий въздъхна дълбоко. „Мъдрецът не се гневи — повтори си наум като добър епикуреец, мъдрецът остава винаги невъзмутим и съзерцава с безразличие лудостите на света.“ Не искаше да губи спокойствие, не искаше да мисли за Германия. Щеше да отиде веднага при Помпония, за да се утеши с изненадата, която приятелката му бе обещала…
	— Ето те най-накрая. Помислихме, че вече няма да дойдеш! — посрещна го във вестибюла Сервилий, който изглеждаше особено въодушевен.
	Добрият конник, изпитващ страх каква ще е оценката на приятеля му чревоугодник, си беше направил труда лично да опита виното в делвите от Чечино, Сетино и Улбано, което трябваше да се сервира за вечеря, и настроението му, което поначало беше на човек веселяк, беше станало още по-закачливо. До него се поклащаше Помпония, обгърната в алена туника от тънко ленено платно, толкова фрапантна, че само младо и твърде слабо момиче би дръзнало да я облече.
	— И така, каква е изненадата? — попита сенаторът, изгарящ от любопитство.
	— Ела, ела! — насърчи го матроната, повеждайки го към откритата екседра*1 чак до мраморния плот с разкошно подредените блюда под надвисналите от арката над него рози. Покрай трапезата бяха разположени три широки каменни лежанки, отрупани с меки възглавници, а на една от тях, сияеща и с усмивка върху полущърбата си уста, се беше излегнала ужасната Домицила, с крепостна корона на главата, изпод която се подаваше перуката й тип „варварски коси“.
	[*1 Полукръгла дълбока ниша, обикновено завършваща с полукупол — Б.пр.]
	Аврелий въздъхна облекчено: изненадите на Помпония бяха непредвидими, но фактът, че бяха свързани с матрона Домицила, доста го успокояваше.
	— Това не е всичко, имаме и втора гостенка! — изкудкудяка приятелката му, поглеждайки го под око, като в този момент върху завесата на перистила се очерта един друг женски профил.
	— Безсмъртни божества! — простена сенаторът, докато Валерия идваше към него с наведени очи в знак на смирена сдържаност.
	Аврелий зае мястото си върху триклинума, като умело прикриваше досадата си, но съвсем скоро започна истински да се забавлява. Пред вкусните гозби и хубавото вино кипеше духовит разговор, направляван от сияещата Помпония, която лавираше между политически коментари и светски клюки, литературни рецензии и лукави двусмислици, подправяйки всичко с многобройни намеци за любовните авантюри на твърде злословената императрица Месалина. Сенаторът с удоволствие я допълваше, като й задаваше правилния въпрос на подходящото място или пък подсилваше с някоя солена шега остроумията на матроната.
	Ала, ако Сервилий и Домицила бяха в екстаз, не можеше да се каже същото и за Валерия. Нейните изказвания бяха редки и сбити, изсипани като кофа студена вода върху буен пламък, а разкрепостеният начин на изразяване на Помпония й звучеше твърде дразнещо и по време на най-пикантните теми лицето й придобиваше неодобрително изражение, навярно вследствие на истинска свенливост или обикновено лицемерие. Изглежда, матроната се въодушеви едва когато разговорът се измести към Антоний.
	— Едно скъпо, много скъпо момче! Бил е гост на съпруга ми Херений в Гортина, а при моето завръщане в Италия го видях отново в Тускулум, във вилата на консула. Очевидно убиецът е сбъркал човека; Антоний Фелиций не заслужаваше такъв ужасен край! — прокле тя.
	— Защо, нима аз го заслужавах? — попита я Аврелий с непочтителна усмивка, запечатала се върху лицето му.
	Сервилий се изкашля, смутен от неприятния гаф.
	— Покажи на Валерия нашите градини, Аврелий, докато робите освободят пода от огризките — намеси се своевременно Помпония с похвална бързина.
	Зарадван от сконфузването на Валерия, сенаторът я поведе покрай живия плет и започна да й описва фигурите на дракони, химери и митологични чудовища, изрязани в него от Скапола, градинаря с развинтена фантазия, който той лично беше преотстъпил на своите приятели.
	Но въпреки огромните си познания в областта на ботаниката не успя да откъсне от устата на лаконичната матрона нито дума, освен няколкото задължителни кимвания в знак на одобрение.
	— Предполагам, че се наслаждаваш на Вечния град след всичките тези години, прекарани в провинцията — каза Аврелий, сменяйки темата.
	— Познавам малко хора в Рим — измъкна се тя.
	— Корелия, съпругата на консула Павел Метроний, би могла да те представи тук-там — подсказа й патрицият.
	— Може би, но ако започна да поддържам твърде близки отношения с нея, не би се отразило добре на репутацията ми — отговори жената с леден тон.
	Пред цялата тази високомерна арогантност Аврелий се разтрепери от яд и премина към контраатака: колкото и строга, Валерия винаги си оставаше жена… и никоя жена не изгаря от щастие, когато чуе как някой мъж пламенно възхвалява друга пред нея.
	— Защо мислиш така? Корелия е елегантна и очарователна — подхвана вероломно. — Убеден съм например, че ще й бъде приятно да ти даде някой и друг съвет как да започнеш да се обличаш не толкова старомодно. Тя винаги е на разположение…
	— Това вече е прекалено! — изсъска кисело Валерия и се върна бързо към екседрата, без да си направи труда да го изчака.
	След подобен разговор вечерята продължи в мъртвешка тишина и гостите скоро се разотидоха.
	Когато Сервилий затвори вратата, Аврелий се подвоуми за миг на площадчето на хълма Квиринал. Помпония го беше помолила да изпрати приятелката й до вкъщи, но ако се касаеше за някоя освободена робиня или плебейка, сенаторът нямаше да му мисли много и щеше да седне и той в носилката. Валерия обаче беше дама от сой и би било неуместно да се изтегне до нея дори и за съвсем кратък отрязък от пътя… Патрицият набързо прецени ситуацията: ако се качи и той, имаше опасност да подразни докачливостта на строгата матрона, но ако останеше отвън, трябваше да изкачва нанагорнището от една миля, разделящо го от хълма Виминал. Неудобството да върви пеша бързо взе превес. Повдигайки рамене, Аврелий зае другото място в носилката.
	— Хубаво празненство, нали? — каза разсеяно.
	Валерия, очевидно на тръни, се съгласи, демонстрирайки с несловоохотливостта си своето неприятно чувство заради това негово толкова неблагоприлично поведение. Притисната в единия край на носилката, разучаваше с поглед и с открито недоверие непринудения си спътник, сякаш не се касаеше за римски сенатор, а за навъсения Плутон, готвещ се да се нахвърли върху Прозерпина, за да я подчини на своите стремежи.
	В действителност подобно подозрение беше напълно неоправдано, защото Аврелий не изпитваше подобни изкушения. Валерия беше красива, да, с този правилен нос и тези черти на лицето, които изглеждаха като изваяни в камък; въпреки това, както вече му бе казал Кастор, изглеждаше повече като статуя, отколкото като жена от плът и кръв. Премерените движения, строгото изражение на лицето, твърде римското й _dignitas_, което се излъчваше от цялото й същество, имаха способността да потушат всяко галантно желание у патриция, който точно поради тази причина реши да я игнорира.
	Ала Валерия живееше далече и пътуването им се струваше безкрайно. Носачите слязоха от хълма и преминаха По Викус Лонгус в посока хълма Виминал, за да избегнат прекосяването на Субура. Докато бяха в околностите на Викус Патрициус, само заради уважението, което изпитваше към Помпония, патрицият се въздържа, за да не слезе пред дома си, оставяйки сдържаната благородна дама да продължи пътя си, съпроводена само от слугите.
	Пътуването им продължи все в същото тежко и напрегнато мълчание чак до Есквилин.
	— Гледай, още един пожар! — възкликна в този миг Валерия, сочейки му отблясъците от пламъците.
	— Напоследък този квартал многократно е превземан от огъня; хората се опасяват, че е работа на някой пироман — обясни сенаторът.
	— Рим е опасен град — каза разтревожената Валерия.
	— В края на краищата градовете приличат на жените: най-опасните са и най-интересни — отвърна й Аврелий. След това я попита троснато: — Каква е причината брат ти да ми има зъб?
	— Мислех, че сте приятели! — удиви се тя.
	— Съмнявам се — отговори й патрицият, разказвайки й от игла до конец случката при Форума на Август.
	— Не разбирам — започна матроната, но точно в този момент един от нубийците стъпи накриво. Носилката се разлюля, накланяйки се наляво, а Валерия, която се бе залепила за противоположната страна, за да избегне всеки възможен допир, се свлече върху спътника си.
	Аврелий усети мекото й тяло върху своето и малко от любопитство, малко по навик, не устоя и обви ръцете си около него. Тя се отдръпна бързо назад, сякаш бе паднала върху горящи въглени, и се скри в своето ъгълче, подобно на свит на кълбо таралеж под носа на някоя лисица.
	Патрицият си помисли смаяно как е възможно след дванайсет години брак тя да се държи така: що за мъж е бил този Херений и защо ли вдовицата му имаше поведението на девойка, отгледана в гинекейон?


>	V
>	Седмият ден преди Календите на юни

	На следващата сутрин Кастор седеше на мраморния ръб на _calidarium_ в домашната баня, изсипвайки от време на време по някоя капка хвойново олио в него, където на косъм от водата се подаваше главата на плуващия Аврелий.
	— Ако не друго, сега поне знам от кого да се пазя — каза сенаторът, излизайки от басейна.
	— Не е толкова просто, _domine_. Трябва да са поне двама тези, които желаят смъртта ти, защото пълководецът има непоклатимо алиби за часа на престъплението — разочарова го секретарят.
	— Откъде знаеш? — попита Аврелий, докато разперваше ръце, за да могат робините да го подсушат както трябва.
	— Заговорих се с някои от безделниците, които живуркат от сутрин до вечер в базилика Емилия, забавлявайки се да слушат пледоариите. Знаеш добре, че в Рим един голям процес за корупция има по-забележителен успех от който и да е театрален спектакъл, затова мнозина от тях ми потвърдиха, че в онази сутрин Валерий е бил в последните редици, седнал удобно върху възглавницата на своята преносима табуретка, водещ си бележки на _pugillares_.
	— Ама Викус Лакус Фунданис не е толкова далече от базилика Емилия: достатъчно е да прекосиш Форума на Цезар и онзи на Август, за да стигнеш до него. Що се отнася до свидетелите, имай предвид, че могат да бъдат подкупени — отбеляза Аврелий.
	— Но все пак Валерий е говорил и с Апий Остилий, най-възрастния член на сената — заяви Кастор, подавайки на господаря си кратера с изстудена _cervesia_, от който вече бе успял да изпие доста.
	— _Domine_, не разбирам защо се хабиш и задълбочаваш толкова, когато имаш в ръцете си перфектния виновник: измамения жених. Кой повече от Метроний би искал да те види в лодката на Харон?
	— Глупости! — избухна патрицият. — Запознах се с Коренелия във вечерта преди престъплението.
	— И веднага направи удара. Не го ли считаш за необичайно?
	— Може да се учудиш, Касторе, но много жени ме намират за що-годе привлекателен! — отговори му сенаторът.
	— Ясно е, _domine;_ дебела кесия като твоята би завъртяла главата на всяка една жена — отвърна му александриецът, но много внимателно, за да не го накара да се почувства удовлетворен. — Сигурен ли си, че консулът не те е чул, докато си определял среща на жена му?
	— При това положение как би могъл да ме обърка с Антоний? — отбеляза Аврелий, загръщайки се със сухия чаршаф.
	В стаичката за масажи го чакаше красивата Нефер, изправена в средата на стъклено-мозаечния под, като плодник сред цветни венчелистчета. Патрицият се усмихна, предвкусвайки докосването на опитните й ръце, способи да го накарат да забрави убийци, наемници и други тям подобни неприятности. Ала секретарят, непоколебим, прекъсна вълшебството.
	— Може би консулът е искал да ти попречи да пристигнеш при Корелия. Залагам десет сестерции на него!
	— Знаеш ли къде се е намирал в момента на убийството? — попита Аврелий, приемайки облога.
	— В дома си. Най-възрастният член на сената Остилий, на път за Форума, го е посетил малко преди третия час, за да го помоли да подкрепи една петиция срещу публичната аморалност. Веднага след това консулът се е затворил в таблинума и е излязъл оттам едва на обяд.
	— _Domus_ със сигурност има задна врата, от която Метроний е могъл да се измъкне, без никой да го забележи.
	— Да, но в четвъртия час един от робите сервитьори му е поднесъл _ientaculum_. Робът си спомня добре този момент, защото току-що бил чул водния часовник да пищи.
	— Значи, ако консулът е успял да напусне дома си, би трябвало да е имал на разположение малко повече от час, за да отиде и да се върне от Субура — заразсъждава умислено Аврелий.
	— Не ти ли се струва, че това е недостатъчно време, за да убие Антоний? — прецени Кастор.
	— Винаги е по-добре да се направи проверка… — реши сенаторът, докато Нефер приключваше с размазването на мускусното олио върху гърдите му. — Изпрати ми нубийците, какво чакаш?
	— Да ми се издължиш, _domine_. Наложи се да възнаградя щедро с шест аса роба сервитьор…
	— Толкова малко? — удиви се Аврелий, свикнал да му представя астрономически сметки.
	— И петнайсет сестерции за безделниците, които лагеруват в базилика Емилия! — приключи с херувимски гласец Кастор, протягайки грабливата си ръка към кесията на господаря.


>	VI
>	Шестият ден преди Календите на юни

	На следващия ден Публий Аврелий чакаше в началото на Викус Лакус Фунданис, в покрайнините на Субура.
	Къщата на Метроний се намираше на един от склоновете на хълма Авентин, оттатък Циркус Максимус: оттам, малко преди това, Кастор беше накарал Менон, най-пъргавия и бърз от нубийците, който биеше всичките си братя по скорост и ловкост, да потегли. Възложена му беше задачата да измине колкото е възможно по-експедитивно маршрута, който консулът е трябвало да извърви, за да пристигне на местопрестъплението, и да се върне вкъщи навреме за _ientaculum_.
	Най-накрая носачът, запъхтян, се появи по пътя, който водеше към Форума на Август.
	— Закъснях, _domine_, пътят ми се пресече с този на девствените весталки! — извини се разочаровано, че не е успял да докаже максимално възможностите си.
	Аврелий кимна в знак на съгласие, тъй като всички бяха задължени да дават предимство на покритата каруца на жриците, единственото превозно средство, теглено от животни, на което бе позволено да преминава по улиците на Рим, превърнат в необятен пешеходен остров в дневните часове.
	Не след дълго сенаторът, държейки под око пясъчния часовник, даваше отново знак на Менон за тръгване. Кастор щеше да е този, който да отбележи часа на завръщането му в дома на консула.
	Междувременно жегата бе станала непоносима, въпреки че това беше само началото на изключително топлото лято. Аврелий подсуши потта от челото си с крайчеца на одеждата си, проклинайки ужасната си суетност, която го подтикваше да излиза гологлав, вместо да се крие от слънцето под грозна широкопола шапка, която мнозина от съгражданите му използваха.
	С рязко движение на ръката пясъчният часовник изчезна сред гънките на скромната му туника, с която се беше предрешил, и се огледа наоколо, търсейки с поглед _thermopolium_, за да утоли жаждата си. Точно на ъгъла на площадчето един спретнат мраморен тезгях обещаваше отдих и прохлада.
	— Имате ли ледена _cervesia_? — попита Аврелий, без да таи голяма надежда, защото светложълтата напитка на келтите не се ползваше във Вечния град със същата популярност, която имаше в Галия, Иберия и другите провинции.
	— Сервираме само греяно вино — отговори кръчмарят с гримаса на отвращение, която ясно изразяваше мнението му относно пиячите на _cervesia_. За какъв го вземаше този лентяй? Може би за белгиец с увиснали мустаци? Добре де, така е, той беше роден в Бриксия, която на практика не се намираше много на юг, но въпреки това беше човек, дошъл отсам Алпите, а не недодялан варварин от другата им страна!
	— Греяно вино? Не, по-скоро ми дай кладенчова вода.
	— Половин ас — заяде се нарочно питиепродавецът. „Всичките тези разорени контета — мислеше си — с техните току-що избръснати бузи, ухаещи перчеми и чисти нокти се подпираха на тезгяха, започваха някакъв разговор, сядаха удобно на сенчестите маси, но за консумация и дума не отваряха!“
	Но стана така, че когато Аврелий сложи в ръката му един сребърен денарий, клетникът преглътна сконфузено, тъй като имаше в касата си само две сестерции и се дразнеше при мисълта, че трябва да си признае, че няма да му върне…
	— Нямам дребни; тази сутрин всички се изсипаха да си развалят парите при мен! — извини се. — Но ако почакаш няколко секунди, ще мога да ти сервирам от чистото винце, което държа в избата. Ти междувременно се настанявай! — каза и се разбърза да избърше грижливо прахта по разнебитената пейка. След малко се върна с малка амфора, следван от слугинчето, което носеше ветрило от слама, по-голямо от него.
	— Прави вятър на господина, Гратила! — изкомандва робинята, станал изведнъж твърде словоохотлив, след което седна пред Публий Аврелий и опря лактите си на педя от кесията, която патрицият бе оставил на видно място върху масата.
	— Какво стана с онзи, когото го нападнаха точно тук отпред, оцеля ли? — подхвърли сенаторът, който бързо се възползва от новопоявилото се користолюбиво благоразположение на кръчмаря.
	— Как не, умря на място. Мога да ти гарантирам, защото го видях с очите си!
	— Наистина ли? Въпреки че според _vigiles_ не е имало свидетели — удиви се Аврелий.
	— Ех, да не съм глупав, че да разказвам личните си преживявания на стражите, при това без никаква облага! Обичам вино, а не вода от реката, и не държа да ме цамбурнат в Тибър! — възкликна, поглеждайки към кесията. — Бях точно тук, зад прозореца, когато онзи клетник дойде: носеше тога, последен писък на модата, с лъскави катарами и чисто нови _calcei_, затова и се удивих, че го виждам толкова близо до Субура без никаква охрана. Но нека да се разберем правилно, не че тук са по крадци, отколкото тези от богаташките квартали, ама, ако един състоятелен мъж се разхожда под носа на някого, който не знае как да свърже двата края, ех, нали разбираш… След това научих, че онзи будала е бил оставил носачите си в _popina_ на Белона, която се намира от другата страна на сградата. За Херкулес, питам се аз, може ли да има по-глупава постъпка от тази? — възкликна кръчмарят, замлъквайки внезапно. Една монета беше достатъчна, за да накара говора му чудодейно да се възвърне. — Слушай какво става по-нататък: преливам вино от една делва, когато поглеждам през прозореца, и зад контето виждам, че изниква един негодник, целият обвит в тъмно наметало, с ниско нахлупена качулка. Тъкмо се питах каква ли болест го е налегнала, за да се покрие от главата до петите в тази жега, когато той с отскок застана зад гърба на елегантния мъж. Веднага разбрах, че се готви да му се нахвърли…
	— И започна да крещиш, за да го предупредиш! — довърши сенаторът.
	— Да не съм луд! Напротив, прилепих се добре към стената, за да не ме види: знаеш ли, все заради алергията ми от водата в Тибър… Всъщност мъжът с мантията вдигна ръка и контето падна на земята, а той избяга в уличката. — Питиепродавецът отпи голяма глътка вино и продължи: — Едва тогава излязох на улицата. Клетникът вече се бе строполил на земята, а върху тогата му — избило червено петно. Гледката беше потресаваща, повярвай ми, дори и за мен, дето съм виждал какви ли не неща. Кръвта привличаше насекомите — мухи, оси, комари, — голяма гадост, а очите на мъртвия бяха угаснали в някакво странно изражение, сякаш се питаше какво ли му се случва… клетникът имаше право да си задава този въпрос, нима точно на него му беше ред да умре!
	— Какво? — ужаси се патрицият.
	— Хм, според _vigiles_ се касаеше за някакъв Антоний. Но убиецът го нарече другояче: Авланий, Авзоний или нещо подобно…
	— Може би Аврелий? — подсказа му сенаторът и усети, че го избива студена пот.
	— Да, да, точно така: Аврелий!
	— Свещена Афродито, сигурен ли си? — промърмори изплашено патрицият.
	— Как не! — отвърна му кръчмарят, слагайки ръката си върху гърдите. — Ако не ми вярваш на мен, попитай онези цветарки там отсреща!
	Все още слисан, Аврелий се приближи към сергията с цветя, разположена пред някаква мизерна стаичка. Две жени, които невероятно си приличаха, правеха малки букетчета от синчец, които подреждаха с вкус в два големи кратера, пълни с вода. Патрицият се възхити на сръчността, с която се движеха пръстите им, грабвайки пъргаво подрязаните стръкове, за да ги завържат само с едно бързо движение с тъничката конопена нишка.
	— Искаш ли едно букетче, приятелю? Много са свежи! — посрещна го, без да се мае, по-младото момиче: добре сложена брюнетка, с голям кок от сплетени над челото й коси.
	— Ооо, за този господин имаме и още по-хубави! — намеси се другата по-възрастна цветарка, но със същата чудата прическа като тази на първата.
	Новопоявилата се се разбърза да покани патриция в дюкянчето, като не пропусна да прецени удовлетворено цветущия му и спретнат вид. Скромната туника и тоталната липса на бижута по новия клиент не я бяха подвели нито за миг: може би се касаеше за роба на някоя голяма фамилия, дори направо за ковчежника или счетоводителя им, поне ако се съди по поддържаните му ръце и отличната изработка на калцеите.
	— Имаме лилиуми, перуники и дори диворастящи рози. Освен това умеем да правим цветни украси за банкети, както и венци гердани.
	— Добре, направете десетина и изпратете доставката на Викус Патрициус, на върха на хълма Виминал, в дома на Аврелиите.
	Жената се усмихна доволно: значи този мъж живееше в _domus_ на сенатор Стаций, пребогатия патриций, на когото му се носеше славата на ексцентрик и когото се бяха опитали да убият няколко дни преди това. Посещението му можеше да означава голяма възможност за нея и дъщеря й, затова не трябваше да го изпускат…
	— Аз съм Зенобия, а това току-що напъпило момиче е Астерия. Ама не стой там да се пържиш под слънцето, ела вътре на хлад! — подкани го с любезна загриженост.
	— Знаеш ли нещо за онзи мъж, който е убит тук отпред? — попита сенаторът, влизайки в мизерното дюкянче.
	— Аз не видях как точно се е случило, но кръчмарят — да, той ми разказа всичко: онзи нещастник е вървял спокойно по пътя си, когато някакъв щурак, обърквайки го със сенатор Стаций, изскочил насреща му и го пронизал — съобщи жената, без да добави нищо ново в сравнение с това, което патрицият вече знаеше.
	— Чу ли гласа му? — попита я разгорещено. — Звучеше ли като гласа на млад или стар човек? Как ти се стори — писклив или дрезгав? Мощен, строг, нисък или кудкудякащ? Би ли могъл да принадлежи на някоя жена?
	Удавена в тази задъхана поредица от въпроси, Зенобия започна да се обърква.
	— Не знам какво да ти кажа, беше просто един глас. Това, което ми се стори и не подлежи на никакво съмнение, е, че принадлежеше на човек, който е ядосан до смърт на господаря ти. Защото ти си слуга на сенатора, нали така?
	— Да кажем, че живея в дома му — измъкна се ловко Аврелий. — Сега обаче трябва да тръгвам. Ето парите за цветята…
	— Стой, стой, младежо, нека да се опознаем по-добре! — задържа го жената, като побърза да дръпне завесата на коптора. — Кажи ми нещо за Стаций. Говори се, че е безкрайно богат и че се отнася много добре с прислужниците си. Разбира се от само себе си, достатъчно е човек да те погледне и да му стане ясно, че ходиш на топли минерални бани всеки ден и не си се преработил… Слушай, имам едно предложение: какво ще кажеш да вземеш да убедиш господаря си да ни купи? Ние принадлежим на един скъперник, но от тези най-долните, който реши да затвори цветарския магазин и да ни продаде на тържището. Знаеш ли какво ще означава това за нас? Аз и Астерия ще бъдем разделени завинаги! Толкова се измъчих, докато я отгледам, не е лесно за една робиня сама да изправи на крака дъщеричката си… Тя е прекрасно момиче, всички го казват. Астерия, ела тук!
	Девойчето се подчини и надзърна зад завесата.
	— Ела се покажи на този добър човек; знаеш ли, той е част от _familia_ на сенатор Стаций? Касае се за един много влиятелен мъж, ако успеем да влезем в дома му, за нас ще е голям късмет: край на нощите под течащия покрив, край на карантията от зверовете на арената и мухлясалия хляб в чиниите ни, край на пияниците, които трябва да прибираме в леглото си… Казват, че сенаторът цени красивите жени и притежава най-елегантните слугини във Вечния град. Астерия, покажи краката си на този господин! — заповяда на дъщеря си.
	— Ама, мамо… възпротиви се момичето.
	— Остави настрани престорената си свенливост, дъще. Ако не си намерим колкото е възможно по-бързо покровител, ще бъдеш продадена на някой бордей и тогава ще трябва да показваш много други неща, не само краката си! — възкликна Зенобия, като повдигна чак до слабините туниката на момичето, докато то, изчервявайки се, обръщаше главата си на другата страна от срам.
	Аврелий, наслаждавайки се на недоразумението, прецени, че в действителност краката на девойката бяха прави, стегнати и никак не изглеждаха зле.
	— Когато имаш възможност да поговориш с твоя _dominus_, намери начин да му намекнеш за красотата на Астерия. Важното е да вземе нея; аз все някак си ще се оправя, като знам, че тя е на сигурно място. Ако пък случайно го убедиш да ни купи и двете… ех, ще има нещичко и за теб, не знам дали ме разбра? — завърши жената, а очите й проблясваха игриво при мисълта за сърдечните обещания, които му даваше.
	— Ще направя всичко, което е по силите ми — зарече се Аврелий, усмихвайки се.


	Сенаторът седеше на абаносовата маса в кабинета си, до бюста на Епикур и в компанията на своя верен секретар.
	— Значи няма вече никакви съмнения, май наистина са искали да те убият! — констатира Кастор. — Само като си помислиш, че повдигнах планини и морета, за да те снабдя със сведения за наследството на Антониевците, надявайки се все още, че убиецът е знаел какво прави…
	— Ама това не беше ли задача на нашия интендант? — припомни си Аврелий.
	— О, не може да имаш вяра на Парис, _domine_. Мъж, който не пие, не яде месо и не ходи по жени, е трудно да свърши нещо както трябва.
	— Той е отличен администратор, педантичен и честен — защити го патрицият.
	— Дори твърде за моите вкусове! Всъщност, за късмет, добре че бях аз. Естествено, наложи се да се бръкна за някоя и друга дребна пара — уточни освободеният роб, представяйки сметката.
	— Шейсет сестерции, ама ти луд ли си? С такава цифра можеш да подкупиш цял Рим, включително и императорските освободени роби!
	— Еее, нима можех да се обърна към роби и прислужници, на които им стига и амфора с вино, за да им развърже езиците! _Nummularii_ от Форума на Цезар са отлично платени точно за да си държат езика зад зъбите относно сделките на клиентите: нарушавайки банковата тайна, рискуват кариерата си или направо главите си.
	— Надявам се, че сведенията ти си заслужават цената — избухна Аврелий, отваряйки кесията.
	— Разбира се, господарю. Покойният Антоний Фелиций, както предполагаше, оставя в наследство съвсем малко: сребърна мина в Иберия, недействаща от години, и чифлик, кацнал на един остър връх в Самниум, до който не достига дори питейна вода. Плюс купчината заеми, естествено.
	— Какво е станало с бащината му къща? Тя се падна на него, когато двамата братя си разпределиха наследството.
	— Ипотекирана чак до основите; Антоний я е заложил като гаранция за една от своите най-злополучни сделки. Същият край е сполетял и обширните терени с маслинови горички в Крит, които майка му е била наследила от Метел Кретик, завоевателя на острова.
	— Не вярвам Антоний да си е направил някога труда да отиде да ги посети.
	— Точно обратното. Преди две години е прекарал известно време в Гортина като гост на управителя на Крит и Кирена.
	— Който, гледай ти какво съвпадение, е Херений, покойният съпруг на Валерия. Всъщност на вечерята в дома на Помпония тя каза, че се е запознала с Антоний точно при тези обстоятелства — отбеляза Аврелий.
	— Херений е служил на острова по времето на Тиберий, а когато му поверили провинция за управление, поискал да се върне пак там и като пропретор*1. Останал за повече от седем години, като живял в римския преториум*2 по образец на малките ориенталски сатрапи*3. Спомняш ли си, че Гортина е избрана за столица на провинцията точно защото не била толкова враждебна към Рим по време на известната кампания на Метел Кретик. От един век е административен център със стотици хиляди жители, който се радва на голям просперитет. Разбира се, не е Рим, но театри и терми не липсват, атмосферата е по-спокойна, отколкото във Вечния град, и са възможни множество волности, на които тук обаче се гледа с лошо око…
	[*1 Пропрѐтор (лат.: propraetor или pro praetore) се наричат в годините към края на Римската република, наместниците на преторските провинции, избирани след преторите, завършили своята годишна служба. — Б.пр.]
	[*2 Преториум — палатка на древноримски генерал в лагер. — Б.пр.]
	[*3 Сатрап е елинизираната персийска дума „кшатрапаван“, която означава „наместник на област“. — Б.пр.]
	— Накъде биеш, Касторе? Започна твърде отдалече, сякаш си открил нещо доста интересно… Ориенталски сатрап ли каза? Обзалагам се, че Херений е бил заобиколен с прекрасни робини!
	— Ще загубиш облога, _domine_. Напротив, поддържал е истински харем, но от гръцки пехливани, да не говорим за слабостта му към „млечния“ сок на маковете, виреещи в Сикион, който се намира в изобилие и на добра цена на остров Крит…
	— Изнежен женчо, зашеметен от опиума! Ето защо никога не е поискал да се върне в Рим, а ето и защо вдовицата му се държи, сякаш не е виждала никога през живота си мъж!
	— За виждане ги е виждала, при това в изобилие… но те са били любовници на съпруга й — разпери ръце секретарят.
	— Не ми казвай, че си се натъкнал на всичко това благодарение на _nummularii_ от Форума на Цезар!
	— Всъщност не. Кирия, слугинята на Валерия, ме осведоми за всичко, което ти съобщих.
	— Не я изпускай тази девойка, Касторе: тя е източник на много ценна информация!
	— Може да бъдеш напълно сигурен в това, господарю. Но за да ми разкаже въпросните дреболии, ми поиска само десет сестерции. Дадох й ги аз, _domine_, защото бях сигурен, че ще ми ги възстановиш…
	Аврелий въздъхна, подавайки му поредната монета.
	— Каза ли ти как е реагирала господарката й пред развлеченията на своя съпруг?
	— Изглежда, никога не е правила трагедии. Херений е удовлетворявал всеки неин каприз, само и само да бъде оставен на мира с неговите смели шампиони, а цялото висше общество на острова се отнасяло с нея като с царица: не е малко за момиче, чиято зестра се е състояла само от две имения в Лукания. В двореца на римския преториум обаче е кипял толкова разпуснат и разкошен живот, че Антоний Фелиций, пристигнал за съвсем кратък престой, останал там почти шест месеца. Точно по времето на това свое пребиваване въвлякъл в една от своите нечисти сделки Валерий, който бил на посещение при зет си, обещавайки му коне и снабдяване с продоволствия, за да екипира шести легион.
	— Учудвам се, че легионът не е бил съсипан! — изкоментира Аврелий.
	— За малко — отговори Кастор. Доставките никога не пристигнали и тогава нашият Фелиций бил принуден да отстъпи на пълководеца всичките си земи на острова, за да го обезщети. Не след дълго, когато интересът му да се занимава с военни доставки стихнал, започнал да се занимава с публични търгове, лансирайки каузата на строители със съмнителна слава.
	— Колко _insulae_ са паднали заради него? — попита патрицият.
	— Само една триумфална арка и два моста, ама маловажни; но всъщност и това не е било достатъчно, за да загуби връзките си по високите етажи на властта.
	— Предполагам, с политици.
	— Да, не на последно място и с нашия Метроний, който му поверил, дори и неофициално, кампанията си по избирането му за консул.
	— Направо да се учудиш, че са го избрали! Впрочем сигурно му е коствало цяло състояние…
	— Сам си направи сметката, господарю: грандиозен гладиаторски спектакъл, в който са загубили живота си двайсет и осем храбри гладиатори и стотици екзотични зверове; патриотичен обяд, предложен на седем хиляди безработни граждани; подходящ бакшиш за погребалния колегиум на златарите с цел да получи подкрепата на гилдията им; значително дарение на девствените весталки, както и за част от дюкяните при храма на Изида, и за градината, предназначена за сираците от войната, без да се слагат в сметката безплатното раздаване на жито и хилядите препълнени _sportulae_, подарени на _clientes_ — изброи Кастор.
	— Това все още е нищо в сравнение със сумите, които е трябвало да даде под тезгяха, за да си купи с тях гласове! — изкоментира Аврелий.
	— И цялата тази дандания само за да се окичи с титлата „консул“ за три или четири месеца! — напираше възмутеният грък. — Никога няма да разбера глупавите амбиции на римляните!
	— Хм, нещата не стоят точно по този начин, Касторе. Любовта към родината и желанието да обгърнат в слава фамилията си не са единствените мотиви, заради които квиритите се целят в престижни длъжности. Колкото и да са лишени от власт, някои управленски постове дават все още право за множество привилегии. Често например действащият консул се занимава с публично строителство…
	— С голяма власт и право да избира еднолично предприятията, на които ще бъдат раздадени обектите. Сега разбирам! — завърши Кастор, започвайки да вижда по-ясно нещата.
	— Освен това, след като му е изтекъл мандатът на управление, бившият управител може лесно да сложи ръка върху някоя провинция, която да облага с каквито си поиска непосилни и незаконни данъци.
	— Разбира се, вече не сме във времената на републиката, когато домогването до канцеларията на проконсула е означавало сигурно правене на купища пари. Днес императорските провинции се управляват от прокуратори, избрани директно от императора, но въпреки това все още са останали няколко измежду поверените на сената, от които се вадят доста сносни приходи.
	— Значи си убеден, че Метроний е направил добра инвестиция — отбеляза секретарят.
	— Не мога да се закълна; първо трябва да се разбере колко и какви услуги се е задължил да направи, в случай че го изберат. Не след дълго ще започнат наддаванията за търговете и тогава ще ни стане ясно що за човек е новият консул!
	— Всичко това е много интересно, господарю. Говорихме за Крит, за сексуалните привички на Херений, за амбициите на Валерия, за забърканите каши на Антоний и за машинациите на Метроний. Може да продължим да обсъждаме още дълго тези симпатични теми, но ти напомням, че един жесток убиец броди из Вечния град с намерението да те очисти.
	— Проблемът е, че изобщо не мога дори да си представя кой може да е той! — каза безутешно патрицият.
	— О, ако те слушам теб, всички те обичат: казваше същото и за Валерий. Между другото какво си му сторил, защо така те е намразил? Дал си показания срещу него в съда, или твоите банки упорито му отказват заем?
	— Нищо от всичко това — отговори Аврелий.
	— С други думи намесена е жена. Хайде, _domine_, не се прави на хитрец пред мен, за какво иде реч? Съпруга, дъщеря или любовница? — притисна го нетактично секретарят, докато патрицият поклащаше глава. — Тогава е сестра му, която навярно не е толкова целомъдрена, колкото изглежда!
	— Преди да я видя в дома на консула, за последно съм я виждал, когато все още си играеше с кукли.
	— Как не… — изпухтя освободеният роб, който никак не бе убеден в това.
	— Опитвай се поне понякога да не си завираш гагата, където не трябва! — порица го сенаторът, отпращайки го грубо.
	Свикнал с внезапните промени в настроението на господаря си, Кастор не му отвърна и излезе с миши стъпки, стискайки в ръка своите седемдесет сестерции. Парис беше дал петнайсет на сарафите, а той пет на Кирия, следователно чистата му печалба бе половин ауреус. За този ден бе работил достатъчно; щеше да отиде да поиграе на зарове в _popina_ на Церера, след като се изкъпеше, похарчвайки и един денарий за вино, с надеждата, че ще направи впечатление на кръчмарката…
	Аврелий, останал сам в малкия си кабинет, стисна разтревожено устни. Съпруга, дъщеря, любовница. Помисли си, че Кастор беше забравил още някоя, но за да отдалечи спомените от себе си, обърна поглед към каменните очи на Епикуровия бюст почти в безмълвен въпрос.
	Но статуите, знае се, не могат да говорят.


>	VII
>	Третият ден преди Календите на юни

	Сенаторите, всички до един нагиздени в бяло и пурпур, стояха по стълбите на Курията и очакваха да влязат в аулата.
	— Клетата Глафира, сега, когато Антоний е мъртъв, кой ли ще й плаща сметките? Със сигурност няма да е онзи скъперник Токул! — възкликна един от мъжете в тоги.
	— Нищо чудно и да го направи, ама ти можеш ли да си представиш една толкова изискана куртизанка в обятията на този дребосък? — ухили се злостно съседът му, докато Аврелий наостряше слух, чувайки, че споменават една от най-известните хетери във Вечния град.
	— Ехааа, ето го, идва в цялото си сенаторско величие! — съобщи подигравателно един пременен младеж. — Тогата му е току-що изтъкана, по нея все още се виждат гънките от стана!
	И наистина Токул идваше пеша, придружен само от един роб, но заради новата си туника с пурпурна ивица пристъпваше, все едно е глътнал бастун. Беше сменил отворените си сандали с обичайните по време на официалните заседания калцеи, украсени с лунички, но се виждаше, че не е свикнал да ги носи, защото пристъпваше едва-едва, сякаш го боляха краката.
	Сенаторите се захилиха, побутвайки се с лакти. Протоколът изискваше всеки нов колега да бъде пресрещат и горещо поздравен за избирането му, а след това въведен в залата за събрания, показвайки му мястото, което ще заема от този момент нататък. Напук на традицията да бъдат разединени, тъй като някои от не толкова благородните мъже в тоги биха били склонни да не вземат под внимание скромния произход на Токул, днес всички до един бяха единодушни в намерението си да го накарат да си плати скъпо непростимата грубост заради непроведения погребален банкет.
	Токул, леко смутен, тъй като никой не се решаваше да го поздрави с „добре дошъл“, остана и той като другите да чака прав на стълбището.
	Подпрян на касата на вратата, Публий Аврелий хвърли многозначителен поглед на Апий Остилий, най-възрастния член на сената, за да го подтикне да излезе напред, както бе прието, но онзи обърна главата си на другата страна, преструвайки се на твърде погълнат в разговора със своя съсед.
	Сенаторът си помисли: как е възможно нито един от тези грандомани да не се помръдне? Мнозина от тях дължаха на богатия Токул купища сестерции, но дори рискът да ги доложи на съда за неизплатените им вноски не ги подтикваше да превъзмогнат остракизма си по отношение на този нищо и никакъв човечец, който бе дръзнал да ги предизвика.
	Междувременно Токул продължаваше все така да стои неподвижно под насмешките и подигравателния смях, възвисил се гордо в целия си миниатюрен ръст.
	На Аврелий му причерня пред очите. Разбутвайки тълпата, заслиза, като прескачаше по четири стъпала наведнъж, и подаде ръка на новия си колега.
	— Добре дошъл на това високопоставено събрание, сенаторе Антоний Токул — добави веднага след това, произнасяйки на висок глас презрителния епитет, който търговецът беше избрал за свое законно име. — Сигурен съм, че ще се чувстваш добре сред нас; от доста време вече Курията не е само монопол на тесен кръг от аристократи и е отворена, за да могат да се влеят в нея и нови социални класи, което ще е от голяма полза за всички. Ето, представям ти сенатор Касиан: той е потомък на един гал на име Сенон, доведен в Рим като роб във времената на бунта… доста път си изминал, за да стигнеш дотук, Касиане, нали? Само като си помислиш, че прадядо ти не е могъл да произнесе дори една дума на латински! Този пък е Луперк: казва се така заради една своя прабаба, която работела в публичния дом на Викус Тускус. Познаваш ли Басус? По време на гражданските войни неговото семейство…
	— Добре дошъл, добре дошъл! — извика Басус, втурвайки се да стисне ръката на Токул, преди Аврелий да успее да довърши изречението си.
	В рамките на няколко секунди всички сенатори, пребледнели като мъртъвци, започнаха да преминават покрай новоназначения си колега, измърморвайки през зъби поздравленията си към него. Аврелий влезе с бодра крачка в аулата и зае мястото си, подсвирвайки си някаква простонародна мелодийка, напук на достопочтеността на институцията.
	Както обикновено, се очертаваше заседанието да е дълго и скучно, още повече че освен обичайните императорски декрети, подлежащи на раболепното одобрение от страна на събранието, трябваше да се прочете и петицията против публичната аморалност, както и да се реши кой ще ръководи разследването във връзка със смъртта на Антоний.
	В действителност лично император Клавдий им беше подсказал, че следствието, касаещо убийството на патриций от толкова достопочтен род, трябва да бъде иззето от _vigiles_ и поверено на магистрат със сенаторски ранг, разполагащ с пълната власт да разпитва всички заподозрени лица.
	Впрочем сенаторите, осъзнаващи, че политическата роля на Курията няма вече почти никаква тежест, нямаха търпение да поемат задължения и отговорности, за да се преструват, че все още имат някакво значение. Не им оставаше друго, освен да изберат един от многото кандидати, готови да работят като доброволци в името на трудна и неприятна задача, от която можеше да се очакват само купища проблеми.
	Аврелий, разсеян от мисълта за прелестите на Корелия, дори не слушаше дебата, когато по средата на помпозните встъпителни речи на ораторите му се стори, че някой произнася името му.
	— … Следователно, сенатори, да се занимае с трудната задача, поставена ни от император Клавдий, ми се струва, че няма по-подходящ човек от знатния ни колега Публий Аврелий Стаций, който вече има опит в подобни разследвания и е пряко заинтересован от въпросния казус — завършваше в този момент най-възрастният член на сената, а лицето му бе придобило злобно и хитро изражение.
	Патрицият, който, разбира се, не очакваше да бъде предложен, се изправи на крака, за да откаже тази чест.
	— Благодаря ви за привилегията, която искате да ми дадете, благородни сенатори, но все пак… — отговори им обезпокоен и с ясното намерение да ги отреже.
	Всъщност по-голямата част от хората в Курията знаеха, че Аврелий никак не се стремеше към онези толкова желани от колегите му постове, и бягаше от тях, както се бяга от ръба на дупката, в която хвърлят прокажените.
	— Горещо поддържам предложението! — изправи се на крака Лентул.
	Отявлен неприятел на Публий Аврелий заради кратката авантюра, която патрицият си бе позволил със съпругата му, възрастният мъж в тога предвкусваше момента, когато разкрепостеният му колега щеше да се насади на пачи яйца.
	— Аз също! — извика Луперк, който не бе успял да преглътне историята с бабата сводница.
	— И аз! — отговори след него като ехо Басус, който се бе превърнал в една от предпочитаните мишени за подигравките на Аврелий.
	Залата избухна в горещи аплодисменти.
	— Избран единодушно с възторжени възгласи — заяви най-възрастният член на сената.
	За миг погледът на патриция се срещна с онзи намръщения на Токул и в него прочете учудване, в което не липсваше известна боязън.


>	VIII
>	В навечерието на Календите на юни

	— Само това ни липсваше — простена секретарят, като започна да си скубе косите. — Кой те би по главата, о, небесни божества, да защитаваш някого си, когото дори не харесваш!
	— Тъпаците, които го унижаваха, изобщо не бяха по-добри от него; без да смятаме, че се забавлявах много! — омаловажи случката патрицият.
	— Затова сега твоите многоуважаеми колеги ще те принудят да си платиш скъпо: кога ще престанеш да се забъркваш в неща, които не те засягат? — измърмори раздразненият грък.
	— Стига, Касторе — заповяда му Публий Аврелий, — по-скоро се налага да преминем към действия: изпрати един слуга при куртизанката Глафира да я помоли за среща.
	— Чинция ще се почувства зле — сви се в черупката си освободеният роб, опитвайки се да го накара да се откаже.
	Всъщност на най-известната и скъпа хетера в Рим й прислужваше подбрано множество много красиви слугини, които доста харесваха Кастор…
	— Не се притеснявай — увери го сенаторът, — ще остана при нея само за кратък разговор. Разбрах, че Антоний Фелиций е бил неин клиент.
	— Ще направиш добре, ако се снабдиш с въоръжена охрана, вместо да обръщаш наопаки живота на клетия Фелиций! Не чу ли какво ти каза кръчмарят?
	— Ако, както изглежда, предопределената жертва съм бил аз, тогава има твърде голяма вероятност виновникът да е Валерий, колкото и да ти се струва невъзможно.
	— Може би е платил на наемен убиец…
	— Скоро и това ще узнаем; изпратих му послание, с което го поканих тук, за да обсъдим проблема по мъжки.
	— И според теб, докато сладко-сладко си бъбрите, той най-спокойно ще си признае за убийството?
	— Не, но се надявам все пак да разбера мотивите за неговото негодувание по мой адрес.
	— Мисля, че ти вече ги знаеш, господарю — потвърди Кастор с необичайна сериозност. — Но ако след толкова много години съвместен живот все още ми нямаш доверие… — добави засегнато.
	— Честно казано, имам някакви подозрения. Смъртта на пълководеца Квинт Валерий Цепион, баща на генерала, беше вследствие на твърде неясни обстоятелства. Освен това настъпила по доста странен начин. Беше застигнат от стрела, изпратена чак вътре в палатката му. Аз самият обаче веднага щом се върнах от Рим, разказах произшествието на сина му, който не изрази дори минимално недоумение относно случилото се.
	— А сега, когато вече са минали двайсет години оттогава, започва изведнъж да те обвинява. Нещо не ми се връзва тази история, _domine_; сигурен съм, че криеш тайни от мен. Впрочем не разбирам какво общо има куртизанката: по онова време тя трябва да е била току-що родена!
	— Глафира се е виждала с Антоний.
	— И какво от това?
	— Аз не бих бил толкова сигурен, че убиецът се е объркал. Вярно е, че клетият Фелиций, погледнат отзад, доста приличаше на мен, но въпреки това имаше специфична походка, която никой не би объркал с моята. Знаем, че нападателят му го е следвал известно време, преди да го намушка, следователно е трябвало да забележи разликата.
	— Сигурен ли си наистина, господарю? Съгласен съм, че се радваш на определена популярност, но не може да претендираш, че цяла Субура разпознава твоята походка — възрази секретарят.
	— Враговете ми се загнездват в богаташките части на града, а не в Субура, и се боя, че от днес броят им значително се е увеличил. Сега обаче слагаме точка на всичките тези бръщолевения: подготви ми банята, кажи на Азел, че имам нужда да пооправи брадата, косата и веждите ми, и се обади на Нефер, че трябва да ми изреже ноктите.
	— Каква подготовка само за някакъв си разпит… — каза злобно гъркът, заемайки се да мобилизира армията от слугини и теляци, които, въоръжени със стригили, бръсначи и _volsellae_, щяха да се погрижат господарят им да има представителен вид за предстоящото посещение.


	За да предразположи желаната куртизанка за срещата, Публий Аврелий беше сложил към поканата и сумата за цялата нощ, съобразена с нейната тарифа. Отваряйки посланието, Глафира не бе успяла да се въздържи и да не възкликне от изненада: щеше да е срамен неуспех за онази префърцунена Чинция, ако й изтръгнеше един толкова щедър клиент!
	Къщата на хетерата на хълма Есквилин се намираше малко извън центъра; но уединеното й положение не се считаше за недостатък, а напротив, правеше я особено подходяща да посреща посетители, които никак не бяха склонни някой да ги забележи.
	Цените в тази част на Вечния град бяха започнали отскоро да се повишават, защото само допреди няколко десетилетия на тази потискаща зона й се носела лоша слава заради изоставените гробища, в които от векове плебеите бяха погребвали мъртъвците си. Но откакто властни люде бяха започнали да купуват терените по хълма, за да засаждат своите разкошни градини, цените на недвижимите имоти се бяха покачили значително и можеше да се предположи, че в бъдеще щяха да стигнат до звездите. Публий Аврелий, влизайки във вестибюла, си помисли, че ако Глафира е купила имота си в правилния момент, изглежда, тя е много, ама много прозорлива жена.
	Господарката ще дойде веднага… — Слугинчето, по-черно от орехово дърво, изглеждаше около петнайсетгодишно и вървеше изправено като вретено, а върху дясното си рамо носеше мъничко бяло коте, което едва пазеше равновесие.
	На Аврелий му бяха достатъчни само няколко секунди, за да си състави мнение за вкуса на човека, който бе избирал обзавеждането, както и за цената му — каристийски мрамор в изобилие, ръчно гравирани мебели, завеси от тънко ленено платно, сребърна покъщнина и някой и друг антикварен предмет, естествено, не от тези за няколко сестерции, които можеха да се намерят на равното пред Саепта Джулия. Без съмнение това бяха подаръци от богати покровители. Глафира си живееше живота…
	— Добре дошъл, сенаторе — посрещна го куртизанката, заставайки неподвижно в средата на стаята: един потенциален клиент имаше право да оглежда стоката, колкото иска и без да бърза.
	Капризният патриций задържа погледа си върху нея твърде дълго. Глафира беше доста слаба, а очите й толкова странни, че с мъка биха могли да се определят като красиви: големи, наподобяващи хоризонтални разрези над високите й скули, светли, необичайно сиви, чийто цвят направо плашеше и в Рим по навик го приписваха само на вещиците.
	— Ненапразно Глафира означава елегантност — направи й комплимент Аврелий, който имаше афинитет повече към странните физиономии, отколкото към напълно съвършените. Жената беше в унисон с дома си; никаква вулгарност, никакъв намек за баналния й занаят: в Рим имаше много матрони, на които тя можеше да дава уроци за добър вкус.
	— Какво мога да направя за теб? За тази нощ вече съм ангажирана, но в който и да е друг момент…
	— Разбрах, че си се срещала с Антоний Фелиций. Бих искал да ти задам няколко въпроса относно него.
	— Откупил си щедро времето ми, сенаторе. Питай, без да се притесняваш.
	— Как се запозна с него?
	— Павел Метроний ни запозна: той също е мой клиент, въпреки че сега с новия си брак се появява твърде рядко.
	— Кога за последно видя Антоний?
	— Пет или шест дни преди смъртта му — потвърди без колебание жената, докато се настаняваше на едно диванче, чийто вид напълно потвърждаваше, че не е вмъкнато в обзавеждането само за да благоприятства разговорите. — Оплакваше се от скъперничеството на брат си… Между другото ще се наложи да го потърся, защото клетият Антоний ми остави една неплатена сметчица.
	— Съмнявам се, че Токул ще се съгласи и ще бръкне в кесията си, за да ти я осребри — заяви Аврелий, за да не подхранва у нея лъжливи илюзии.
	Върху челото на жената се изписа малка тревожна бръчка.
	— Ох, ама че нещастие! Разчитах на тези няколко сестерции, за да платя на шивачката и тъкача! — каза изтормозено, взирайки се междувременно в сенатора с поглед, предвестник на обещания.
	„Като истинска професионалистка не иска нищо — прецени Аврелий. — Чака мъжа срещу нея да й предложи.“
	— Хм, ако нямаш какво друго да ми съобщиш… — разочарова я патрицият, давайки вид, че си тръгва.
	— Почакай, да не би да искаш веднага да си ходиш! — спря го хетерата, изплясквайки с ръце, за да повика прислужницата. — Опитай поне ликьора от виолетки, който приготвям за гостите си! Или предпочиташ вино от остров Кос, овкусено с вода от морето?
	Публий Аврелий, въпреки че се изкуши от многото деликатеси, беше ужасно жаден и дръзна да й поиска нещо странно.
	— Имаш ли случайно студена _cervesia?_ попита, залагайки репутацията си на изтънчен пияч.
	— _Cervesia_? — ужаси се куртизанката. — Това е варварска напитка!
	— Но утолява жаждата — обясни й патрицият. — Няма значение, приемам с удоволствие чаша вино от Кос.
	Чернокожата робиня влезе с амфора и два бокала от ковано сребро.
	— Върви, ще се справя сама! — заповяда й Глафира, взирайки се под око в госта си. „_Cervesia_ — помисли си възмутено, — горчив буламач с цвят на урина!“ Как е възможно да харесва на сенатор Стаций, който минава за един от най-изисканите мъже в Рим?
	Трябваше обаче да се научи да я пие, ако този екстравагантен патриций евентуално й станеше клиент. Започна да крои планове как преди всичко трябва да направи така, че да го накара да му мине през ума тази идея, навеждайки се с грациозно движение, за да му покаже, че гърдите й нямат нужда да бъдат придържани от никакъв _strophium_.
	Докато се разтакаваше наведена над него, от деколтето й се подаде фино синджирче и висулката му леко се разлюля, докосвайки бузата на патриция.
	— Много е красива! — възкликна Аврелий, но в мига, в който тя разбра, че говореше за висулката й, изпита гняв.
	Сенаторът разгледа щателно перфектно изработеното бижу, което представляваше кацнала пчела, която си почива след полета с леко прибрани назад крилца. Всеки детайл от миниатюрното насекомо беше възпроизведем поразително точно посредством много фини златни гранулки, но кукичката, която го свързваше с верижката, бе огъната доста грубо, сякаш е била повредена и набързо поправена.
	Междувременно хетерата се опитваше да надвие своето разочарование, като си казваше наум, че славата на Стаций като женкар със сигурност е несправедливо присвоена, защото, вместо да се възхищава до насита на великолепния й бюст, този глупак се интересуваше единствено и само от висулката! Обидена, изпита за миг желание да отпрати набързо този толкова негалантен посетител, но веднага се възпря, тъй като тъкачът щеше да дойде утре, за да си поиска парите, но не само той, а и мебелистът, кроячът, шивачката, ювелирът…
	— Кажи ми още нещо за Антоний — подхвана пак мъжът.
	— Изглежда, напоследък постоянно те е посещавал…
	— Така е, идваше често. Странно ли ти се струва, Публий Аврелий? — каза куртизанката, намигайки му коварно.
	— Означава, че много си му харесвала.
	— Твърде много, но жена с моя занаят не може да си позволи прекалено обсебващи любовници. Навярно не би трябвало да го казвам, но тъй като този клетник вече е мъртъв…
	— При това, без да си плати сметката — подчерта Аврелий с усмивка.
	— Антоний Фелиций беше темпераментен мъж и безлична съпруга като Балбина не можеше, естествено, да задоволи нуждите му — продължи хетерата.
	— Имаше ли някакъв порок, обичаше ли перверзните? — поиска да разбере сенаторът, изпълнен с любопитство.
	— Беше само много ревнив.
	— Към една хетера? — попита патрицият с нарочно невярващ тон.
	— Учудваш ли се? — отговори му засегнато жената. — Много мъже, ако можеха, щяха с удоволствие да ни заменят със съпругите си, знаейки добре, че в края на краищата с нас ще се окажат много по-щастливи и с по-малко рога!
	„Метроний — помисли си веднага сенаторът… — Метроний, който й е бил постоянен клиент, преди да се ожени за непринудената Корелия…“
	— След смъртта на Антоний в душата ми зейна огромна празнина. Не знам собствено как ще успея да я запълня! — въздъхна куртизанката, решена да даде на патриция всички възможни поводи.
	— Би могла да си намериш нов клиент — предложи й Аврелий.
	— Ще трябва да е изключителен човек… — изгука тя, премигвайки на парцали.
	Не и като Антоний, винаги зависим от стиснатия си и сприхав брат! Сенатор Стаций беше свръхбогат и би платил сметките й, без дори окото му да мигне…
	— Мисля си за Парис, моя администратор. Страда от неизлечима свенливост — разочарова я Аврелий.
	— Има проблеми в леглото ли? — поинтересува се Глафира с изражението на експерт, без в мелодичния й глас да се усети дори най-слаба нотка на раздразнение.
	— Да кажем, че не може да се реши да премине прага на спалнята… Дори Чинция опита с него, но безрезултатно!
	Хетерата нацупи устни, когато чу името на своята най-ужасна съперница.
	— С мен без съмнение ще се почувства удобно. Хонорарът ми обаче ще бъде доста солен, защото клетият Фелиций ме остави в такъв недоимък…
	— Антоний ми беше приятел, аз ще платя сметката му. Интендантът ще дойде с парите, така че ще имаш възможност да се запознаеш с него — предложи й патрицият, сбогувайки се.
	Жената се изправи, за да изпроводи госта си до вратата, прикривайки разочарованието си зад широка усмивка.
	— В моя дом е традиция приятелите да се изпращат с целувка — каза на прага, обвивайки ръцете си около врата му, а Аврелий й отговори с достатъчна увереност, затова Глафира реши да включи в сметката на Антоний и парите за масажистката, парфюмериста и _cosmetica_.


>	IX
>	Календите на юни

	На следващата сутрин сенаторът се беше изтегнал в лежанката си за размисъл, която се намираше в библиотеката, вглъбен в писанията на жената философ Темиста от Лампсак, когато Парис почука на вратата с напрегнато изражение.
	— Пристигна пълководецът, _domine_. Лицето му е мрачно като колесницата на Плутон — съобщи интендантът, притеснен, че цялата тази върволица от _vigiles_ и военни може да стане повод за коментари от страна на съседите им клюкари.
	— Веднага ще го приема… — помисли си успокоен, че Валерий най-накрая бе решил да си изплаче душата, а след като веднъж се разберат причините за озлоблението му, недоразумението между тях щеше да се разреши по-бързо.
	— Най-сетне! Сега ще ми разкажеш… — започна сенаторът, виждайки го, че влиза.
	Генералът обаче го прекъсна грубо.
	— Публий Аврелий Стаций — начена той със строго формален тон, — имам намерението да те дам под съд заради убийството на баща ми Квинт Валерий Цепион, пълководец на XI легион!
	— Шегуваш ли се? — отговори му ужасеният Аврелий.
	— Изобщо! Винаги съм изпитвал недоумение за този негов толкова внезапен край, но нямах доказателства, за да се съмнявам, че се касае за престъпление: войниците благоговееха пред баща ми и бях убеден, че никой от тях няма дори минимален мотив, за да поиска смъртта му. След това Реций, центурионът, за когото ти говорих, ми отвори очите, докато ми разказваше случката, която обяснява всичко. Ако си я забравил, ще се погрижа да ти я припомня аз, Аврелий!
	Вместо да отговори, патрицият му подаде бокал с вино, който Валерий отказа с презрителен жест.
	— Лагерът на XI легион е бил обкръжен от варварите. Легионът е бил разбит и само няколкостотин воини все още удържали врага в малкото странично укрепление, в очакване на подкрепленията, които така и не идвали. При главнокомандващия Цепион пристигнал специалният пратеник на император Тиберий. Странно как обаче, защото се касаело за почти невъзможно начинание, а именно да премине през загражденията на германите, без да бъде заловен. Въпреки това младият военен трибун Публий Аврелий Стаций успял да го направи… — уточни със злобен поглед почти за да се подразбере, че зад това необикновено преминаване на вражеската линия се криело нещо съмнително.
	Аврелий затвори очи и се пренесе в леса, как тогава превеждаше, стъпка по стъпка, през големите пукнатини своя кон с покрити очи, за да не се плаши, очаквайки във всеки един миг изсвистяването на някое вражеско копие, което да сложи край на похода му.
	— Трибунът е бил приет веднага от Квинт Цепион и е разговарял с него в присъствието на съпругата си Вера Клавдиана, както и на двамата центуриони Реций и Азелий. Когато прочел заповедта на сената, че трябва да издържи на всяка цена, пълководецът изпаднал в неописуема ярост.
	— Да, сега си спомних за Реций… — промърмори замаяно Аврелий. — Беше центурионът, който поддържаше горещо идеята за отстъплението!
	— Не е имало никакво отстъпление. В онази нощ баща ми умира, убит от стрела, която го застига, прониквайки чак вътре в палатката, в която е спял — каза Валерий.
	— Тогава какъв ти е проблемът? Това е абсолютно същата информация, която ти дадох и аз веднага щом се върнах в Рим! — възкликна патрицият.
	— Разбира се — отвърна събеседникът му. — Но си пропуснал един малък детайл: убийството на баща ми!
	— Да не би наистина да вярваш, че имам пръст в неговата смърт?
	— Почакай, Публий Аврелий Стаций, все още не съм ти съобщил най-интересната подробност! — изръмжа Валерий. — Били минали два дни от смъртта на генерала и тялото му вече било положено с всички почести, за да изгори върху погребалната клада. Вдовицата му Вера Клавдиана се била затворила в неговата палатка и излязла оттам само за погребалния ритуал, когато една нощ…
	Сенаторът усети, че пребледнява.
	— Една нощ, на връщане от наряд, Реций минал покрай карето, в което бил разквартируван командният състав, и в тъмното съзрял вдовицата на Цепион да се измъква скришом от своята палатка, за да влезе в тази на трибуна — каза генералът на един дъх. — На Реций това обстоятелство му се сторило неправилно, затова се приближил. Дотолкова, че да може да чуе това, което се случвало.
	Генералът направи крачка напред и сграбчи Публий Аврелий Стаций за туниката, придърпвайки го към себе си, сякаш искаше да го повдигне от пода.
	— Майка ми и младият Публий Аврелий Стаций се въргаляли на походното легло като животни, докато тялото на баща ми все още догаряло върху кладата! — завърши Валерий, позеленял от яд. — О, разбира се, изглежда, че за благородната Вера Клавдиана, неподкупната матрона _univira_, наследница на консули и цензори, е било забавно да преспи с момче на същата възраст като сина й! Наистина сте били хубава двойка вие двамата… но преди да се отдадете един на друг, е трябвало да премахнете баща ми!
	Аврелий не сведе поглед.
	— Не съм го убил аз, давам ти думата си на римски гражданин — каза му просто.
	Валерий му се нахвърли с думи:
	— Двайсет години ми беше приятел и се радваше на пълното ми доверие!
	— Бях ти приятел и все още съм ти. Как е възможно да си помислиш, че мога да извърша такова мерзко престъпление!
	— След това, което научих от Реций, смята, че си способен на всичко!
	— Ще ти покажа, че грешиш. Моля те, дай ми време, за да се сдобия с доказателствата за моята невинност, преди да опозориш заедно с мен и паметта на майка си.
	— Как си позволяваш да я споменаваш! Не стига, че си я прелъстил, но и си я изоставил да умре в битката, та един ден, в плен на угризенията си, да не може да разкрие истината за това, което се е случило. Бил си предпазлив, не мога да го отрека, тъй като дори и курвите понякога изпитват скрупули!
	Шамарът на Аврелий го сполетя внезапно и неочаквано.
	— Няма да ти позволя да говориш по този начин за жена, която е дала живота си за Рим! — заяви сенаторът в плен на яростта си.
	Валерий му отвърна с презрителна гримаса:
	— Голяма смелост е това да ме удариш в собствения си дом, сред десетки слуги, готови да те защитят! Но един ден ще се срещнем насаме, очи в очи, и ще ми платиш и за тази обида!
	— Добре де, ще си платя! — изкрещя патрицият ожесточено. — Ще ме изправиш пред съда и ще постигнеш целта си да ме видиш осъден. Освен ако не предпочетеш да изчакаш, за да изляза невъоръжен от някоя носилка…
	— Престани с тези клевети. Не е трудно да бъде премахнат някой в този град; достатъчно е да се скриеш в сянката и да го поразиш, или още по-добре, да платиш на наемен убиец! При всички положения, убивайки те по този начин, не значи раздаване на правосъдие: това, което искам, е да те видя как те влачат по улиците на града като последния отритнат човек, и да хвана главата ти, когато се търкулне от ешафода!
	— Правиш грешка, Валерий. Дай ми само един месец, за да ти докажа, че съм невинен… Чакал си двайсет години, можеш да изчакаш още няколко дни.
	— Един месец и нито ден повече! На юлските Календи ще внеса обвинението в съда! — съгласи се генералът, отправяйки се към вратата.
	Аврелий се хвана за главата и се строполи върху масата, повлечен от вълната от спомени…


	Военният трибун Публий Аврелий Стаций се бе отправил към палатката на пълководеца, обзет от дълбоко униние: след като измина толкова мили сред засадите на неприятеля и опасностите на тъмната дивашка територия, се изненада горчиво, заварвайки в челните позиции вече не XI легион, а само това, което бе останало от него: общо четири центурии, съсипани от глада и вражеските нападения.
	Когато се представи пред главнокомандващия, удари с юмрук гърдите си и му подаде посланието от сената, оставайки на крак, за да изчака отговора.
	— Това е абсурдно — извика извън себе си Квинт Валерий Цепион. — Подкрепленията ще се забавят, но въпреки това ми се заповядва да защитя позицията. Моите хора са изтощени, няма да могат да устоят отново!
	Центурионите Реций и Азелий се съгласиха навъсено. Цепион хвърли върху масата навития папирус, ругаейки през зъби.
	— Прости изблика ми, трибуне. Сигурно си уморен, сядай да пийнеш нещо заедно с нас — каза след това, смекчавайки тона.
	Аурелий, омаломощен, се строполи върху пейката.
	Тогава я видя. Вървеше безшумно в сумрака на палатката, с амфора в ръка като слугиня. Без да каже дума, наля на четиримата войници да пият.
	Не беше елегантна, нито впечатляваща: с тази туника от груба вълна, навуща на краката и прибрани назад коси, превързани само с един възел, можеше да бъде объркана с някоя робиня, ако в очите й не проблясваше онази патрицианска гордост, която не се нуждаеше от никакъв външен белег, за да бъде забелязана, и твърде голямата й самоувереност, доближаваща се до самонадеяност.
	— Съпругата ми Вера Клавдиана — представи я генералът. — Винаги ме е следвала във военните кампании.
	— Моето място е до теб, Цепионе: _ubi tu Gaius, ego Gaia_ — беше лаконичният отговор на жената.
	„Където си ти, о, Гайо, там аз, Гая, ще бъда“: брачната формула от античността, когато жената се е обричала само на един-единствен мъж за цял живот. Трибунът си помисли, че сега в Рим нещата стояха по съвсем различен начин и отдавна вече нямаше матрони _univirae_. Всяка дама от аристокрацията беше сменила най-малко трима-четирима съпрузи, а плебейките се опитваха да ги имитират по най-добрия начин. Що се отнасяше до съпружеската вярност, макар и Аврелий да бе вярвал в нея, бяха му достатъчни първите месеци от брака с Фламиния, за да избие от съзнанието си всякакви илюзии. Но изглежда, Вера Клавдиана не се интересуваше много от това, което правеха останалите жени…
	— Вера произхожда от Клавдиевата _gens_, въпреки че баща й е бил осиновен от един от тази на Вера — обясни с гордост Цепион. — Женени сме повече от двайсет години и имаме две деца, родени и двете във военните палатки: момче, което служи в Галия, но в този момент се намира в Рим, и деветгодишно момиче, което сме оставили на сигурно място в едно село…
	Аврелий си помисли, че Клавдиевата _gens_ е една от най-старите и благородни в Рим, същата, от която произхожда и Тиберий Цезар… ето защо тази жена, дори облечена в дрипи, изглеждаше като царица!
	Генералът май прочете в мислите му спомените за отдавнашния и недостижим император.
	— Тиберий, изглежда, е бил пиян, както обикновено, когато е писал този декрет — потвърди Цепион, удряйки с юмрук върху посланието.
	— Одобрен е и от сената — отговори му Аврелий.
	— Да не мислиш, че сенаторите си дават зор да четат заповедите на императора, преди да ги приемат? Знаеш много добре, че сега Сеян е този, който коли и беси: онзи стар балама Тиберий остави Рим в неговите ръце!
	— Все пак преторианският префект… — започна трибунът.
	— Е, кучи син, кръвопиец и жаден за власт. В Рим всичко върви наопаки, откакто умря Германик! — беше драстичният отговор на пълководеца.
	Аврелий наведе очи, неспособен да му отвърне: познаваше малко Елий Сеян, чиято звезда бе изгряла едва от няколко месеца, но и малкото, което знаеше за него, беше достатъчно да засили подозренията му, че Валерий Цепион има своите доводи, за да говори по този начин. Във Вечния град се носеха мълви, че в смъртта на генерал Германик, споминал се в разцвета на живота и на върха на славата си, са били забъркани Тиберий и майка му Ливия…
	— Дори през ум не ми минава да се подчиня! — възкликна решително пълководецът. — Ще се оттеглим на малки групи към старата граница. Ще видите, че германите няма да ни досаждат.
	— Не, генерале! Не след дълго XII легион ще пристигне и ако изоставим лагера, няма да има никаква база, на която да стъпи! — възпротиви се трибунът.
	— Така или иначе няма да я има! Ако не се оттеглим набързо, ще ни унищожат!
	— В такъв случай трябва да се върна незабавно назад, за да ги предупредя! — уведоми го Аврелий.
	— Ще тръгнеш утре. Няма да успееш, ако не поспиш няколко часа каза главнокомандващият.
	В действителност обаче Публий Аврелий изобщо не потегли: в онази нощ една вражеска стрела, изстреляна със свръхчовешка сила, пробива палатката на Цепион, забивайки се право в кръста му. Няколко часа по-късно пълководецът умира.
	След като отдават необходимите почести пред тленните му останки, четирите центурии остават по местата си, за да изчакат подкрепленията, подвластни на получената заповед. Всеки ден очакват със страх нападението на варварите, всяка вечер настъпва с удивлението, че все още са живи.
	Минават два дни, но атаката все не идва.
	В онази нощ трибунът се въртеше в своето походно легло, без да може да заспи. Питаше се как е възможно да желае по такъв начин тази жена, съкрушена от скръбта и вдовството, жена, която можеше да му е майка? Въпреки това от онази първа вечер не бе правил друго, освен да я сънува, развълнуван от тялото й, което току-що бе видял под грубите й вълнени дрехи: собствено не можеше да повярва, че след почти двете бурни брачни години с Фламиния ще е отново в състояние да изпитва подобна страст…
	Трябваше да успее да се измъкне от примката на тази своя толкова силна емоционалност; ако оцелееше, веднъж вече в Рим, щеше да се посвети на философията, за да се научи да държи под контрол инстинктите и чувствата си, болката, гнева, страха, желанието, в чиято лесна плячка се превръщаше…
	В настоящия момент обаче Рим беше далече и той не успяваше да изпъди от съзнанието си Вера Клавдиана. Така неистово мислеше за нея, че почти му се струваше, че я вижда пред себе си… Разтърка очи и си даде сметка, че не сънува, защото тя беше там наистина, в неговата палатка!
	Протегна ръцете си към жената и падна с нея в походното легло.


>	X
>	Четвъртият ден преди Ноните на юни

	На следващия ден Публий Аврелий Стаций извика Кастор в библиотеката.
	— Имаме големи проблеми — започна.
	— Знам всичко, _domine_, бях зад вратата — прекъсна го веднага секретарят и за пръв път сенаторът се отказа да порицае строго порока му винаги да подслушва. — Само това ни липсваше. Очевидно само един прост наемен убиец е твърде безобиден, за да те разсее; трябва ти и съдебен процес за убийство!
	— Мислех, че тази история е приключила веднъж завинаги, Касторе. Как бих могъл да си представя, че след двайсет години Валерий ще ми отправи толкова абсурдно обвинение?
	— Ясно е, че още тогава си имал този порок да тичаш по петите на чуждите съпруги, и естествено, не си се задоволявал с тези на бедняците, както правят разумните хора. Впрочем представи си само дали благородникът Публий Аврелий Стаций е щял да се мори за нещо по-малко от жената на някой консул или пълководец! Разбира се, повече от сигурно е, че си се бил влюбил до уши в тази Вера, след като и днес все още настръхваш само като чуеш да се споменава името й…
	— Престани, Касторе, не си ми интересен!
	Но александриецът вече бе набрал инерция.
	— Сега, най-накрая, има обяснение за злобата на Валерий. Смъртта на баща му е само претекст; той има нужда да вярва, че си виновен за всяка мерзост, за да може да преглътне горчивия залък: един толкова недостоен мъж, който си е позволил да преспи с неговата августейша родителка, трябва най-малкото да е убиец!
	— И по каква причина? — отвърна патрицият — В Рим жените от управляващата класа представляват твърде скъпоценна стока за размяна при политическите съглашения, защо тогава една вдовица дълго да остава такава. Децата са свикнали и не намират смисъл в това да възразяват, една матрона _univira_, вярна на съпруга си и след смъртта му, днес е само капитал, който не носи никакви печалби както за семейството, така и за държавата, затова бива окуражена да се ориентира бързо към нов брак. Още преди два века славната Корнелия, майката на Гракхите, разбунила духовете, отказвайки да се омъжи повторно за царя на Египет…
	— Сравнението ти не е особено точно, _domine_. Доколкото ми е известно, Корнелия никога не е била намирана в леглото с някакъв млад адютант на същата възраст като децата й — коригира го безмилостно Кастор.
	— Мислиш, че Валерий ме мрази толкова много, че чак е потърсил начин, за да ме убие?
	— Възможно е, господарю; от един римлянин може да се очаква всичко. Има едно нещо обаче, което никак не ми се връзва. В деня, в който са се опитали да извършат покушение върху живота ти, генералът все още ти беше приятел… при това до такава степен, че чак пробва да окачи на врата ти и сестра си!
	— Да — съгласи се Аврелий. — Поведението му се промени едва след срещата му с Реций.
	— И сега изглежда твърде решен да се отърве от теб, но елегантно и без да си цапа ръцете, изпращайки те на палача с цялата благословия на закона.
	— Няма да му го позволя, Касторе.
	— Как мислиш да му попречиш? — попита го слугата, без да му има прекалено доверие.
	— Ще претърсим града за оцелели воини от XI легион с надеждата, че някой от тях е запазил някакви спомени за смъртта на Квинт Валерий. Бяха останали общо петнайсетина човека; мнозина от тях сигурно вече са се уволнили и са им отпуснали земи в колониите…
	— Значи биха могли да се намират в Британия, Иберия или край Евксински понт, стига да не са се уредили с някой скътан див оазис в Мавритания — иронизира го гъркът. — Няма по-лесна работа от тази да ги открием след двайсет години, при това без дори да знаем имената им!
	— Ама вече имаме двама: онези центуриони Реций и Азелий. Може да започнеш с тях.
	— Прекрасно! Отивам към Форума, ще спирам минувачите и ще ги питам дали случайно могат да ми дадат информация кой се е сражавал в Германия преди две десетилетия!
	— Някои ветерани са все още на служба. Ако използваме скалните гълъби, за да изпратим съобщение до армията… — продължи господарят, правейки се, че не го слуша.
	— Легионите са двайсет и осем, разпръснати из целия познат свят, а ти имаш на разположение само един месец — прецени ядосано освободеният роб. — Кажи ми, откъде мислиш да намериш гълъби, които да знаят пътя? И дори да успееш да ги накараш да тръгнат, тези птици ще имат дори време да се разплодят, преди да ти донесат обратно отговора!
	— Като върховен магистрат имам право да използвам императорската поща.
	— Правилно: куриерите на коне са доста бързи; ще им трябват само два месеца, за да отидат и да се върнат, а след това не ти остава друго, освен да призовеш твоите свидетели от всички краища на света!
	— Ами ако опитам с огледалата? Чрез системата от отразители на светлината, разположени по върховете на планините, бързите военни съобщения пристигат на фронта за няколко дни…
	— Гениален! Нямаш друг избор, освен да поискаш от император Клавдий да прекъсне всички военни комуникации, за да направи място за твоята частна кореспонденция. Ама иначе за какво ти е да имаш приятел император, ако не можеш да го помолиш поне за една малка услуга? — подигра го александриецът.
	— Може би куриерите… — осмели се обезверен патрицият.
	— Не ме гледай мен, _domine_. Хемороидите ми са набъбнали от твърде дългото клечане в обществения клозет! — отказа категорично секретарят.
	— Открих кой: Агенор! — скочи на крака сенаторът, обзет от голямо вълнение.
	— Кой е този? Никога не си го споменавал…
	— Принадлежеше към племето, което ни нападна в Германия, а истинското му име е Хавен, Хаген или нещо подобно, абе някакво трудно за произнасяне име, което веднага му го смених. Открих го след битката, скрит в хралупата на едно дърво, за да се измъкне от ръкопашния бой. Веднага се предаде, както подобава на добър дезертьор, умолявайки ме да го взема за роб, защото, ако попаднел в ръцете на своите, щял да свърши твърде по-зле. На връщане към Рим го оставих в един от моите чифлици близо до Верона. С гълъбите лесно ще го открия.
	— За какво ти е притрябвал?
	— Може би си спомня нещо за стрелеца с лъка, който пусна стрелата чак вътре в палатката на Валерий Цепион. Веднага щом разберем дали все още е във Верона, ще отидеш да го вземеш.
	— Може би вече е умрял — надяваше се Кастор, тъй като лудешкото препускане на кон към Цизалпийска Галия в разгара на лятото беше последното нещо, към което можеше да се стреми един изискан гръцки секретар с деликатни седалищни мускули и чувствителен към друсането стомах.
	— Глупости, Агенор беше със слабо телосложение, но здрав като бик!
	— Варварите се разболяват лесно… — възрази александриецът, надявайки се от германеца да не е останала и следа.
	— Междувременно поразпитай тук-там за Реций и Азелий, престори се на ветеран, уволнил се от армията заради тежка рана. Хайде, тръгвай, Касторе, и не прави такива физиономии, ти майсторски умееш да се предрешваш!
	— Колко? — попита освободеният роб, без да се мае. При по-нормални обстоятелства нямаше да се откаже от удоволствието ловко да се пазари, принуждавайки лека-полека господаря да се съгласи на неговите условия, но този път ситуацията беше твърде напечена, за да протака дълго.
	— Ще зависи от резултатите… Давам ти предплата от два сребърни _denarii_ — прие сенаторът, бъркайки в кесията си.
	— Ще дам всичко от себе си. А, почти бях забравил… пристигна съобщение за теб — каза Кастор, подавайки на _dominus_ един навит папирус. — Прочети го добре: от твоята годеница или, ако предпочиташ, от твоята бъдеща вдовица е. — Восъчният печат изглеждаше непокътнат, въпреки това патрицият не се учуди, че е бил отварян, тъй като от личен опит знаеше, че не съществуваше плик, колкото и добре запечатан, който да може да устои пред хитрия освободен роб. — Гая Валерия иска да се срещне с теб, но бъди внимателен, опитва се да те натопи! — съобщи му Кастор.
	— Кога ще престанеш да отваряш писмата ми, слуга на злото? — избухна ядосаният Аврелий.
	— Посланието го донесе Кирия и ми стана ясно, че две и две прави четири — излъга безсрамно гъркът.
	— Добре, този път ще се престоря, че ти вярвам.
	— Налага се, _domine_, също и защото Кирия има зъб на своята господарка и разказва за нея куп неща. Изглежда, ти не си първият богаташ, за когото добродетелната матрона се опитва да се сгоди — потвърди освободеният роб, предавайки от игла до конец на патриция споделеното от прислужничката.
	— Нямам думи, добра работа си свършил — призна Аврелий, когато Кастор приключи своя обстоен разказ. — Сега повикай Парис!
	— Веднага, _domine_ — отговори гъркът. След това добави със съучастническо изражение: — На мен можеш да го кажеш, защото ще си остане между нас. Ти ли очисти стареца, за да се наслаждаваш на жена му?
	— Касторе, дадох думата си на римски гражданин! — възмути се патрицият.
	Александриецът, който обръщаше твърде незначително внимание на свещените клетви, поклати глава, че изобщо не е убеден в това.
	— Ето ме, _domine!_ — появи се след малко интендантът.
	— Слушай, Парис, искам точен отчет за финансовото състояние на пълководеца Валерий и сестра му.
	— Трябва да докладвам за това на секретаря ли, както в случая с Антоний Фелиций? — попита педантично администраторът, а патрицият не събра смелост да му каже, че онзи неблагонадежден Кастор вече тотално си бе приписал заслугата за свършената работа, слагайки в джоба си дори компенсацията за нея.
	— Парис, успя ли да приключиш с другата задача, която ти бях поверил? — предпочете по тази причина да смени темата.
	— Намекваш за плащането на онази, онази… — заплете се интендантът.
	— Жена, Парис, жена… Ако предпочиташ, куртизанка, хетера, блудница или _lupa_, проститутка, курва, пачавра, _moecha_. Впрочем тя се казва Глафира — обясни му спокойно патрицият.
	— Ох, _domine_, беше ужасно. Не ми давай повече такива сложни задачи!
	— Искаш да кажеш, че е отказала парите? — удиви се сенаторът.
	— О, тях ги взе, как не, но след това не ме пускаше да си тръгна! Така се залепи за мен, че заприличахме на двете сардини, потънали в зехтин, в глиненото си гърне; не знам дали схващаш идеята…
	— Схващам, схващам…
	— А пък и се държеше по странен начин, сякаш не успяваше да накара ръцете си да стоят мирни. Жалко, че жена, която води разговора с толкова финес, има такъв ужасен навик да докосва непрекъснато събеседника си.
	— Това наистина е неловка ситуация, Парис, не бих искал да съм на твое място — въздъхна саркастично Аврелий. — Ще се постарая да не те подлагам повече на толкова тежки изпитания.
	— Наистина не мога да проумея защо такъв голям брой знатни мъже се срещат с тези жени, _domine_, докато излизах, видях лично консула да пристига!
	Патрицият, заинтригуван, наостри слух. Значи връзката им продължаваше…
	— Само като си помислиш, Метроний има толкова красива и добродетелна съпруга! Какво е тръгнал да прави, питам се аз, при тази мръсница, рискувайки да хване някоя лоша болест? Между другото, _domine_, моето желание е да се прегледам при медика Хипарх, ако не ти е неприятно. Не ми се ще с тези ръце, с които ме пипаше онази Глафира…
	— Отивай при Хипарх! — съгласи се Аврелий, който дълбоко в себе си се чувстваше донякъде отговорен за случилото се.
	След като интендантът излезе, сенаторът си полегна на триклинума, обзет отново от неприятните си мисли.
	Как щеше да успее да докаже невинността си след двайсет години? Над главата му висеше като дамоклев меч процесът за убийство, без да смята мистериозния убиец, който вече бе дръзнал да извърши опит за посегателство над живота му.
	Имаше само два начина, за да даде отпор на подобни болезнени моменти: да разсъждава върху философията на Епикур, или да си вземе топла вана.
	След кратък размисъл патрицият избра банята.


>	XI
>	Третият ден преди Ноните на юни

	На следващия ден, придружени от Парис, две нови робини влязоха с огромно страхопочитание в просторния атриум, препълнен с _clientes*1_.
	[*1 Клиент в Древен Рим е човек, който има специфични взаимоотношения с даден патриций (патрон) и е под покровителството му. Всяка сутрин клиентите се явявали пред своя патрон, за да поднесат поздравленията си (salutationes), а той им давал своя дар (sportula) — малка кошничка с продукти или ястия, а впоследствие и с пари. — Б.пр.]
	— Погледни завесите, Астерия, от фино ленено платно са. А мраморът е навсякъде… — промълви в захлас Зенобия. — Сенаторът е безкрайно богат; видя ли колко протежета са се наредили на опашка, за да му поискат _sportula!_ — каза, ликувайки, докато сочеше с пръст голямата тълпа от клиенти, която се струпваше, за да се доближи до мястото, където Публий Аврелий, нагизден с тогата с пурпурна ивица, изслушваше всекидневните им прошения.
	— Шшшшт! — Администраторът със строг тон ги накара да замлъкнат, показвайки им служебния коридор, по който да минат, за да не безпокоят аудиенцията. — Момичето ще бъде настанено в частта на прислужниците — постанови със строго изражение. — Зенобия, за теб обаче съм приготвил една стаичка в задния двор, така ще можеш да вършиш работата си на открито. Знаеш ли как се пере бельо?
	— Разбира се, млади ми красавецо — увери го майката на Астерия, хвърляйки на благочестивия интендант поглед, изпълнен с възхищение, от който той се изчерви до корена на косите си.
	Едва когато минаха под мраморната арка на атриума, Зенобия видя лицето на новия си господар. Потискайки вика от изумление, побутна с лакът дъщеря си и й прошепна в ухото с широка усмивка:
	— Богинята на надеждата е чула молитвите ми, Астерия!


>	XII
>	В навечерието на Идите през юни

	След десет дена, на връщане от вилата си на хълма Яникул, след поредната среща с Корелия, Публий Аврелий продължаваше да обмисля ситуацията.
	Издирването на оцелелите, провеждано добросъвестно от Кастор из различните военни щабове, вървеше мудно. Единият от малкото ветерани, за които имаше сведения, се оказа възрастен легионер, оженил се веднага след уволнението си от армията за много по-млада от него лузитанка, освободена робиня, но седемте трескави брачни месеца, в които старият воин бе имал да върши друга работа, а не да си припомня обсади и военни кампании, се бяха оказали достатъчни да изтощят онази енергия в него, която дори трийсетте години военна повинност не бяха успели, и клетникът скоропостижно бе слязъл в царството на Хадес.
	Другият войник, който се бе оттеглил, за да стане говедар в местността Понтийски блата, имал спречкване с един особено раздразнителен бивол, който го беше превърнал в човешка останка, и вече не беше в състояние да си спомни дори как се казва. Третият пък бе умрял във Веноза, смачкан от _carruca_, а от останалите се оказа невъзможно да открият дори следа.
	Въпреки че бе изпаднал в тотално бездействие, Аврелий продължаваше да разсъждава като добър епикуреец, опитвайки се да живее възможно най-добре, докато е време, вместо да трови мислите си с бъдещи проблеми.
	Сега, на връщане към Виминал, след приятната интерлюдия с Корелия, ситуацията вече не му се струваше толкова драматична. Прекрачвайки прага на своя _domus_, сенаторът оптимистично си мислеше, че без съмнение Валерий е действал на базата само на някакъв импулс, но веднага щом си дадеше сметка за грешката, щеше да се върне назад, Кастор го спря във _fauces_.
	— Господарю, загубени сме, той е тук! — прошепна освободеният роб.
	— Кой? — попита неразбиращо Аврелий.
	— Убиецът! — простена секретарят. — Исках да кажа: консулът, съпругът, всъщност Метроний! Чака те от доста време и държи ръката си под тогата, готов съм да се закълна, че там крие къс римски меч. Избърши от себе си поне парфюма на жена му! — каза, прекарвайки по шията му една влажна кърпичка.
	— Трябва да намеря някакво извинение… — разтревожи се патрицият, опитвайки се да размърда колко е възможно повече мозъчните си гънки.
	— Напразно, _domine_. Онзи знае много добре къде си бил и с кого. И така, трябва да го посрещнеш, той те чу, че се прибираш. Поздравления!
	Публий Аврелий влезе в таблинума, натрапвайки непукисткото си изражение: вероятно посещението на Метроний нямаше нищо общо с Корелия…
	Но всъщност грешеше. Консулът дълго се взира в него с изражението на чревоугодник, който наблюдава дълга процесия от хлебарки, преминаващи по безупречната маса в трапезарията му.
	— _Ave_, Павел Метроний. С какво мога да ти бъда полезен? — започна патрицият, опитвайки се да изглежда непринуден.
	— Съжалявам, Аврелий. Съжалявам наистина, че убиецът е направил толкова баснословна грешка! — каза хапливо другият. — Но все пак оценявам по достойнство опита му, затова още отсега се наемам да го защитавам в съда, ако някога бъде хванат.
	Сенаторът направи недодялан опит да се пошегува, но съвестта му беше твърде нечиста, за да изглежда убедителен.
	— Спести си усилията, Аврелий: знам със сигурност, че спиш с жена ми. Не, безсмислено е да отричаш; днес един човек я е проследил чак до вилата ти на хълма Яникул, а след това се погрижи да ми го съобщи.
	Сенаторът започна да разсъждава, че това е някой, който е достатъчно хитър да разкрие любовната им авантюра, но и достатъчно коварен, за да разкаже за нея на Метроний. Но кой?
	— Онази пачавра ми каза, че ще отиде да види майка си — възкликна консулът с отпаднал глас. — С часове се въртях из стаята като звяр в клетка, очаквайки я да се върне. Казвах си, че сигурно е имала сносен мотив, за да го направи, но веднага щом се върне, тя самата ще ми го обясни. Междувременно обаче си я представях в леглото ти и кръвта се качваше в главата ми, мислех си, че ще я убия; кълнях се, че ако е вярно, ще ви очистя и двамата! Излишно е да ти казвам, че вече бях изпратил един от робите при тъщата, която беше в пълно неведение!
	Патрицият вече не знаеше накъде да погледне, въздъхна и си помисли, че съпругата на консула е една от най-наблюдаваните гражданки в Рим и любовната им авантюра се превръща в сочен скандал за юпокарите във Вечния град.
	— Изглеждаш твърде спокоен, Публий Аврелий. Не те ли притеснява процесът за прелюбодейство? — заплаши го Метроний. — Според римските закони сексуалната връзка със съпруга на свободен гражданин, дори и споделена, се счита за престъпление, каквото е _stuprum_, което се наказва с изпращане в изгнание и отнемане на половината от имуществото. Този закон е доста архаичен в днешно време, но нямам никакво съмнение, че съдиите ще го приложат с болезнена педантичност, ако потърпевшата страна е действащият консул.
	Аврелий не му отговори: предполагаше, че рано или късно щеше да му се случи нещо подобно, и беше подготвен; а пък и в този момент пред перспективата да бъде обвинен в убийство безобидното даване под съд за _stuprum_ изобщо не успяваше да му вдъхне страх. Какво щеше да стане обаче с клетата Корелия? Само заради един толкова миниатюрен грях щеше да загуби дома, семейството и общественото си положение…
	— Знаеш ли какво е ревност, Аврелий? Възел, който е пристегнал вътрешностите ти: съмняваш се във всичко, във всяко движение, във всеки поглед — каза с напрегнат глас консулът. Не, ти не го знаеш… Спомням си, че когато Фламиния изобилно ти слагаше рога, ти се шегуваше по светските сбирки с нейните любовни приключения, подтиквайки приятелите си да се смеят на нея вместо на теб!
	Патрицият не го опроверга. Никога никой не успя да разбере какво му костваше да се шегува на публично място с изневерите на съпругата си, демонстрирайки от гордост престорено безразличие, което беше твърде далеч от това, което изпитваше.
	— В Рим — продължи Метроний казват, че мъжът се жени на двайсет години, за да има семейство, на трийсет заради кариерата, а на четиридесет по любов. На мен ми се случи доста по-късно и загубих главата си. Преди да ме срещне, Корелия беше само пламенно момиченце, с мило лице и мизерна зестра. Днес е първата дама във Вечния град. И всичко вървеше прекрасно, докато не се появи ти!
	Аврелий наведе поглед: беше сигурен, че не е нито първият, нито последният, с когото красивата матрона се беше забавлявала, но щеше да е по-добре, ако Метроний продължаваше да го счита за зловещ съблазнител, способен да направи така, че да не е в състояние да му устои дори най-добродетелната жена. „Онзи, който живее, грабейки с пълни шепи от живота, сякаш всеки ден му е последен, често причинява болка на другите, без дори да си дава сметка за това — помисли си. — А онези, които се опитват да изградят тухла след тухла нещо, което си заслужава да защитават, са много по-крехки, много по-емоционално уязвими…“
	— Когато се върна у дома, тя ще ме посрещне с все още топлото си от прегръдките ти тяло: ако в този момент си ми подръка, няма да се поколебая да те удуша — каза консулът, извивайки един от пешовете на тогата, сякаш е гушата на сенатора. Въпреки това нямам намерение да ви долагам: законът, който стои над самата традиция, ще ме застави да се разведа… а аз не искам.
	Аврелий се вторачи смаяно в него.
	— Тук съм, за да поискам нещо от теб, и само боговете знаят какво ми коства — продължи Метроний. — Не трябва никога повече да се виждаш с нея. Ако те търси, отблъсни я… Оскърби я, ако е необходимо, така ще разбере що за човек си ти.
	— Искаш от мен да се държа като развратник без скрупули? — попита го възмутено патрицият.
	Няма да ти е трудно; това е роля, което знаеш наизуст! — отговори му консулът с презрителна гримаса.
	Аврелий изпухтя, защото му беше писнало да слуша как се отнасят с него като с недостоен човек. Първо Валерий, сега Метроний, който поне имаше подходящ мотив за това. А ако се съгласеше с искането на консула, следващата щеше да бъде Корелия…
	— Ти си строг съдия на чуждите слабости. Но доколкото ми е известно, не се въздържаш и продължаваш да посещаваш Глафира — отбеляза, като междувременно продължи да размишлява, че има мъже, които считат всички жени за частна собственост, и никой друг не можеше да припари до тях, без значение дали се касае за съпруги, робини или куртизанки. Ако Метроний бе един от тях, може би е искал да накаже Антоний Фелиций за това, че му е отнел любовницата. Но как е възможно мъж, който е способен да преглътне изневярата на законната си жена, да стигне дотам, че да убие заради предателството на една най-обикновена куртизанка?
	— Не е случайно, че са се опитали да те намушкат, Стадий. В този град срещу всеки един човек, който умира за теб, ще се изправят поне двама, които ще те пратят с удоволствие в Тартар, за да правиш компания на Харон. В деня, в който някой от тях осъществи намерението си, аз лично ще направя жертвоприношение в знак на признателност към боговете от подземния свят, но не само, а и защото ще бъдат принудени да те понасят вечно! — продължаваше Метроний със злъч.
	— Така да бъде, ще направя, каквото искаш — обеща вече изтощеният до крайност патриций.
	— Благодаря ти, Публий Аврелий — отговори саркастично консулът, давайки му да разбере, че си тръгва. — Помни обаче, че аз никога не съм бил тук, а от утре пак сме врагове, както сме били и преди това!
	— Не те ли утрепа? — попита го Кастор, надзъртайки през вратата.
	— Както виждаш, все още съм цял.
	— Цял, ама цял? — усъмни се гъркът, хвърляйки удивен поглед към слабините на господаря си. — Да благодариш на божествата, че ти се размина толкова леко, има къде-къде по-отмъстителни съпрузи! И така, кога започва новият съдебен процес срещу теб? Ако нещата продължат така, ще бъдеш принуден да си наемеш цяла базилика за лично ползване!
	— Няма да има никакъв процес.
	— Изглежда, имаш връзки и на Олимп, господарю, след като винаги успяваш да се измъкнеш безпроблемно!
	— Имам връзки с богинята на надеждата и тази на късмета — пошегува се Аврелий.
	— Приеми съвета ми, _domine_, започни да им се молиш продължително. Валерий Цепион ще се окаже много по-остър камък от Павел Метроний. Междувременно пристигнаха новини от Верона: германският роб, който мимоходом е станал освободен роб, вече е отпрашил на галоп към столицата, спестявайки ми неудобството да ходя аз да го вземам — съобщи му Кастор, въздъхвайки с облекчение, който за обида на всички жребци и атове приемаше най-много да възседне някоя кротка кобила, по възможност твърде дърта.
	— Добре, уведоми ме веднага щом пристигне. А сега наистина имам нужда да си почина. Готова ли е банята? — попита патрицият, отправяйки се към домашните си терми. Малко след това, чист и освежен, излизаше от басейна и се оглеждаше наоколо, търсейки с поглед своята феноменална египетска масажистка. — Къде е Нефер? — попита.
	— На духовно уединение в храма на Изида, както всяка година по това време — сбърчи нос Парис, който беше твърде предан на римските божества и поставяше под съмнение всеки нов култ, а за да поддържа живи обичаите на предците, _mos maiorum_, се стараеше дори да се обръща за съвет и към оракула на свещените пилета.
	— За Херкулес, кой ще ми направи масаж? — започна досадно да мърмори Аврелий.
	— Ако искаш, мога да повикам Самсон — каза интендантът, предлагайки му набатейския гигант, понижен в носач заради неделикатните си методи като масажист.
	— Афродито, спаси ме! Последния път почти ми изкълчи китката!
	— Би могъл да опиташ с Астерия! — подсказа му тогава Парис.
	— Коя е пък тази? — попита Аврелий, който се инатеше, че знае имената на всичките сто и кусур роби от своя _domus_.
	— По-младата от епирските цветарки, които ме накара да купя, _domine_.
	— Да видим как се справя — съгласи се патрицият.
	Няколко секунди по-късно Астерия, свръхразвълнувана, влезе в залата с многоцветната мозайка, решена да удовлетвори всячески всемогъщия си _dominus_, който благосклонните богове й бяха изпратили в живота.
	Аврелий я огледа и си помисли, че младото момиче бързо се е пригодило към стила на живот в дома му, тъй като носеше много изящна туника, а косите му, които вече не стърчаха на върха на главата му в старомоден кок, стигаха чак до кръста му, прибрани с шнола от ковано желязо в дълга опашка. Освен това, ако спомените му не го лъжеха, Астерия имаше и много красиви крака…
	Сенаторът легна по гръб, за да може да я оглежда по-добре.
	— Започни от гръдния кош — заповяда й.
	Робинята стисна гъбата, напоена с благоуханно масло, от което се откъснаха няколко капки и паднаха върху раменете на господаря й, но тя с плавни движения на пръстите си деликатно ги размаза по кожата му.
	Аврелий започваше да се предава пред удоволствието от нежните докосвания на Астерия, когато тя се протегна напред и се наведе над него. Патрицият скочи на кушетката, захвърляйки на пода чаршафа, пешкирите и препаската, която покриваше слабините му.
	— Какво е това? — попита, сочейки връвчицата с миниатюрната златна пчела, която висеше на шията на момичето.
	То заекна сконфузено, направи няколко крачки назад и се затича към вратата. С един скок Аврелий го застигна и застана между него и вратата.
	— Откъде си я взела? — попита навъсено.
	— Не ме бий, господарю, моля те, не ме бий! — извика слугинята, която, изглежда, имаше горчив опит с това.
	— Кажи ми, каквото знаеш, и нищо няма да ти се случи — успокои я сенаторът.
	— Даде ми я мама, като ме помоли да не я показвам на никого. Но вече сме на сигурно място и си помислих, че мога да си я сложа. Свещена Артемидо, ама че беля си навлякох на главата! — захленчи Астерия.
	— Облечи ме и изпрати майка си при мен! — заповяда Аврелий, докато момичето, треперейки, се навеждаше да вземе падналата му на пода препаска за слабините.


	Не след дълго Парис, вглъбен изцяло в ролята си на началник на прислугата, въведе Зенобия при сенатора.
	За разлика от дъщеря си, тя изобщо не изглеждаше уплашена и дори видимото негодувание на господаря й не успя да промени бодрото изражение, което се беше изписало върху лицето й в деня, в който влезе в _domus_ на хълма Виминал. Направи поклон и изчака напълно спокойна и накрак пред масата, на която седеше Аврелий.
	— Астерия няма никаква вина, _domine_. Тази висулка е моя — призна си веднага.
	— Откъде си я откраднала? — попита я строго сенаторът.
	Жената се поколеба за миг, сякаш търсеше по-подходящи думи.
	— Преди малко, когато дъщеря ми дотича при мен, обляна в сълзи, през ума ми минаха много отговори, с които да оправдая притежанието на този висулка. Но всичките бяха фалшиви…
	— Добре започваме, няма що! — изропта Аврелий.
	— Защо се учудваш? Ясно е, че всяка робиня ще каже нещо лъжовно, за да избегне наказанието. Но _domine_, откакто съм в дома ти, не съм те видяла нито веднъж да тормозиш слугите за едното нищо или да превръщаш в трагедия всяка малка липса, както обикновено правят онези, които са ти равни. Затова си помислих, че след като се гневиш толкова за този накит, трябва да имаш сериозно основание за това, и тогава реших да ти кажа истината: намерих го върху тялото на Антоний Фелиций, непосредствено след престъплението.
	Патрицият си спомни, че кръчмарят му беше говорил за насекоми, привлечени от трупа, но нима златната пчела е толкова съвършено изработена, че да бъде объркана с истинска?
	— Взех я, когато никой не ме видя, и я скрих в косите си — призна жената, докосвайки странния си кок, който стърчеше на върха на главата й.
	— Много удобна прическа за крадците; изглежда, са многобройни в твоята страна!
	— Почти колкото и в Рим, _domine!_ — отговори му набързо епирката с полуусмивка, която смекчи нахалството й.
	— В действителност тези прически ни служат, за да можем да носим товари върху главите си — държеше все пак да уточни.
	— Зенобия, даваш ли си сметка, че си присвоила единствената улика за това убийство? — произнесе Аврелий със строг глас.
	— Знам, господарю, но не притежавах нищо друго, което да оставя в наследство на моята дъщеря, ако ни бяха разделили. Аз, малко или много, щях да се оправя някак си, но тя е толкова млада и неподготвена… щеше да й дойде добре да разполага поне с нещичко за продаване, в случай че се окажеше сам-сама. По-късно, когато ни купи, не се осмелих повече да ти проговоря за това, защото се боях, че ще се ядосаш и ще ни препродадеш. Затова заповядах на Астерия да къта висулката на скришно място, но тази глупачка се е поддала на желанието да си я сложи на врата…
	Всъщност накитът _не_ беше същият, който носеше Глафира, но абсолютно еднакъв с нейния, дори несъвършената му кукичка, която контрастираше с изяществото на цялостната му изработка. Въпреки това…
	— Момент! — подскочи изведнъж сенаторът. — Ти ли уви златното телче около връвчицата?
	— Астерия… — отговори майка й. — Знаеш ли, за да може да си я окачи на врата. Първо беше свито като кукичка, така че да не може да се откачи от месестата част на ухото.
	Ама, разбира се, схвана най-накрая Аврелий: не се касаеше за висулка, а за обеца! Как не беше се сетил преди това?
	— Ами сега, _domine_? Нали няма да ни изхвърлиш от дома си? — поиска да разбере разтревожената Зенобия.
	— Без съмнение го заслужавате. Ваше задължение е било веднага да предадете накита на _vigiles!_ — порица я навъсеният патриций.
	Робинята, сконфузена, наведе поглед.
	— Този път ще се направя, че нищо не се е случило, но мисли му, ако откраднеш още нещо! А като начало смени тази смешна прическа, защото нищо чудно да скриеш и цяла кама в нея! — заплаши я патрицият, надявайки се да внуши поне малко страхопочитание на тази твърде предприемчива слугиня. — Не я изпускай от очи, Парис, и да знаеш, че ще те държа лично отговорен за нея! — добави след това, обръщайки се към администратора.
	Зенобия, която очакваше с наведена глава суровото си наказание, беше изтласкана навън без много-много обяснения.
	— Хайде, жено! Моя ще е грижата да те вкарам в правия път! — натякна й комендантът с тон, който му се щеше да прозвучи неумолимо.
	Единствената реакция на робинята, повече от изненадана, че не се наложи да понесе камшика, бе да го възнагради с широка, изпълнена с благодарност усмивка.


	— Касторе! — занарежда господарят, връхлитайки в таблинума. — Имам задача, която ще ти хареса, трябва да развържеш езика на едно красиво момиче.
	— О, не, господарю, вече няма да ме излъжеш! — опъна се драстично освободеният роб. — Последния път, когато ме хвана на въдицата си с подобни приказки, ми се наложи да ухажвам гладиаторка!
	— Жалко — въздъхна Аврелий. — Защото нашият Парис не иска и да чуе да прекрачи прага на Глафира…
	— А, за куртизанката ли се касае? — наостри слух гъркът, но веднага след това се отдръпна с атавистична недоверчивост. — Нали няма да ме прекарваш отново, а?
	— Изобщо — отговори му патрицият, разказвайки на секретаря си историята с обецата. — В къщата на хетерата има една много млада слугиня африканка, от която ти, с твоите убедителни начини, няма да имаш никакви трудности да изкопчиш сведения.
	— Колко?
	— Да не искаш да ти плащам и за привилегията да се срещнеш с това прелестно момиче, Касторе? Предлагам ти обичайното покриване на разходите, но ако не си съгласен, ще възложа ангажимента на младия Полидор, който няма да чака да му го повтарям два пъти.
	— За да направя удар още от първия път, ще ми трябва новата ти туника с извезания подгъв…
	— Добре, но открий кога за последен път кракът на Антоний Фелиций е стъпвал в този дом; не мисля, че Глафира беше напълно откровена с мен — каза Аврелий на александриеца, който вече се бе втурнал да опразва гардероба му.


>	XIII
>	Идите на юни

	На следващата сутрин Публий Аврелий Стаций търси секретаря из цялата къща, без да успее да го намери. Едва към втория час гъркът се прибра и беше достатъчно само да дъхне в лицето на Парис, за да накара интенданта, строг въздържател, да се олюлее, сякаш е излял в гърлото си цяла делва с вино.
	— Все още не съм говорил със слугинчето, но за компенсация ти нося две новини, една хубава и една лоша… — зафъфли Кастор, видимо подпийнал.
	— Започни с първата — поощри го патрицият.
	— Нахлух в кухните на консула, престорвайки се на търговец на вина, благоразположен да опитат безплатно стоката му. Снабден с подобен пропуск, не ми трябваше много време, за да разбера кой е съобщил на Метроний за забежката на съпругата му. Касае се за един роб камериер, на когото няма да му е за пръв път да прави подобни доноси. След това си изясних, че въпросният роб спи с кръчмарката от близкия _thermopolium_, погрижих се да се свържа с жената, за да й предложа сделка в замяна на някое и друго недискретно сведение по отношение на любовника й — съобщи Кастор, докато с разсеяно движение подаваше на господаря си сметката за разходите.
	— Двайсет когнии лошо вино, платено скъпо и прескъпо! О, божества, луд ли си? — избоботи разярено патрицият.
	— За да вляза под кожата на кръчмарката, трябваше все пак да купя нещо от нея! Впрочем този харч изобщо не беше излишен, защото почерпих с виното слугите на консула, които пък поеха ангажимента да ме уведомят, ако Метроний реши да нахлуе тук с меч в ръка, за да те заколи.
	— А останалото?
	— Отиде при _vigiles_ от втора кохорта, които ще пият за твое здраве. Командирът им Леонтий ти е задължен, защото си го отървал от бремето на разследването; той и без това си има достатъчно проблеми с пиромана от Есквилин и подозира, че искат да го снемат от длъжност, откакто са му тропосали един усърден сътрудник със задачата да разследва пожарите. Склонен е да ти помогне, ако ти поемеш отговорността пред началниците му; и за да използвам, че така или иначе бях там, го помолих да постави под наблюдение къщата на Глафира, след като толкова много те интересува.
	— Браво, Касторе, но съм любопитен да разбера, колко от виното си запазил за собствена консумация? — попита Аврелий своя секретар, опитвайки се да стои далече от радиуса на вонящия му дъх.
	— Съвсем малко, _domine_, имам изтънчен вкус и пред гадното вино от кръчмата предпочитам отличното сетино от твоите лозя. Ти самият ще ми го предложиш, когато разбереш какво съм научил от кръчмарката! — каза александриецът, навеждайки се да съобщи нещо, което е толкова интересно, че да подтикне господаря да му отвори амфора с едно от най-добрите вина. — Както те предизвестих, втората новина обаче е лоша — продължи Кастор, но не преди да утоли обилно жаждата си. — Разбрах от _vigiles_, че центурионът Азелий е умрял преди пет години.
	— За Херкулес, без втория легионер ще е невъзможно да бъде опровергана думата на Реций! — избухна Аврелий в плен на отчаянието си.
	— Още повече че този последният е потънал вдън земя и не може да бъде намерен, _domine_ — преувеличи секретарят. — Преобърнах морета и планини, за да го измъкна от бърлогата, но всичко се оказа напразно. Очевидно няма никакво намерение да се покаже.
	— Няма никакво съмнение, че Валерий го е скрил някъде, защото се страхува, че мога да го премахна. Няма да е нито за пръв, нито за последен път, когато някого го вадят от Тибър, преди още да е успял да даде показания.
	— Сложи край на това ненужно издирване, господарю, и си избери подходяща изкупителна жертва, която да обвиниш за смъртта на стария Цепион…
	— Все още си убеден, че аз съм виновникът, нали?
	— Хм, с цялата си искреност ти признавам, че имам известни съмнения — призна си освободеният роб. — Знаел си, че пълководецът не е имал никакво намерение да се подчини на заповедта на сената, а като добавка си се въргалял в леглото с жена му: две отлични причини, за да се отървеш от него!
	— Касторе, след повече от петнайсет години съвместен живот с теб е утешително да разбера, че се ползвам с пълното ти доверие — иронизира го Аврелий.
	— Не съм аз човекът, когото трябва да убедиш, _domine_, а Валерий!
	— Налага се утре да се срещна със сестра му.
	— След всичко, което ми съобщиха Кирия и кръчмарката, на твое място ще съм доста нащрек, господарю. Ти си твърде склонен да се предаваш пред женските ласкателства, а тя ще се опита да те улови в мрежата си със законни или незаконни средства, само и само за да застане пред жреца на Юпитер…
	— Ще бъде забавно да си изясним до каква степен е готова да се напъне, за да постигне своята цел! — предвкусваше Аврелий.
	— Не са толкова любовните й предложения, от които се боя, _domine_, колкото препратките й към твоята сенаторска _dignitas_. В края на краищата винаги си оставаш латински варварин, колкото и да си се ошлайфал покрай дългото ти общуване с един благородник, в чиито вени тече чиста елинска кръв — потвърди с парадиращо високомерие секретарят, който, както всички знаеха, беше плод на мимолетното сношение между александрийска блудница и клиент с неустановена раса. — Валерия ще се позове на всичките ти тъпи римски добродетели, които изповядваш, като например чувството ти за достойнство, честност, справедливост… а може да си помисли да направи и още по-лоши неща! На твое място бих си облякъл кожена _lorica_ под дрехите, _domine_: изобщо не сме сигурни, че под наметалото на убиеца се е криел мъж!
	— Касторе, нали не си мислиш, че един изтънчен патриций може да си позволи да отиде на среща с дама, въоръжен като Хектор под стените на Троя! Без да смятаме това, че ризницата ще развали линията на моята нова туника — отхвърли идеята му Публий Аврелий, смеейки се.
	— Както искаш, но помни, че съм те предупредил! — апострофира го гъркът, както обикновено.
	И както обикновено, думите му изобщо не бяха взети под внимание.


>	XIV
>	Осемнайсетият ден преди Календите на юли

	На следващия ден рано сутринта патрицият остави носачите си пред храма на Дивус Юлий, продължавайки след това пеша по Викус Тускус чак до магазина на Созиите, където го очакваше Валерия.
	За да се избегне надзорът на генерала, срещата им беше уговорена във вътрешната стаичка зад дюкяна, която известните книжари, прочути вече почти от столетие, с удоволствие бяха предоставили на разположение на отличен клиент като Публий Аврелий.
	В препълнената със свитъци кантора за преписване витаеше онзи тръпчив аромат на лепило и мастило, способен да извика веднага в съзнанието на човек шумоленето на папируси, които жадните за наука читатели обичаха да развиват със сладострастна мудност. Патрицият си пое въздух с широко отворени ноздри, оглеждайки се наоколо.
	В този утринен час купувачите бяха малко: няколко фанатични колекционери, един уважаван търговец в търсене на някакво поучително четиво, което да подари на своя покровител, и няколко млади освободени роби, привлечени от последното еротично писание на модерен гръцки автор. Аврелий забеляза, че пред тезгяха стоеше доста красиво момиче, което обменяше идеи с продавача, които не беше задължително да засягат литературата, но въпреки това разговорът им, изглежда, беше твърде интересен поне ако се съдеше по съглашателските шушукания и усмивчиците, които прелитаха между тях. Сенаторът веднага разпозна Кирия, която Кастор обстойно му беше описал.
	В такъв случай господарката й не можеше да е далече. И наистина не след дълго патрицият последва един от писарите, който го отведе отзад, и веднага щом влезе, се озова лице в лице със сестрата на пълководеца.
	— _Ave_, Гая Валерия!
	Мимо волята си Публий Аврелий бе принуден да си признае, че този ден тя наистина бе прекрасна с прозрачния си воал в бледорозов цвят, който се спускаше чак до раменете й, върху които се стелеха черните й коси, събрани в необикновена прическа. Челото й, без твърде модерния в този момент къдрав бретон, беше високо, а натрапчивата му белота подчертаваше гъстите й вежди със съвършена дъгообразна извивка. Очите й бяха очертани деликатно с очна линия, но толкова, колкото да изпъкне блясъкът в тях, без да се изопачава формата им. Безупречната й туника от фин лен, също розова, но в по-наситен цвят, не успяваше да прикрие напълно хармоничните извивки на тялото й, които тя не криеше, но без да парадира с тях, сякаш почти не осъзнаваше красотата им.
	— Прекрасна си; изглеждаш като Атина Палада в Партенона — направи й комплимент Аврелий, като прояви изключително внимание да подбере за сравнението си богиня с безукорно поведение.
	Въпреки всичко похвалата му, дори и старателно обмислена, се оказа не чак толкова добре приета, колкото очакваше.
	— Да, Атина Партенос, девицата Атина… — измърмори полугласно матроната.
	— Каква е причината да искаш да се срещнем? — попита сенаторът без никакви предисловия.
	— За съжаление, не грешиш: брат ми се закле да те погуби… но процес няма да има, защото ще го възпрепятствам!
	— И как? — попита сенаторът, изпълнен с любопитство.
	— Осведомиха ме, че преди време консулът Метроний си позволил да поиска от теб нещо твърде лично… — каза, изчервявайки се леко.
	— С оглед настоящите отношения между нашите семейства вече няма смисъл да го обсъждаме — опита се да се измъкне дипломатично патрицият.
	— Прости ми, че съм недискретна, но при други обстоятелства щеше ли да приемеш?
	— Нямам намерение да се женя повторно — заяви Аврелий малко прибързано.
	Жената, която не очакваше подобна искреност, преглътна огорчено.
	— Слушай, предлагам ти спогодба, която няма нищо общо с личните ни чувства. Брат ми, който е убеден, че си убил баща ни, иска да те изправи пред съда, без да разполага с никакви доказателства, забърквайки ни по този начин всички в ужасен скандал…
	Патрицият си помисли, че изглежда, Валерия не знаеше за показанията на центуриона, след като си мислеше, че брат й няма никакви доказателства.
	— Но ако ти си негов роднина, той не би могъл да действа, без да опозори самия себе си — продължи хладнокръвно жената. — Що се отнася до мен, въпреки че бях решила да остана вярна на паметта на Херений, моя покоен съпруг, стеченията на обстоятелствата са такива, че ми налагат да върна думите си назад. Благодарение на конюнктурното ни обвързване ще разполагаме с повече време, за да се опитаме да умилостивим Валерий, изтръгвайки глупавите фикс идеи от главата му. Естествено, ще се касае само за фиктивен брак, на който ще сложим край веднага щом се разреши проблемът.
	Публий Аврелий я изгледа подигравателно.
	— Много щедро предложение, Гая Валерия. За съжаление обаче, единственият аспект от брака, който ме интересува, е този, който ти изключваш още в самото начало.
	— Но пък ще разрешиш всичките си проблеми… — настоя тя.
	— Не съм достоен за толкова голяма саможертва. При всички положения обаче ти благодаря за предложението — отряза я патрицият, давайки вид, че се приготвя да си ходи.
	— Нищо не разбираш! Още преди да се омъжа, аз… — възпря се, а гласът й замря от вълнение. — Приех да стана съпруга на Херений само за да се подчиня на брат си!
	Публий Аврелий остана равнодушен. Валерия му хвърли поглед, изпълнен с разочарование и отчаяние.
	— Бъди искрен, Стаций, кажи какво не ми е наред? Че съм като Атина Партенос, това не ми е наред, нали?
	Мълчанието на мъжа беше по-красноречиво от който и да е отговор и очите на жената се замъглиха от сълзи. Вече ридаеше без никакви задръжки, когато патрицият прецени, че е време да започне да се държи утешително с нея. Лека-полека от приятелски ласки премина към покровителствени прегръдки, а след тези последните към горещо помирение, което предполагаше други, не толкова братски контакти.
	Валерия опря главата си върху гърдите му, а воалът се свлече от косите й, оголвайки шия, сякаш изваяна от алабастър. Аврелий залепи устните си върху нея, мислейки си колко хубаво щеше да бъде, ако тя наистина беше искрена. След това с нарочно прибързано движение откопча токата на туниката, оголвайки рамото й. Изглежда, едва тогава жената разбра, че се намира в обятията му.
	— О, богове! — прошепна сконфузено, отдръпвайки се незабавно, за да оправи дрехата си. — Не знам как можа да се случи това… толкова съм замаяна!
	Аврелий се вторачи в нея с подигравателна усмивка.
	— Може да си го спестиш, Валерия, знам ги аз тия номера: девическа свенливост и от време на време някое малко отклонение, така че да не се уталожи желанието. Що се отнася до останалото обаче, трябва да се изчака моментът, когато вече съм разчупил погачата от лимец пред жреца на Юпитер. За да се купи аристократката Гая Валерия, не са достатъчни само някакви трохи; нужно е знатно име и солидно имущество, заедно с титлата _domina_, естествено — обясни саркастично. — Ако след това се добави и това, че женихът твърде бързо трябва да си пререже вените, за да избегне ешафода, провъзгласявайки вдовицата за своя единствена наследница…
	— Какво искаш да кажеш? — заекна невярващо матроната.
	— Че нямаш нито сестерция, Валерия; и откакто Херений те изостави с празна кесия, му търсиш заместник в брачното си ложе. В Гърция си се обърнала към квестора Чечина, преговаряла си с командира Руфий, взела си под внимание дори онова уродливо човече, новия проконсул: всичките до един известни и със значителни средства, които обаче веднага са ти дали да разбереш, че очакват и от теб значителна зестра — нанесе удара си Аврелий, изпявайки й един по един, с най-големи подробности, доносите на Кирия. Тогава си дотичала в Рим, подтиквана от желанието да намериш колкото е възможно по-бързо подходящ кандидат, раздухвайки наляво и надясно твоята кристална добродетелност, за да си вдигнеш цената.
	— Как си позволяваш да ми говориш по този начин? — смая се Валерия.
	— За твое нещастие, мъжете, които са готови да си вземат безимотна съпруга, са голяма рядкост — продължи неумолимо сенаторът. — Защо тогава все пак да не опиташ и с някой екстравагантен патриций богаташ, който няма навика да прави сметка на парите в джобовете на жените? Но уви, въпросният патриций е заобиколен от красиви жени, които винаги са на разположение, и за да му направиш впечатление, трябва да се различаваш от тях: безупречна матрона, непорочна и опърничава, която подклажда огън под пепелта и подхранва от години несподелените си чувства… кой мъж не би бил горд да разтопи подобен леден блок?
	— Такава ли ме виждаш, Аврелий? Лицемерка, жалка и користолюбива чак до такава степен? Само като си помисля, че исках да те спася…
	— Наистина ли? Жалко, че за да го направиш, е трябвало първо да опразниш бойното поле откъм противници. И тогава си се задействала да държиш под око придвижванията ми, да възложиш на един роб да следи Корелия и да се затичаш да кажеш на Метроний за нашата връзка. Поздравления, Валерия, имаш отлична шпионска мрежа, но моята не й отстъпва! — заключи патрицият, изказвайки безгласната си благодарност на словоохотливата кръчмарка, която беше продала на Кастор тези безценни сведения.
	— Ти… ти… — запелтечи разярената матрона, след това му удари звучен шамар с опакото на ръката и се отправи към вратата. На прага се обърна, позеленяла от яд: — Корелия, онази пачавра, жената на Метроний, спи и с брат ми, това знаеше ли го? Що се отнася до мен, ще бъда на първия ред под ешафода в деня, в който ще ти отсекат главата! — възкликна, преди да се втурне към изхода на дюкяна.
	Аврелий, излизайки от задната стаичка на книжарницата, с ръка върху ударената буза, си помисли, че определено започваше да става все по-непопулярен: Валерий, Метроний, Корелия, а сега и Гая Валерия.
	— Любопитно съвпадение! — каза зад гърба му с мазния си глас Токул. — Първо сестрата на генерала, видимо разстроена; после сенатор Стаций, с алено петно върху лицето. Ако е вярно това, което се шушука из града, вашето сдружение започва с лоши предзнаменования.
	— Между нас няма никакво сдружение, Токул е.
	— Наистина ли? Всички го смятаха за сигурно… хм, ще бъдеш ли така любезен с оглед на това, че като те гледам, нямаш нищо по-добро за вършене, да ми помогнеш да намеря на Балбина нещо за четене, защото заради тежката бременност е принудена да пази леглото през по-голямата част от деня.
	— Млада и симпатична жена като нея със сигурност би харесала любовната поезия. Какво ще кажеш за Овидий? — предложи Аврелий, докато Токул поклащаше глава в знак на неодобрение, защото популярният еротичен автор определено не му допадаше, тъй като бе твърде разкрепостен.
	— Тогава й купи Калимах — посъветва го сенаторът, посочвайки му великолепния папирус, изложен на главната витрина.
	— Няма ли някой по-евтин _volumen?_ — попита колебаещо се.
	— Да, за такива, които не могат да си позволят този… — отговори му сенаторът.
	— Разбирам — въздъхна човечето и за голяма изненада на Аврелий плати веднага, без дори да се пазари за цената.
	„Започва да се учи — каза си патрицият. — Склонен е да приеме по-маловажните правила, но за нещата, на които наистина държи, ще продължи да бъде непреклонен…“
	— Ще задоволиш ли любопитството ми, колега, като отговориш на въпроса ми защо си платил на онази курвичка Глафира? Тя вече се опита да оскубе и мен, изпращайки черната си като катран слугиня със сметката на Фелиций. Аз обаче се постарах да направя всичко възможно, за да не й я платя!
	— Това е част от играта — усмихна се Аврелий.
	— Като това да купиш свитък, който струва тримесечната плата на един добър занаятчия ли? — попита Токул, посочвайки папируса. — Да се надяваме, че Балбина ще го хареса! По-скоро кажи как върви разследването? Откри ли кой е искал да те премахне?
	— Нямам никаква представа. Между другото ти къде беше в този ден?
	— Обикалях дълго из града и късно вечерта се отправих към базилика Емилия.
	— И ти ли? Значи си срещнал пълководеца Валерий?
	— Да, разбира се. През този ден в съда имаше толкова много публика и аз, какъвто съм дребосък, не го забелязах веднага, защото седеше на платнено сгъваемо столче на един от последните редове. Той обаче не ме видя; беше твърде вглъбен в разговора си с най-възрастния член на сената Остилий.
	— Срещна ли и други наши общи познати?
	— Сенаторе Стадий, какво е това, разпит ли? — възкликна засегнато Токул. — Аз нямам нищо против теб. Признавам си, че допреди известно време те мерех със същия аршин, с който мерех и другите приятели лентяи на брат ми, но напоследък започвам да променям мнението си. Освен това знаеш, че съм ти задължен и нямам предвид избора на Калимах…
	— Дали са се целили, или не са се целили в мен, няма значение, но не забравяй, че този, който загуби живота си, беше Фелиций — отговори му патрицият.
	— Следователно незаконният му и антипатичен полубрат е първият заподозрян, така ли е? Добре направи, че ме предупреди: от сега нататък ще бъда много по-внимателен какво говоря! — каза Токул, преди да си тръгне, кимвайки набързо за довиждане.


>	XV
>	Петнайсетият ден преди Календите на юли

	Бяха минали още три дни и Публий Аврелий Стаций се прибираше в ужасно настроение след пропиляната си сутрин в сената, за да оповестява почти нулевите резултати от разследването относно смъртта на Антоний. Най-възрастният сенатор Остилий не му беше спестил хапливите си забележки, докато колегите му го наблюдаваха с лакомото очакване на чревоугодници, които излапват с очи пълнената гъска със смокини, предвкусвайки удоволствието скоро да я намерят, изпечена както трябва, и в чиниите си.
	— Варваринът пристигна, _domine_. Счетох за необходимо да го настаня в атриума на прислугата — посрещна го на връщане Парис, който по отношение на класовото разделение биеше дори аристократите от най-античните родове.
	Публий Аврелий, нетърпелив, се втурна към отделението на прислугата, за да се срещне със своя стар германски пленник Агенор: спомняше си все още твърде дългата му непокорна коса, слабото му и посиняло от студа тяло, вонята на гранясало, която се разнасяше от мазната му кожа, дрезгавия му северняшки говор…
	Но веднага щом го зърна, остана със зяпнала уста. Мъжът, който седеше на върбовата _cathedra_, беше доста як, ала с отпуснато, склонно към напълняване тяло, което показваше пълна липса на физическа активност. Държеше дебеличките си ръце кръстосани върху започналото му вече да се оформя коремче, което дори добре ушитата туника не успяваше да прикрие, а лицето му излъчваше ведростта на човек, който е горд със себе си и своите дела.
	Аврелий се спря на прага и го огледа, опитвайки се да го разпознае; но на мястото на буйните русоляви коси, разстилащи се едно време по раменете на Агенор, се виждаше превъзходната му подстрижка по гръцки маниер, благодарение на която косата му грижливо бе обърната към върха на главата, за да прикрие наченките на оплешивяване. Никога никой не би могъл да го помисли за див германец; всеки би си казал, че по-скоро е италийски търговец или преуспяващ занаятчия от Нарбонска Галия…
	— Господарю, доживяхме да се видим най-накрая! — възкликна гостът, скачайки на крака, и от обзелото го моментно вълнение гърленият му акцент, който обикновено успяваше не без усилие да държи под контрол, издаде неговия произход.
	— Агеноре, това ти ли си? За Херкулес, очаквах да видя роба варварин!
	— А заварваш напълно цивилизован освободен роб! — засмя се другият, показвайки му напълно удовлетворението си. — Ех, много време мина оттогава, нали? Нямаш представа какви чудеса могат да се случат след двайсет години здраво бачкане и спестявани през това време сестерции! Какво ще кажеш за моя латински; никак не е зле за дивак като мен, нали? А децата ми учат и гръцки!
	— Колко имаш? — попита Аврелий.
	— Осем, _domine_, и всичките са римски граждани!
	— Рано или късно, Агеноре, ще трябва да ми разкажеш как успя! — възкликна Аврелий, но в действителност не изгаряше от желание да се задълбочава в темата: малко бяха легалните начини, с които един военнопленник можеше да постигне подобен просперитет.
	— Веднага ще ти кажа — поиска обаче да му отговори германецът. — Цизалпийска Галия, както знаеш, произвежда вино в изобилие, но там все още има хора, които ценят типичната келтска напитка…
	— Не ми казвай, че си построил фабрика за _cervesia!_ — възкликна невярващо патрицият.
	— Харесва ли ти? Мислех, че римляните я намират за отвратителна!
	— Според мен няма друга по-утоляваща жаждата напитка… но уви, моите запаси свършиха и ще минат месеци, преди да пристигнат новите от Иберия!
	— Ако нашият продукт те задоволява, мога да се погрижа аз, господарю! Веднага щом се върна във Верона, ще ти изпратя, колкото делви искаш. А за добре заварил ти донесох да го опиташ — каза Агенор, подавайки на сенатора добре запечатана амфора.
	— Прекрасно, веднага ще я сложим в _cella nivaria_, за да се охлади както трябва! — каза възторжено Аврелий. — Приеми най-сърдечните ми поздравления, Агеноре!
	— Всичко дължа на теб, _domine_, Ако на онова време не ме беше взел за свой роб, днес още щях да си стоя в тевтонската гора, облечен в кожи и смрадлива вълна. За късмет, тези ужасни времена вече са си отишли.
	— Ела да си припомним нашето отминало житие-битие, вдигайки наздравица с твоята _cervesia!_ — отговори патрицият, като го поведе към трапезарията за гости под погледа на възмутения Парис.
	Напук на обещаващото начало на разговора, Агенор се оказа не чак толкова полезен, колкото Аврелий се надяваше. Германецът, погълнат изцяло от усилията да се романизира, изглежда, бе загърбил предишния си живот в селото, както и битката на неговите сънародници срещу XI легион за него се бе превърнала само в бегъл спомен.
	— Не знам какво да ти кажа, _domine_. Нашите командири бяха сигурни, че римляните ще си тръгнат, без да се сражават… След това всичко се сгромоляса и беше взето решението за атаката.
	— Имаше ли сред твоите хора някой толкова способен, че да изстреля с лъка си чак вътре в палатката стрела, която да убие пълководеца?
	— Може би синът на старейшината на селото. Беше тщеславен бабаит и винаги се перчеше със стрелковите си умения.
	— Да допуснем, но само хипотетично, че си видял излитането на стрелата… — подметна Аврелий.
	— За съжаление, не е вярно — опроверга го Агенор.
	— Жалко, ако беше обратното, щеше да ми направиш огромна услуга… — въздъхна сенаторът, надявайки се германецът да разбере накъде бие разговорът им.
	— Услуга, за която ще бъдеш щедро възнаграден — добави брутално Кастор, който до този момент присъстваше на срещата в пълно мълчание.
	— Ааа, искаш да кажеш, че… — каза варваринът, загрявайки най-после. — Като се замислих по-добре, разбира се, че го видях! Истински първенец, като Одисей с претендентите. Знаете ли, че съм прочел и _Одисея_, от начало до край?
	— Браво. Кажи ми сега, има ли някого, който би могъл да опровергае думите ти? — тревожеше се секретарят.
	— Никой, всички са мъртви! — възкликна Агенор, намигайки. — Добре, господарю, кога трябва да дам показания? Ще бъда убедителен, ще видиш…
	Патрицият обаче разсъждаваше, че Валерий изобщо нямаше да се хване на тази въдица: щеше да е нужен съвсем друг човек, а не германският пленник със съмнителна честност, за да накара генерала да се откаже от намеренията си…
	— Между нас казано, господарю, ти си го повалил онзи, нали? — попита Агенор, побутвайки го с лакът. — Но така и трябва, предателят не заслужава друго!
	— Предател? — каза Аврелий, изостряйки вниманието си.
	— Хм, обикновено никой пълководец не плаща на врага, за да вдигне обсадата… — обясни германецът.
	Патрицият скочи от стола с разтуптяно сърце.
	— Сигурен ли си, Агеноре?
	— Как мислиш, че щях да успея да откупя свободата си, ако не бях продал гривната, която откраднах от старейшината на моето племе, преди да избягам? Беше масивна златна гривна, декорирана с релефни изображения на двойни брадви, и струваше цяло състояние. Лично римският пълководец я беше дал на старейшината, обещавайки му и други, ако не атакуваме. Но Цепион не удържа на думата си: легионерите трябваше да се оттеглят в рамките на няколко дни, а всъщност времето минаваше, а те продължаваха да са там, разположени в лагера. Тогава се взе решение да се започне сражение, и същата тази нощ си плюх на петите. Ние бяхме много повече, но римляните са римляни, а аз изобщо не бързах да отида в небесното царство като героите, паднали в битката. Взех със себе си гривната, така или иначе на собственика й вече нямаше да му послужи за нищо сред девствените жени воини в нашия рай…
	— Значи Цепион се е споразумял подмолно с врага, ето защо не искаше и да чуе да се подчини на заповедта на сената! Пълна лъжа, че го е интересувало да изведе войниците си на сигурно място — промърмори замаяно Аврелий. — Благодаря ти, Агеноре, това, което ми каза, би могло да се окаже безценно!
	— Ако съм ти бил полезен, господарю, помогни на челядта ми; трудно е да се изправят на крака осем деца! — помоли го германецът.
	— Давай ги в Рим, ще ги пратя да учат; щом са способни, както казваш ти, ще изпъкнат пред някои доволно тъпи квирити, както олимпийският факел до някой светилник — обеща твърде превъзбуденият сенатор. — А сега те моля да ме извиниш, но имам намерение да стигна до дъното на тази история! Когато пълководецът говореше, че е важно да спаси оцелелите — започна Аврелий, обръщайки се към Кастор няколко секунди по-късно, — му повярвах, така или иначе нямах никакво намерение да отбивам словесната му атака по адрес на Сеян, тъй като неуважението, което хранеше към преторианския префект, ми се струваше твърде заслужено! Но сега вече е ясно, че Цепион е имал по-неблагородни мотиви, за да се опълчи на заповедта.
	— Какво е мислел, че ще постигне? Отстъплението, дори и стратегическо, разбира се, не е най-подходящата маневра, която ще подпомогне кариерата на голяма клечка от армията. Може би наистина е искал да предотврати кръвопролитието, имайки предвид, че позицията е била незащитима — припомни му Кастор.
	— Въпреки това трябваше да се защитава — възрази Аврелий.
	— На много висока цена обаче, остават живи само петнайсетина човека.
	— Но принудихме варварите да се оттеглят; това е войната, Касторе — заключи патрицият с горчивина.
	— Хм! — изкриви устни гъркът. — Искаш да ме убедиш колко щеше да се промени човешката история, ако Квинт Валерий Цепион беше отстъпил на врага онова мизерно парче гора ли?
	— Нещата не опират само до това да се запази теренът, Касторе. Бяха трудни онези времена при император Тиберий, който започваше да мрази Вечния град и да се доверява само на Сеян. Партията на Агрипина, последната пряка наследница на божествения Август и вдовица на твърде любимия Германик, беше все още твърде силна; доста трудно един толкова малко обичан император като Тиберий би могъл да излезе победител, ако не са били военните успехи на легионите, за да подкрепят неговата популярност. Пълководецът Валерий Цепион обаче правеше всичко възможно, за да загуби…
	— Какво искаш да кажеш?
	— Че решението за отстъпление е било само брънката от един по-голям план, имало е за цел да отнеме на Тиберий одобрението на армията и подкрепата на плебеите: в оная епоха имаше огромно недоволство, както спонтанно, така и подстрекавано от агентите на Агрипина…
	— Конспирация ли имаш предвид?
	— Нищо по-лесно от нея; такива се крояха непрекъснато в онези години. Нека да помислим: Цепион плаща на варварите, за да не атакуват останалото от XI легион, съставен изцяло от негови свръхпредани хора, и така го спасява. Междувременно XII пристига на мястото, уверен, че ще завари позицията в ръцете на римляните… но вместо това попада в засада и бива унищожен.
	— Докато младият трибун, който се подготвял да го уведоми, лежи в някое ждрело на германския лес, посечен с меч — разсъждаваше на глас секретарят. — Затова си щял да имаш и друг отличен мотив, за да премахнеш стария…
	Аврелий обаче не го слушаше.
	— Мисля, че едва сега разбрах онова, което се е случило там — каза полугласно, сякаш си говореше сам.
	— Надявам се да е вярно, _domine_, защото ще трябва да го обясниш на Валерий; а той няма да стои със затворена уста и да те чака спокойно да заявиш, че баща му, славният герой от войната, е бил предател! — изропта гъркът.
	— Трябва да има и други пълководци, замесени в заговора — продължи невъзмутимо сенаторът. — Може направо да са били предвидени поредици от разгроми, които, без да нанасят съществени поражения на въоръжените сили, да създадат атмосфера на силна враждебност към императора, така че да се поиска смяна на династията: повече никакви Клавдиевци, наследници на Ливия, а отново Юлиите, законните наследници на Август, в лицето на Агрипина и нейните деца.
	— Били са само деца! — възрази освободеният роб.
	— Което е щяло да даде възможност на майката и нейните приятели да управляват на тяхно място. Сразяването на XI легион обаче се превръща в епизод на образцов героизъм… а Рим отново приветства с въодушевление Тиберий!
	— Не прекаляваш ли, _domine!_ След малко ще ми кажеш, че си очистил Цепион, за да спасиш империята! Ако нещата стоят по начина, по който ми ги разказа, заслужаваш лавровия венец; въпреки това изобщо не вярвам, че твоят приятел генералът ще бъде нетърпелив да ти го даде!
	— Със сигурност Цепион е имал съучастници в Рим… Може би Павел Метроний! — възкликна превъзбуденият патриций.
	— Браво! Ако успееш да осъдиш консула на твое място, не само ще спасиш главата си, но ще можеш да правиш, каквото поискаш с жена му! — отбеляза саркастично Кастор.
	— Цепион и Метроний бяха братовчеди; а откакто съществува Вечният град, съзаклятията винаги са се правели по семейна линия.
	— Всъщност Брут и Касий са били братовчеди, а Катилина въвлякъл в заговора цялата си рода — потвърди секретарят. — Няма какво повече да кажа, господарю, фантазията ти работи със скоростта на вятъра. Сега не ти остава друго, освен да свържеш всичко със смъртта на Антоний и да приключиш с разследването!
	В този момент се чу дискретното покашляне на интенданта, с което ги предупреждаваше, че пристига Помпония.
	— О, божества, бях я поканил на вечеря! С всичките тези новости напълно съм забравил, а вече е късно да кажа да приготвят нещо прилично! — притесни се патрицият.
	— Аз съм се погрижил, _domine_ — прекъсна го Парис с грижовните си обноски. — Позволих си да поръчам на Хортензий две трапези, едната на базата на рибни блюда, а другата — на дивечови; имаме барбун, ципура и горски бекаси в сос; освен това, естествено, предястия, салати, гъби и пастет от морски таралежи. За съжаление, днес не доставиха мидите от Лукрино, но сладкарят току-що извади от фурната от онези пастички с черния пипер, които госпожата много обича.
	— Отлично, Парис! — възкликна с облекчение Аврелий, а интендантът изкриви леко горната си устна, изразявайки по този начин върховната си радост.


>	XVI
>	Десетият ден преди Календите на юли

	Няколко дена след това Помпония пак се бе изтегнала върху тапицирания полукръгъл диван и се перчеше в черно-жълтата си муселинена туника, която я правеше да изглежда като огромна и бръмчаща земна пчела.
	— Скъпи мой, има нещо, което не е наред — каза, разкривайки пред патриция опасенията си. — Спомняш ли си, че преди няколко дни ти бях говорила за намерението си да разпитам лично всичките си приятелки, познавали Антоний Фелиций?
	Аврелий потисна усмивката си, установявайки, че в очите на матроната дори убийството се оказваше добър претекст, за да се рови в креватните тайни на хората.
	— Добре де, ама нито една от тях не си призна, че е била в леглото с него! Разбираш ли, скъпият ни Фелиций е придружавал на банкети, в амфитеатъра, по арените най-красивите жени в Рим, най-привлекателните, най-освободените от предразсъдъци… а после им е казвал „лека нощ“ пред вратата на дома им! — възкликна невярващо Помпония.
	— Въпросните дами сигурно са излъгали, за да запазят репутацията си — възрази сенаторът.
	— В какъв свят живееш, Аврелий? — каза възмутената матрона. — На днешно време една жена, за да има тежест във Вечния град, трябва да се снабди с колкото е възможно повече любовници: носи се слух, че дори главната жрица на девствените весталки прикрива някой и друг грях!
	— Въпреки това Антоний Фелиций говореше наляво и надясно за своите любовни завоевания…
	— Знаеш ли какво се казва: _lingua factiosus, iners opera_ — „дълъг език, некадърник в работата“… Всъщност куче, което лае, не хапе!
	— Нашият приятел е кътал вниманието си само за Глафира и законната си съпруга, която току-що е била забременяла от него.
	— Забравяш Авзония, съпругата на Токул: жалко, че не мога да сляза в Ереб, за да я разпитам! Но слугинята, която Авзония е отвела със себе си след развода, е жива. Може да я издирим, а това е работа за теб, Касторе!
	Секретарят, който влизаше в този момент с кратер, пълен с отлежало винце, веднага съобрази, правейки си набързо тревожната сметка, че робинята на Авзония навярно е остаряла, а едно е да имаш вземане-даване с прекрасна девойка, друго — да тичаш след някаква вещица с единия крак в лодката на Харон…
	— Има новини от дома на куртизанката! — съобщи с цялата си бързина, за да отклони матроната от онази опасна тема. — Ебе, етиопската камериерка на Глафира, се закле многократно, че сутринта преди престъплението е видяла Антоний Фелиций да предава нещо на господарката й…
	— И какво от това? — подтикна го със затаен дъх сенаторът, за да продължи.
	— Хм, знаеш как стоят нещата: не може да искаш всяко нещо да ти е безплатно.
	— Колко поиска? — въздъхна патрицият.
	— Петдесет сестерции.
	— На едно момиченце, което през живота си никога не е виждало повече от няколко аса? Ще ти дам пет сестерции, Касторе, и ще бъде истинско чудо, ако до прислужницата стигнат и две сестерции!
	— Не, _domine_, този път грешиш. Положих непосилен труд, за да накарам Ебе да проговори, защото е твърде привързана към господарката си и се възпротиви да разкрива тайните й. Затова не само че се наложи да й предложа половин ауреус, но също така обещах да й помогна да се качи на една от твоите триери, пътуващи за Египет.
	— Как така? — изуми се Аврелий.
	— Изоставена е като бебе и сега си е навила на пръста да се отправи към африканската земя, за да потърси майка си, която никога не е виждала.
	— Горкото момиче, иска да потегли напълно само, изправяйки се пред хиляди опасности… — развълнува се веднага Помпония. — Почти съм на път да й предложа да я придружа до Александрия; четири години, откакто не съм стъпвала там…
	Сенаторът потръпна при мисълта за онова, което можеха да забъркат екстравагантната матрона и непредпазливото слугинче на един от неговите кораби: бунтът му беше в кърпа вързан, но не можеше да се изключи и корабокрушение.
	— Би било излишно, Помпония — изтъкна го пред приятелката си, изсипвайки кофа студена вода върху щедрите й намерения. Няма как и майката на Ебе да не е робиня, затова може да се намира както в Египет или в Нубия, така и в Рим, в Гърция или в която и да е друга част на империята. Не съществува никаква вероятност да я намери.
	— Вярно е — съгласи се Помпония, видимо разочарована.
	— Продължавай напред, Касторе — подхвана отново сенаторът, след като преодоля коварната опасност.
	— Навярно личните преживявания са причина Ебе винаги да изпитва голяма нежност към бездомните животинки. Точно вечерта преди смъртта на Антоний е намерила на улицата едно много малко котенце и го е занесла вкъщи получавайки разрешението на Глафира, че може да го отглежда.
	— Да, спомням си, че съм го виждал на рамото й — каза Аврелий.
	— В онази сутрин, докато му притопляла млякото, котето се вмъкнало в спалнята на хетерата и объркало пътя за връщане; за да го вземе, момичето се оказало принудено да влезе в стаята, в която достъпът на всички членове на прислугата бил забранен. Точно в този момент пристигнала куртизанката заедно с Фелиций и слугинчето, изплашено, че може да го накажат, се скрило зад пердето. Така имало възможността да види твоя приятел как оставя върху леглото някаква кутия, помолвайки Глафира да я съхранява.
	— Кесия, искаш да кажеш?
	— Не, кутия, дървено ковчеже, от онзи вид, дето собствениците на дрогерии носят преметнати през вратовете си.
	— Златна пчела и кутия с лекарства: ама че странно съчетание — промърмори изненаданият Аврелий.
	— Тази жена също е странна. Не знам как успява да си намира клиенти; много е грозна и слаба като пирон… — прецени Помпония, търсейки подкрепа в одобрението на патриция, но той не счете, че трябва да й го даде. — Очите й са като на вещица, а за капак живее и на хълма Есвилин, близо до старото гробище…
	— Квартал, който през последните години никак не е сигурен, защото из него се върти някакъв пироман — добави Кастор, включвайки се в разговора, за да му предложат и на него за пиене.
	— Казват, че изгорелите къщи няма повече да ги възстановяват — уведоми ги твърде информираната госпожа. — Питам се какво ли ще стане с онези нещастници, които живееха в тях…
	— Ще отидат под мостовете на Тибър, _domina_; в най-богатия град на света не всички се къпят в злато!
	— Като каза злато, кой би могъл да ми даде по-добри сведения за даден накит от златаря? Утре ще отида при Токул, за да му покажа обецата на Зенобия — реши сенаторът.
	А през това време Кастор и Помпония бяха твърде вглъбени да преценяват качествата и недостатъците на неговото петнайсетгодишно, добре отлежало улбано, за да могат и да го слушат какво им говори.


>	XVII
>	Деветият ден преди Календите на юли

	На следващия ден сенатор Стаций се надигна в ранни зори, за да е сигурен, че ще намери на работното му място ранобудника Токул.
	Ювелирът правеше по-голямата част от сделките си в своите магазини на Викус Аргентариус и Виа Сакра, но този ден се намираше в един от дюкяните, направени в крепостната стена на резиденцията му.
	Патрицият си помисли, че само допреди няколко години щеше да е недопустимо сенатор да върти търговия пред очите на всички, макар че на практика твърде високият доход, необходим за влизане в Курията, трябваше да идва изцяло от селскостопански имоти. Правилото беше все още валидно, затова и самият Токул трябваше да продаде много от своите процъфтяващи работилници, за да инвестира в обработваеми земи, преди да влезе в Римския сенат. На днешно време обаче немалко сенатори вече се занимаваха с какви ли не спекулации, може би посредством доверени подставени лица, които им бяха нужни, за да избегнат евентуалния конфликт на интереси, както и да се сдобият с лесни начини за печалба чрез приемането на нарочни законопроекти за тази цел.
	Нищо че едва изкачили стълбите на Курията, новодошлите парадираха, че се занимават само с управлението на поземлените си имоти и по-скоро биха умрели от срам, ако трябваше отново да застанат зад някой тезгях.
	Но това не се отнасяше за Токул, който, когато Публий Аврелий стъпи в магазина му, беше зает с изпровождането на някакъв посредник. Патрицият му показа висулката, помолвайки го за информация, а ювелирът я въртя доста дълго време из пръстите си, преди да му отговори.
	— Скъп предмет, не толкова заради количеството материал в него, колкото заради изцяло необикновената му изработка — потвърди, разглеждайки златната пчела през едно извито стъкло.
	— Не ми изглежда александрийска, нито пък индийска, бих казал… — осмели се Аврелий. — Тялото под декорацията с гранулиране е направено с еднократен восъчен калъп, нали?
	— Да. Това е доста скорошен метод — отбеляза златарят, но все така мъгляво.
	— Някои обаче твърдят, че е бил познат още от най-древни времена — отговори сенаторът.
	— Това са легенди — поклати глава Токул. — Между другото накитът е от масивно злато.
	— Нима всички не са такива? — попита удивено патрицият, признавайки невежеството си.
	— Шегуваш ли се? Знаеш ли колко биха тежали някои бижута, ако структурата им не е от по-леки материали? Ела, ще ти покажа: лабораториите са точно тук отпред.
	Двамата пресякоха улицата, отправяйки се към голяма сграда, чийто най-горен етаж бе опасан от край до край с тесен дървен балкон. Минувачите уважително им поднасяха почитанията си, покланяйки се почтително на ювелира много преди да направят същото и със сенатора.
	Изглежда, Токул беше голям авторитет в този квартал, в който живееше след смъртта на баща му; там беше отворил и първия си дюкян, подписал първите си договори; а през следващите месеци, въпреки увеличаването на имотите и политическата му влиятелност, никога не бе счел за необходимо да промени местожителството си, задоволявайки се само с това да купува съседните помещения, докато лека-полека дейностите му започваха да просперират все повече. Навиците му също не се бяха променили: продължаваше да посещава безплатните топли минерални бани и да се бръсне при отколешния си бръснар, отказвайки категорично да плаща в дома си на частен такъв.
	— Господарю — поклониха се трудещите се, виждайки го да влиза. Работилницата беше огромна, а над нея имаше нещо като полуетаж, на който работниците, почти всички от тях роби, се наблъскваха да спят през нощта. Една голяма част от пространството беше заето от наковални, върху които _brattiarius_ изтъняваха с чукчета златните пластинки, обвити в агнешка вълна, закалявайки ги, докато станат съвсем фини. По-нататък същите тези пластинки ги съединяваха по такъв начин, че между тях оставаше празнина, която се запълваше с катран или сяра.
	— Виж — обясни Токул, — спойката е направена със златна, сребърна или най-вече медна сплав, която има достатъчно ниска точка на топене, така процесът на изработка се оказва по-лесен и икономичен. Накрая това, което се получи, има точно същия вид като на масивното злато, но е по джоба на много повече хора… Това пък е помещението, в което работи моят асистент _ab auro potorio_, занимаващ се с изработката на сервизи за хранене: нерядко изпод ръцете му излизат истински шедьоври. Мело, покажи на сенатора един от бокалите, върху които работите! — заповяда на чирака, който почистваше помещението. Младият човек побърза веднага да донесе на госта една великолепна чаша, украсена с гроздови чепки и лозови филизи. — Ще бъдат общо двайсет, съвършено еднакви помежду си. В сервиза има още две големи купи, кратер и амфора, които все още не сме решили как ще изглеждат — изрече набързо хитрият търговец, поглеждайки страховито Аврелий, като сокола сред облаците, който от висините набелязва плячката си.
	— Какво ще кажете за двуглава композиция с лицата на Бакхус и Ариадна? — предложи патрицият.
	— Биха стрували цяло състояние и къде ще се намери купувач за него? — започна престорено да се вайка Токул.
	— Да знаеш, че вече си го намерил! — реши сенаторът, неспособен да устои.
	— Това е огромен разход, помисли на спокойствие — шикалкавеше златарят, докато от лицето му струеше гладнишкото изражение на лисица, която подслушва, докато лигите й текат, писукането откъм неохранявания курник.
	— В състояние съм да си задоволя каприза — потвърди решително Аврелий. — „А и кой е казал, че ще живея достатъчно дълго, за да вдигна наздравица с един от тези бокали“ — каза си наум.
	— Би ли задоволил любопитството ми, колега Стаций — попита Токул, докато го водеше към канцеларията, за да подпишат договора. — Какъв вкус има изпитото от златен бокал вино? Аз лично не намирам никаква разлика…
	— Сервирай бълвоча от Марсилия в една елегантна чаша, и всички ще бъдат готови да се закълнат, че се касае за известните отлежали вина на консула Оптимий! — засмя се патрицият.
	— Същото е като да кажеш, че брадата прави философа или пурпурната ивица — сенатора.
	— Точно така: дрехата е от значение, как не! Не е ли вярно, че много от жените предпочитат всяко едно нагиздено конте пред добрия си, но попрехвърлил годините съпруг? — подхвърли Аврелий, намеквайки коварно за отдавнашното прелюбодеяние на Токуловата съпруга.
	Златарят се вцепени и се вторачи в събеседника си с поглед, в който се смесваха любопитство и неприязън, взор, в който се четеше изкушението да се откаже от тлъстата печалба и да прати в Тартар непочтителния си колега.
	Но търговецът, който живееше у новоназначения сенатор, съвсем скоро взе надмощие.
	— Случват се и такива неща — каза с прибързана нотка, навирайки злостно договора в носа на Аврелий.
	Патрицият допря в папируса печата си от рубини, който носеше на показалеца. Цената беше главозамайваща, но сервизът си заслужаваше и нямаше мотив да изпитва съжаление за покупката си, а пък и за да влезе в Хадес, щеше да му е достатъчна само традиционната монета, с която да плати лодката на Харон.
	— Апропо, не ти казах, че тази обеца е намерена върху трупа на брат ти…
	Златарят се подвоуми за момент, след това стисна отново накита в леко треперещата си ръка.
	— Колко антична може да е? Виждал ли си някога подобни обици? — притисна го сенаторът. — Имам предвид в началото на кариерата ти, във времената на Сеян и Агрипина.
	— Тогава работех много, за да се интересувам от политика — отряза го Токул, но на Аврелий не му убегна тревогата, която се излъчваше от погледа му.
	— Политиката и златото се съчетават добре помежду си. Филип Македонски, баща на великия Александър, твърдял, че крепост, в която може да се качи магаренце, натоварено със злато, не е непревземаема. Със злато се плащат оръжията, войниците, понякога дори самите врагове. Със злато се подкупват министри, детронират се царе, финансират се държавни преврати…
	— _Aura sacra fames!_ „Ненавистната слава на златото!“ — засмя се Токул. — Всички парадират колко го мразят, но всички са готови да пролеят кръвта си, за да го притежават. Нищо и никакъв проклет метал, но ти купува обичта на жените, уважението на приятелите и дори място в сената! — възкликна, прехвърляйки между пръстите си, с почти сладострастни движения, няколкото чисто нови монети.
	— Сервизът ти ще бъде готов колкото е възможно по-бързо, Публий Аврелий — каза след това, слагайки край на разговора им.
	— Нали няма да ти е неприятно, така и така съм тук, да се видя и с Балбина? — попита патрицият.
	След малко сенаторът почука на вратата на вдовицата.


	Младата жена лежеше в кревата, завита до брадичката, но зъбите й тракаха въпреки задушаващата жега в стаята.
	— Карам трудна бременност… — промърмори, вторачвайки се в госта с двете си блуждаещи очи.
	„Красива е“ — каза си наум сенаторът, взирайки се продължително в деформираните черти на измъчената маска върху лицето й.
	— Медиците и акушерките идват и си отиват, без да са в състояние да ми помогнат.
	— Изглеждаш ми много самотна.
	— Загубих съпруга си — потвърди Балбина, сякаш с това изречение обясняваше всичко.
	— Млада си, може да се омъжиш повторно — предвеща Аврелий, задавайки си междувременно въпроса дали тиранинът Токул щеше някога да го позволи.
	— Почти изглежда, че бебето не иска да се роди сега, когато баща му е мъртъв — прошепна тя.
	— Не говори така; ще се справиш! — опита се да я насърчи патрицият, но вътрешно се опасяваше за най-лошото.
	Много, страшно много млади жени в Рим умираха, давайки живот на децата си.
	— Ако боговете решат — отговори Балбина, преди да се отпусне със затворени очи върху възглавницата.
	Сенаторът се оттегли мълчаливо, отправяйки се към изхода.
	Когато беше на прага, погледат му падна върху мраморната поставка близо до вратата, върху която бяха наредени няколко божества закрилници: бронзова малка пластика на Юнона Луцина, покровителка на майчинството, светлосиня керамична статуетка на Изида, а на почетното място — миниатюрна статуя на жена с открита гръд, с дълга пола с волани и две змии, обвити около ръцете й… Аврелий, изпълнен с любопитство, я взе в ръцете си. Беше от чисто злато.


>	XVIII
>	Осмият ден преди Календите на юли

	На следващата сутрин Публий Аврелий Стаций беше събуден от особено развеселения си секретар.
	— Вчера Валерий е посетил Глафира. Нашият храбър воин не я е ангажирал дълго, защото в същия този следобед куртизанката е приела и действащия консул — каза, подавайки на _dominus_ легена с хладката вода.
	— Твърде пренаселено е леглото на тази куртизанка! — изкоментира патрицият, докато робините влизаха със _subligaculum_ и чиста туника.
	— _Domine…_ — влезе, за да му засвидетелства уважението си, Парис, безукорният интендант.
	— Добре изглеждаш, добри ми Парис! — възкликна Аврелий.
	Администраторът от известно време… имаше не толкова унило изражение и дори изглеждаше леко понапълнял, сякаш бе решил да сложи край на дългото си гладуване.
	— Искат да се срещнат с вас, господарю — съобщи и нямаше нужда да се задълбочава в други обяснения, защото в този момент гласът на Помпония проехтя гръмогласно в перистила.
	— Много бързам, Аврелий, имам среща с Домицила; но преди това на всяка цена трябва да ми кажеш какво си сторил на Валерия: позеленява от яд само като чуе някой да споменава името ти!
	— Разменихме спокойно мнения относно брака — обясни сенаторът. — Бракът, за който говорихме, беше нашият и тя разбра, че аз не се стремя към него.
	— Ох, горкичката, може би е влюбена в теб! — съжали я обнадеждената матрона, която, дори и горда с любовните завоевания на приятеля си, накрая винаги решаваше, че всяка жена, към която той проявеше интерес, е непоправимо антипатична.
	— Не знам дали въпросната госпожа обича много господаря, но без съмнение храни силни чувства към неговите огромни имения, банкови сметки и единайсетте вили, които притежава на полуострова — намеси се с киселия си тон Кастор.
	— В края на краищата въпреки цялата си красота Валерия не жъне голям успех сред мъжете — прецени Помпония със злостно удовлетворение. — Същият този Антоний…
	— Защо, да не би да е имало нещо между тях? — попита заинтригуваният патриций.
	— Ооо, да, може и така да се каже… Тогава Валерия е съпруга на Херений, а тя е от тези, които не се шегуват със съпружеската вярност. По време на престоя на Фелиций на остров Крит между тях се поражда един от тези странни съюзи, които понякога събират порочните мъже със старомодните, повече от строги със себеподобните си, но твърде снизходителни с представителите от другия пол жени. А пък и в Италия са имали почти месец, за да се срещат отново, преди празненството на консула… ааа, що се касае до Метроний, носи се мълва, че има семейни неразбирателства в дома му!
	— Наистина ли — престори се на учуден Аврелий, потрепервайки при мисълта, че до ушите на Помпония може да е достигнала новината за авантюрата му с Корелия.
	— Слугите са го чули как е обиждал жена си, а изглежда, че с тази случка има нещо общо и пълководецът Валерий…
	Мимо волята си патрицият изтръпна от разочарование.
	Значи имаше нещо вярно в това, което Валерия бе изрекла в лицето му, докато бяха в магазина на Созиите… кой знае дали и генералът е бил толкова великодушен да се оттегли, за да задоволи изискванията на Метроний?
	Два часа по-късно, разказвайки на Аврелий от игла до конец как и с кого императрицата Месалина е прекарала нощта, Помпония си тръгна, за да отиде при Домицила.
	— Корелия, Валерия и Глафира: три загадъчни и очарователни жени, всичките въвлечени в тази история… — каза Аврелий на секретаря си.
	— Не бих искал да те отклонявам от интересните ти мисли, _domine_, но ти напомням, че главата ти е изложена на огромни опасности. Зарежи всичко, напук на разследването, сената и всичко останало — подсказа му Кастор, за когото светкавичното бягство изглеждаше винаги най-препоръчителното разрешение на проблемите. — Генералът ще бъде тук до няколко дни, а ти нямаш нищо, с което да му се противопоставиш, освен с измислицата на онзи смешен варварин!
	— Грешиш обаче — опроверга го патрицият. — Имам нещо друго, за което всеки воин трябва, иска или не иска, да си дава сметка, а именно моето достойнство на римски гражданин!
	— В клозета ще си го занесе това твое достойнство! — избухна Кастор, побеснял от гняв. — После да не ми кажеш, че не съм те предупредил, _domine!_


	Колкото и да се опитваше като добър епикуреец да се държи невъзмутимо, Публий Аврелий беше наистина разтревожен дотолкова, че вече не можеше и да спи. В средата на тази нощ се стресна и се събуди: в съня му се беше явило лицето на Вера Клавдиана — или беше онова, което толкова много приличаше на нейното, това на дъщеря й Валерия? — която се взираше с гневно изражение в него и мълчаливо го укоряваше. „Ако в Германия бях останал до нея — размишляваше сенаторът, въртейки се неспокойно в _torus_, ако бях отказал да й се подчиня…“ Но колкото и да си повтаряше, че няма нищо, за което да се упреква, това не му помагаше, защото фактът е факт. Вера беше мъртва, а той успя да спаси кожата си и да се върне у дома.
	Подгизнал от пот, Аврелий стана от леглото, обзет от непоносима жажда, и се пресегна към последната стомна с _cervesia_ от Агенор, сложена в легена да се изстудява между два ледени блока, които вече почти напълно се бяха разтопили. След първата глътка отдалечи с отвращение бокала от устата си: топлата _cervesia_ имаше вкус на урината, която _fullones_ събираха в своите делви, но в _cella nivaria_ в подземието вече не се намираше дори капка от бирата.
	Сенаторът изгаряше от топлина и не можа да заспи отново, затова излезе, за да се освежи поне малко. Нищо подобно, под бъзовия храст в градината не подухваше никакъв ветрец, както и в големия перистил, който, изглежда, също бе обгърнат от мантията на задуха. Надяваше се, че навярно в зеленчуковата градина, която гледаше на север, ще е по-прохладно, и затова се отправи към задната част на _domus_.
	Дворът пустееше. Върху мозайката се стелеха сенките на смокинята и старите чемшири, безмилостно окастрени от _topiarius_ с развинтена фантазия Скапола, който патрицият бе преотстъпил без грам съжаление на Помпония.
	Изведнъж в сянката на малкото дворче проблесна потрепваща светлинка. „Пламъкът на свещ или светилник — помисли си сенаторът, — но кой ли може да е буден в този час?“ В зеленчуковата градина бяха само складовете и стаичката на Зенобия…
	Но наистина от помещението на цветарката се процеждаше лъч светлинка и се долавяха въздишки, примесени със сподавен смях. Значи Зенобия си имаше любовник, а той беше доста внимателен, след като я посещаваше в такава късна доба: цялата тази предпазливост му се стори твърде странна, защото обикновено неговите роби действаха решително и без много-много заобикалки…
	Неспособен да овладее любопитството си, патрицият се присламчи да подслушва по възможно най-безсрамния и недискретен начин, който никак не отговаряше на достойнството му на _dominus_, прикривайки се зад жалкото извинение, че като _paterfamilias_ е длъжен да знае всичко за своите роби. Кой всъщност беше посетителят при Зенобия? Хортензий, Самсон или възрастният и ленив Фабел?
	В този момент мъжът произнесе няколко думи. Когато Аврелий чу гласа му, малко остана, за да не припадне. Затича се смутен, за да се скрие в сянката, като изпитваше повече страх да не бъде разкрит той, отколкото този, който таеше в себе си тайният любовник.
	Но чак когато видя със собствените си очи мършавия профил на интенданта да надзърта през вратата, реши да приеме за вярна историческата случка: прочутата, непоколебима, непреклонна непорочност на Парис, когото цели легиони от девойки бяха атакували, но напразно, най-накрая беше победена! Там, където се беше провалила дори Чинция, най-известната куртизанка в Рим, една скромна и възстаричка епирка, с твърде разточителни форми и недодялани обноски, върху чиято глава стърчеше смехотворен кок, беше постигнала забележителна победа!
	Патрицият се сниши колкото е възможно повече, защото интендантът щеше да умре от неудобство, ако разбереше, че го е сгащил как е бръкнал с ръце в кацата с меда. Но най-важното в този случай беше да не научи за любовната авантюра онзи арогантен присмехулник Кастор.
	Сенаторът остана удовлетворен, че за късмет не някой друг, а той е надушил интригата, и като дискретен и толерантен човек нямаше да обели дума пред никого. Въпреки това, напук на най-добрите си намерения, тази изцяло неочаквана новост упражняваше невероятно развеселяващ ефект върху него, толкова силен, че не успяваше повече да удържа смеха си. Без да се мае, побърза да се добере до своето жилище, оттегляйки се от двора като крадец на ябълки, хванат в чужда овощна градина.
	Едва когато затвори здраво вратата зад гърба си, отприщи на воля неудържимата си веселост и насладил се на пикантната случка, се хвърли на _torus_, заспивайки на мига, без призраците от миналото, нито злостните заплахи на бъдещето да му се явяват повече, за да го измъчват.


>	XIX
>	Календите на юли

	Най-накрая моментът беше настъпил. Валерий стоеше в средата на всекидневната с навъсено лице.
	— Не мога да повярвам на ушите си, Аврелий! Поиска време, за да ми представиш доказателствата за невинността си, а какво се оказва? Някаква лудешка история, измислена от този въшлив крадец, според когото баща ми трябва да е бил в комбина с врага!
	— Аз нямам въшки; ходя на термите всеки ден! — запротестира Агенор, без никой да го чуе.
	— Слушай, Валерий: баща ти вярваше, че това, което прави, е за доброто на Рим — обясни сенаторът, смекчавайки немалко действителността.
	— Аврелий, от всичките абсурди, които можеше да измислиш, този е не само най-отвратителният, но и най-глупавият. Всъщност от какъв зор някакъв си германски стрелец с лък е трябвало да убива пълководец, който му е обещал злато в изобилие?
	— Нямам идея — каза патрицият. — Знам само това, което ми каза Агенор.
	— Трябва ли да имам доверие на този миризлив дивак, варварин дезертьор, смешен грубиян от Севера, облечен като грък, сякаш сме в дните на Сатурналиите?
	Очите на Агенор се напълниха със сълзи и той погледна покровителя си с объркано изражение. Аврелий застана пред генерала, опитвайки се да овладее яростта си.
	— Този мъж, когото ти обвиняваш във варварство, има по-голямо право да се нарича римлянин, отколкото мнозина от нашите сенатори — каза с леден тон. — Роден е в гората, но говори латински; порасъл е в мръсотия, но се къпе всеки ден; плаща данъци, спазва закона, праща децата си на училище. В това се състои величието на Рим, а доста след него са победите на неговите легиони!
	— Ще видим какво значение ще отдадат съдиите на думите на твоя така наречен римлянин! — отвърна му презрително Валерий.
	— Значи си решил да пристъпиш към действие?
	— Да, според закона! — настоя генералът.
	— Какво направи с Антоний? — провокира го патрицият.
	— Престани с тази история, Публий Аврелий! Знаеш добре, че ако исках да се отърва от теб по толкова жалък начин, нямаше да сбъркам човека!
	— Ти също не си убеден в моята вина. Искаш да ми отмъстиш заради майка ти.
	— Майка ми! — възкликна Валерий, поглеждайки го злобно. — Благоговеех и изпитвах страхопочитание пред нея, обожавах я… а ти я направи да изглежда в моите очи като блудница от бордей! Но да оставим настрана празните приказки, отивам да депозирам обвинението срещу теб веднага щом изляза оттук!
	— Нямаш нужда от съдилища — каза му Аврелий. — Ако искаш живота ми, можеш да го получиш веднага.
	— И как? — попита генералът.
	— Това го написах сутринта, след като актуализирах завещанието си — потвърди патрицият, подавайки му навит на руло папирус. След това се обърна към робите, които изчакваха мълчаливо. — Всички навън! Касторе, и за теб се отнася!
	— Няма да те оставя сам с този безумец, _domine_ — отвърна му гъркът, отказвайки да излезе. — Мога ли да знам какво е написано на този лист?
	— Все неща за римляни — отговори му Аврелий с усмивка.
	Когато всички роби вече бяха излезли, Валерий вдигна погледа си от папируса и прочете на висок глас:
	— Аз, Публий Аврелий Стаций, римски сенатор, моля Марк Валерий Цепион, пълководец на източните легиони, да поддържа късия римски меч, с който ще се самоубия. Нека не се приписва никаква вина на генерала за това, че прие да ми помогне. Завещанието ми е оставено при главната жрица на девствените весталки. Към всички приятели: _avete atque valete_.
	Вратата внезапно се отвори.
	— Господарю, ама ти да не си полудял напълно? — извика Кастор, връхлитайки вътре. — Ще се оправиш превъзходно по време на съдебния процес; този измамник няма никакви доказателства!
	— Колко пъти трябва да ти повтарям, че не бива да подслушваш? — укори го Аврелий.
	— Стига вече, _domine_, шегата е хубава, докато е кратка! Не можеш да си играеш така с живота си; ти си _paterfamilias_ и стотици хора зависят от теб — роби, освободени роби, клиенти и не на последно място, долуподписаният. Искаш да ни оставиш в калта само заради глупавото си упорство, което бъркаш с чест? Какво ще стане с нас, ако ти умреш?
	— Може би не знаеш, Касторе, но ти и Парис сте сред моите основни наследници. До този момент старателно го крих от теб, за да се предпазя да не ми видиш сметката, докато спя — пошегува се патрицият.
	— За Юпитер, _domine_, сериозно ли говориш? Не съм го очаквал… — разсъди очевидно заинтересуваният Кастор. — Но в края на краищата е много по-забавно да те крада, отколкото да наследявам твоето имане. Пък и какво ще правя тук, ако нямам повече човек, когото да вземам на подбив? Не, не, по-добре да оставим нещата такива, каквито са!
	— Стига вече! — отряза го сенаторът, избутвайки го навън. — Ако ще се мре, по-добре да е бързо!
	По време на целия този кратък разговор Валерий беше наблюдавал Аврелий с огромна мнителност, сигурен, че разиграва някаква отдавна оркестрирана комедия. След миг обаче го видя как се приближава към _area_ и изважда оттам ленен вързоп. Под оръфания плат се подаде къс военен меч, от този модел, който той самият по време на война носеше на хълбока си.
	— Това е мечът, с който майка ти даде знак за атаката — каза патрицият, слагайки го в ръката му. — В Германия си мислех, че е настъпил последният ми ден, но съдбата реши друго. Сега обаче настъпи моментът, в който трябва да сложа всяко нещо на мястото му.
	Когато генералът хвана меча и го протегна напред, Публий Аврелий обгърна врата му с ръка.
	— Дръж добре острието, Валерий, за да не падне, когато се притисна към теб… — промърмори патрицият с безразличен тон, подготвяйки се за смъртоносната прегръдка.
	— Почакай… — промърмори на свой ред генералът с колебаещо се изражение.
	— Ще се откажеш от каузата? — попита сенаторът, без да отпуска хватката.
	Валерий опря върха на острието в гърдите му.
	— Ти и майка ми? — попита на един дъх. — Вярно ли е?
	Аврелий усети натиска на желязото в гръдния си кош и за миг се изкуши да го излъже.
	— Да — отговори обаче решително, налагайки си да не обръща внимание на болката.
	Пълководецът видя малкото алено петно, което започваше да се разширява върху безупречната туника на сенатора, и само след миг, който сякаш продължи цял век, свали бавно меча.
	Когато заговори, гласът му беше дрезгав.
	— Цял живот ще съжалявам, че не се възползвах от тази възможност.
	Патрицият усети вълната от радост, която го обземаше. За пореден път бе останал жив!
	Валерий захвърли надалече късия римски меч и намери вратата. На Аврелий почти не му остана време да въздъхне от облекчение, когато Кастор се втурна при него, посочи кръвта върху дрехата му и избухна:
	— Ама ти изобщо в ред ли си? Да не би да очакваш и аплодисменти, че изигра така добре сценката на епикурейския философ, който среща смъртта, без да му мигне окото? Кога ще престанеш с тези идиотски шеги? Аз се разкъсах от тичане, за да се опитам да ти спася кожата, а ти сам отиваш и заставаш пред върха на меча! Е, поне да имаше за какво! А то за жена, умряла преди двайсет години! Ех, позволи ми да ти го кажа, господарю, може да си мъж на честта, но на мен ми изглеждаш идеален глупак!
	— Наистина ли беше готов да се откажеш от моето наследство, Касторе? — засмя се патрицият, докато със снижаването на напрежението усещаше как потта се стича по челото му.
	— Как не, казах го просто така… — изплъзна се секретарят, който за нищо на света не би искал да се прави на честен.
	— Слава на боговете — престори се, че му вярва, Аврелий. — Прати Нефер да ми превърже драскотината: след като тя приключи с това неприятно занимание, трябва да се посветим на сериозни неща. Между другото къде е Парис?
	— Припадна, _domine_.
	— Излей отгоре му кофа студена вода! Сега повече от всякога имам нужда от вашата помощ, за да намеря убиеца!


>	XX
>	Шестият ден преди Ноните на юли

	На следващия ден, след големия страх, над _domus_ на хълма Виминал беше надвиснало неестествено спокойствие, предвестник на беди.
	— Разследването все повече се отдалечава от целта, сега, когато трябва да извадим Валерий от списъка на заподозрените, защото, ако той е бил извършителят на опита за покушение над живота ти, със сигурност вчера нямаше да ти го спести — разсъди Кастор.
	— Откога наемните убийци призовават на висок глас жертвите си с риск да привлекат вниманието им? — отбеляза Публий Аврелий. — Все повече се убеждавам, че нападателят е извикал името ми, за да ни отклони в неправилната посока.
	— Тогава е постигнал целта си. В случай на убийство се разследват семейството, съдружниците, хората, с които мъртвият е контактувал, но този път никой не си навря носа в делата на Антоний, с изключение на способната Помпония, за която проявата на интерес към личните занимания на другите е нещо като призвание. Значи трябва Да започнем с жертвата.
	— Буен младеж, щедър до разточителство, неспособен да порасне. Благороден, красив, лекомислен, любимец на всички жени…
	— Любимец до известна степен, поне според приятелките на Помпония. Ако ги слушаш тях, той е бил най-вече суетен като онзи Нарцис, който паднал в блатото, за да прегърне собствения си образ — уточни секретарят.
	— Което никак не се връзва с описанието на големия любовник, което ни даде за него Глафира. Освен това тя има същата обеца като тази, която е намерена върху тялото на любовника й, убит, докато се е опитвал да направи сделка, може би свързана с тъмната афера, случила се преди двайсет години в Германия…
	— Доста нестабилна логика, опираща се само на избледнялата Агенорова памет… Между другото искрено се надявам, че ще успее да откара до дома си всичките тези джунджурии! — пожела му Кастор.
	Реално за какво се касаеше германецът бе поел на път с муле, натоварено със стъклени сувенири, с изобразения върху тях Капитолий, за да ги раздаде на роднини и приятели за спомен от Вечния град.
	— Не на базата на паметта — уточни патрицият, — а благодарение на златната гривна Агенор е натрупал състоянието си: накит, върху който са били гравирани двойни брадви, славен символ в критската традиция. В онези далечни времена е била изваяна и пчелата, а в стаята на Балбина видях статуетка от масивно злато на жена с разголена гръд и две змии, обвити около ръцете…
	— Богинята на змиите, почитана от хилядолетия на остров Крит… — уточни Кастор. — Виж ти каква случайност, Херений, починалият съпруг на Валерия, е пребивавал дълго там; първо като войник, а после като управител.
	— Тази сутрин бях в библиотеката на Август да потърся сведения за историята на острова.
	— Уви, _domine_, всичко онова, което се отнася до далечното минало на Крит, е обвито в мъглата на митовете. На нас ни е известна легендата за Пасифея, съпругата на цар Минос, увлечена по един бик, родила чудовище с човешко тяло и глава като на бик, което било затворено в лабиринта, построен от Дедал. Там въпросното чудовище, така нареченият минотавър, живял, хранейки се с младежи и девойки, които гръцките градове били длъжни да му предоставят, докато Тезей не успял да го убие с помощта на нишката на Ариадна…
	— Много неща могат да се крият зад митовете, Касторе. Може би са съществували в Маре Нострум* цивилизации, които напълно са забравени: според Посидоний например Платон е твърдял, че в легендата за Атлантида е имало и нещо вярно…
	[* Средиземно море.]
	— Посидоний е казал какво ли не, _domine_, така че не мога да му имам много вяра — присви устни секретарят.
	— Всъщност легендата за Минотавъра ни учи, че в далечни времена Крит е бил достатъчно могъщ, за да наложи господството си върху цяла Гърция. В десетата книга от поредицата _География_ на Страбон Гортина е посочена като главния административен център на острова, въпреки че съществуват все още и твърде античните градове като Кносос, Фест, Йерапетра, Кидония, които може би пазят в недрата си необятни богатства…
	— Измислици! Колко заблудени нещастници вече са търсили известния лабиринт на Кносос, без да открият и следа от него? Преди години беше много модерно да се ходи на лов за погребани старинни предмети.
	— Но ако някое от тези съкровища е намерено наистина? Накитът, пчелите и статуетката, всички от масивно злато и украсени с критски рисунки, биха могли да са остатъци от някоя доста по-значителна плячка.
	— Ти обаче в ръката си имаш само една мизерна обеца и единствената, която може да знае повече за нея, е Глафира. Аз на твое място бих облякъл туниката на магистрат, за да й внуша поне малко страх! — посъветва го Кастор, излизайки.
	На прага освободеният роб почти се сблъска с Парис, който крачеше, скрит под твърде висока купчина с договори.
	— _Domine_, разбирам, че си имал и други проблеми, но вече с дни не приемаш _clientes_. Досега ги залъгвах аз, предлагайки им щедри _sportulae_ — измърмори интендантът, пропускайки този път да обвини, както обикновено, господаря си за времето, което губеше, за да тича по _pallae_ на жените.
	Аврелий си помисли удовлетворено, че очевидно съвестта на администратора никак не е чиста, щом не дръзна да укорява господаря си: Зенобия започваше да се оказва истинска благословия за всички…
	— Кажи ми какви ги върши епирската робиня, която ти поверих? — попита с надеждата да засрами интенданта и да го подтикне да се откаже от задачата.
	— Всичко е наред, _domine_ — заекна Парис, изчервявайки се като току-що сварен рак.
	— В такъв случай имай грижата да й дадеш скромно възнаграждение.
	— Вече го направих, _domine_ — призна си освободеният роб, а руменината му започна да преминава към пурпурна.
	— Изглежда, тази Зенобия наистина е свястна жена…
	Пурпурът по лицето на Парис стана ален, а обемната купчина с договори се изплъзна от ръцете му, разпилявайки се по пода. Администраторът се засуети около тях, но успя да ги събере и побърза да изчезне, оставяйки Аврелий да продължи с четенето на своя любим Страбон.


>	XXI
>	Петият ден преди Ноните на юли

	Беше шестият час, когато облеченият в сенаторската си тога, с всички отличителни атрибути по нея, Публий Аврелий Стаций, следван от мнозина роби с ветрила, накара носачите да спрат носилката му на Есквилин, предизвиквайки любопитството на малцината минувачи, които бяха останали под знойния пек на улицата.
	Откъм дърветата в горичката единият от _vigiles_, който охраняваше къщата на Глафира, даде знак на патриция за присъствието на подозрителен клиент при нея. Мъжът, пристигнал с обществен паланкин, преди да влезе, се бе оглеждал дълго наоколо, сякаш за да се увери, че никой не го следва, но нито за миг не бе показал лицето си, скрито под качулката на черното му наметало.
	Аврелий усети как по дължината на гърба му полази тръпка.
	— Стигнахме, обградете къщата! — заповяда на стражите и след това с решително изражение се изкачи по стълбите и сграбчи чукчето на входната врата. От отвора в нея се показаха едно черно лице и една бяла космата топчица.
	— Отваряй! — заповяда Аврелий.
	— Не мога, в този момент _kyria_ е с клиент! — започна да протестира негърката.
	— След двайсет дни един от моите кораби ще отплава за Александрия — прошепна й набързо сенаторът — Ако искаш, ще ти запазя място!
	— Свещена Афродито! — простена момичето, отмествайки се настрана, докато Аврелий нахлуваше в атриума, затичвайки се към стаята на Глафира.
	— В името на сената и на римския народ, излезте оттам — извика, обсипвайки с юмруци тънката дървена преградна стена.
	Няколко мига по-късно куртизанката се показа на прага в красноречив безпорядък.
	Аврелий нахълта в елегантната й стая, белосана в турскосиньо, с отворено квадратно прозорче, през което мистериозният клиент с подритващи крака и гол задник, като магаре на панаир, се опитваше да избяга.
	Патрицият го хвана за пешовете на туниката точно когато се приготвяше да изскочи навън, и силно го дръпна надолу. След това, докато го теглеше за косите без никакво уважение, повдигна лицето му към светлината, съобщавайки му:
	— В името на сената…
	— … и на римския народ! — завърши разярено Апий Остилий, деканът на Курията.
	На Аврелий му увисна ченето от изумление, но затвори веднага уста, за да не се захили в очите на своя началник.
	— Какво правиш тук, Остилий? — зададе въпроса си към автора на петицията срещу публичната аморалност.
	— Върви в Тартар, Публий Аврелий! — изпухтя другият, докато набързо се обличаше. — И прави му сметката, ако започнеш да разправяш наляво-надясно какво си видял тук!
	— Защо е целият този маскарад? Да не би да е престъпление да се срещаш с хетера!
	— Новата ми жена е плебейка от съсловието на конниците, богаташка от класа, която си придава голяма важност. Наследила е от първия си съпруг цялото имане на Попилиите: една четвърт от Пиценум, не знам дали ме разбираш… семейството й не може да ме понася, а ако се стигне до развод…
	— Разбирам. Ще бъда ням като риба — обеща патрицият, който вече планираше как най-добре да използва тайната, за да държи в ръцете си най-възрастния член на сената по време на заседанията в Курията.
	В този момент Леонтий, началникът на _vigiles_, се появи на прага на стаята.
	— Какво става тук? Имаш ли нужда от подкрепления, сенаторе? — попита, докато сгушеният на леглото Остилий междувременно се опитваше да скрие лицето си.
	Зениците на началника станаха мънички като карфици, а устните му се изкривиха в злостна гримаса.
	— _Ave_, благородни ми зетко! Мислех, че си зает с важни политически дела!
	От устата на Остилий излезе нещо като ридание, след това хвърли на Аврелий изпепеляващ поглед и изтича навън, последван от началника на _vigiles_, нетърпелив да съобщи на сестра си пикантната случка.
	— Позабавлява ли се, сенаторе Стаций? — попита Глафира, видимо раздразнена.
	— Признай си, че представлението на декана с голия гъз върху перваза беше достойно за най-добрия пантомимен театър! — засмя се Аврелий. — Сега обаче слагаме край на празните приказки, искам да ми предадеш кутията за скъпоценности на Антоний!
	Куртизанката го погледна, сякаш не знаеше за какво става дума.
	— Опитай се по-бързо да ме разбереш, миличка, защото там отвън е пълно с _vigiles_ и ако те предам на тях, може да излезеш малко по-разчорлена, отколкото от прегръдките на Остилий! — заповяда й набързо патрицият, който открай време не се славеше с голямо търпение.
	— Ах, да, ковчежето, което ми подари Антоний, за да си слагам в него лекарствата… — престори се, че си е спомнила куртизанката, докато по челото й започнаха да избиват капчици пот.
	— Няма да се разберем така, Глафира, нямам време за губене. Два дена в подземията на казармата, в килия с пияници, недъгави и низвергнати, ще ти бъдат от полза, за да ти се опресни паметта! — възкликна Аврелий, сграбчвайки я за китката.
	— Хей, стига! — спря го тя, измъквайки ръката си. — Мислех, че това сандъче от скъпоценно дърво съдържа кой знае какво, но всъщност открих в него само някакви вонящи стъкленици… Оттатък е, отивам да го взема.
	— Идвам и аз — каза недоверчиво патрицият и я последва в синята спалня. — Златната пчела, която носеше на врата си… и тя ли ти е подарък от Антоний?
	— Беше луд по мен, казах ти го вече! — потвърди Глафира, изваждайки изпод леглото старо дървено ковчеже.
	— Мъж като Фелиций, който не удостояваше дори с поглед доста красиви матрони, е бил загубил главата си по една куртизанка? — попита сенаторът, изпълнен със съмнение, докато вземаше ковчежето.
	— Не си убеден, че може да е вярно, ли? — отговори му тя, взирайки се в него със сивите си като на вещица очи.
	Аврелий наблюдаваше куртизанката как типично по женски, с грациозно движение, отместваше назад един кичур от косата си, и вече не беше толкова сигурен.
	— А Метроний? А Валерий?
	— Консулът идва при мен само за да си отмъсти на Корнелия със същото. Що се отнася до Валерий, остава, колкото е необходимо…
	— Колкото е необходимо? — притисна я Аврелий.
	— Да прави това, което сега ти имаш желание да правиш, сенаторе! — каза жената, приближавайки се към него с лукава усмивка, разпилени по раменете коси, задъхана гръд, демонстрирайки му безочливата раздърпаност на дрехите си, както легионът издига гордо своето знаме преди битката, която вече е сигурен, че ще спечели.
	Докато патрицият оставяше ковчежето, се опитваше да оправдае постъпката си, мислейки си дано клетият Фелиций, там долу в Ереб, да не му се разсърди много. А пък и беше негов дълг да проучи всичко, дори и най-интимните моменти от живота на покойния си приятел, за да доведе до успешен край разследването…
	През сивите очи на Глафира премина сияен лъч, когато Аврелий я придърпа към себе си върху разхвърляното легло.
	Точно в този момент някой започна да блъска по вратата.
	— Какво става там вътре? Имаш ли нужда от подкрепления, сенаторе? — изгърмя зад дървената преграда силният глас на Леонтий.
	Примирен, Публий Аврелий разпери ръце в красноречив жест и отиде да му отвори.


	Един час по-късно, със скъпоценното сандъче под мишница, сенаторът пристигна на вечеря в дома на Помпония.
	— Домицила казва, че втората братовчедка на лелята на шурея на нейния зет… — разказваше матроната, сервирайки си трета обилна порция от ястието с печени сънливци.
	— Говори по същество, Помпония — помоли я съпругът й Сервилий.
	В действителност никой не можеше да предвиди накъде щеше да тръгне добрата госпожа, след като веднъж вече бе навлязла в подобно задръстване от роднински връзки.
	— Всички свидетелски показания, които събрах, изглеждат като съгласувани. Въпреки демонстрациите на Антоний, че се вижда със страшно много жени, той старателно е избягвал да стига до крайности с тях. Познавате ли Курция, дъщерята на сестрата на тъщата на моя племенник? Хм, хващайки съпруга си с едно сирийско робче, изпитала нужда да му отмъсти по същия начин, затова се нагледала на нашия приятел, завличайки го в стаята си.
	— И какво? — попитаха Аврелий и Сервилий в един глас.
	— Нищо, престорил се, че има проблеми със стомаха!
	— Може да му се случи на човек — възрази Сервилий с великодушното намерение да защити достойнството на силния пол.
	— А, така ли? Чуй тогава още и още! — отговори съпругата му. — С Вибония се касаело за главоболие, а с Юлила за внезапно прилошаване!
	— Помпония, ти си изключителна — направи й комплимент Аврелий. — Значи клетият Фелиций изобщо не е бил толкова голям покорител на женски сърца. Как тогава се е вкарал в тази игра да посегне на съпругата на брат си точно под неговия покрив? Между другото изпратих Кастор да потърси слугинята на Авзония; това прословуто прелюбодеяние възбужда силно любопитството ми…
	— Антоний Фелиций беше убеден, че всичко му е позволено само защото произхождаше от Корнелиите и Метелиите — прецени Помпония. — Но нека да бъдем откровени, въпреки всичките си предци воини той притежаваше смелостта на заек: аз самата съм го виждала как тича при доктора само заради някаква си банална колика, изпълнен с ужас, че някой го е отровил!
	— Съпругата на Токул също е умряла от проблеми с храносмилането… — отбеляза Аврелий, изостряйки вниманието си. — Помпония, кога се случва тази история?
	— Няколко месеца преди престъплението, ако не се лъжа.
	— Може би се е касаело за умишлено убийство…
	— В такъв случай виновникът е трябвало да има достъп до Антоний, за да може да му сервира храна или вино — допусна Сервилий.
	— Братът Токул! — каза матроната.
	— Съпругата Балбина! — отговори Сервилий.
	— Тогава защо не и Глафира? — добави патрицият. — Антоний се е хранел често при нея, а съдържанието на дървеното ковчеже, което току-що тя ми предаде, изглежда твърде подозрително. Утре сутринта ще го предам на медика Хипарх, за да го обследва. Що се отнася до теб, Помпония, заслужаваш да бъдеш назначена за началник на _vigiles!_.
	Матроната подскочи като легионер, похвален от своя центурион, и така се развълнува, че цял час и две чинии с раци не бяха достатъчни, за да я усмирят.


>	XXII
>	Четвъртият ден преди Ноните на юли

	Хипарх седеше на дългата мраморна маса в таблинума с едно от флакончетата в ръка.
	— Какви хубави флакончета за балсами! Квадратни са, за да могат да се подреждат плътно едно до друго по големина, като се започне от най-голямото и се стигне до най-малкото!
	— Хубаво де, ама какво съдържат? — попита Публий Аврелий, запазвайки си правото да подари на доктора дървеното ковчеже веднага щом случаят бъде приключен.
	— По-спокойно, бързането е враг на наблюдението. Я да видим това… — каза, изсипвайки съдържанието на стъкленичката върху кърпа от снежнобял лен. После, с изключителна предпазливост, взе малко от лепкавата субстанция и дълго я размесва между пръстите си, подушвайки я внимателно. — Масло от мирта — произнесе се, повтаряйки веднага процедурата и с втората бутилчица. — Смола от кедър… това са вещества, използвани за вагинални промивки от жените, които не искат да зачеват.
	— Нищо чудно, след като принадлежат на една куртизанка.
	— Три от стъкленичките са били измити и напълнени с лечебни балсами, произведени наскоро. По другите, въпреки че са празни, все още има остатъчна прах, защото не е лесно тя да се изчисти по ъглите… — диагностицира Хипарх, вкарвайки една пръчица във флакончето, за да я извади миг по-късно, изцапана с някакво зеленикаво вещество.
	— Отрова ли е? — потрепери Аврелий.
	— Как не! — отговори му Хипарх. — Бих се заклел, че се касае само за накълцана салвия… но май е твърде стара, защото ароматът й почти е изчезнал.
	— Какво е твоето заключение? — попита го нерешително патрицият.
	— Изглежда, твоята хетера е изпразнила стъклениците от тяхното първоначално съдържание, за да сложи в тях своите лекове; но тъй като е твърде трудоемко да се почистят, се е ограничила в използването само на три от тях. Що се отнася до съдържателя им, със сигурност това е аптекарска кутия, показва го ето това приспособление… — Хипарх му посочи желязната пръчица, използвана преди малко. — Виждаш ли я? Накрая завършва с миниатюрна лъжица, с която е възможно да се изваждат и твърде малки количества от лекарството.
	— Това също ли е медицински инструмент? — попита Аврелий, вземайки в ръка другата пръчица, която лежеше на дъното на сандъчето.
	— Не, това е обикновена пръчица от кост. Може би собственикът на стъкленичките я е използвал, за да размесва прахчетата, макар че ми се струва твърде голяма за подобно приложение — отговори Хипарх и се приготви да си ходи, но естествено, не преди да е получил твърде соления си хонорар.
	— Твоите тарифи стават все по-високи! — оплака се патрицият.
	— В сметката е включена и цената на подсилващата отвара, която интендантът ми поиска за бременната слугиня.
	— Сериозно ли говориш? — възкликна смаяният сенатор, който се питаше как е възможно той, стопанинът и господарят на _domus_ на Аврелиите, да научава винаги последен какво се случва в неговата къща?
	— Хей, ти нямаш нищо общо, нали? Въпреки че момичето е много красиво с тази черна плитка, влажни очи и толкова дълги крака… — намигна със съучастническо изражение медикът, чиято напреднала възраст не му пречеше да цени женските прелести. Патрицият кимна в знак на съгласие: Астерия беше млада, привлекателна и достатъчно лекомислена, за да се вкара в беда. Освен ако…
	— Ама ти преглежда ли я?
	— Не. Парис ми каза, че няма нужда.
	В душата на Аврелий се прокрадна съмнение, но се изкуши да го игнорира, защото беше твърде невероятно: щеше да е по-добре, ако поговореше надълго и нашироко със своя интендант, на четири очи, рано или късно…
	В този момент Кастор пристигна запъхтян и се впи в амфората със сетино с жаждата на камилар, върнал се от дълъг поход в пустинята.
	— Намерих старицата, _domine_, но ми струваше кесийката; празна, разбира се. Наложи се да се оставя да ми я откраднат, за да имам вид на неподготвен човек, който за пръв път рискува да попадне в квартал с лоша слава. Докато една палавница ме разсейваше, питайки ме за някаква улица, съучастникът й ми измъкна кесията изпод туниката, но уви, по доста недодялан начин: древният и благороден занаят като джебчийството е на път да изчезне, а днешните младежи не са способни да откраднат дори бастуна на някой слепец! — изказа съжалението си Кастор.
	— Хм, имаш ли адреса?
	— Адрес е меко казано! Ако вървиш зад _Mons Testaceus_ и завиеш надясно по първата уличка, пред _обществения_ фонтан ще видиш къщурка на два етажа, заклещена между две _insulae_. Вещицата, която между другото се казва Пика, живее там. Изглежда, този недвижим имот _й_ го е _приписал_ лично Токул след смъртта на съпругата му.
	— Която я сполетява в Бая, където се е била преместила след развода — припомни сенаторът. — Авзония, изглежда е била бъкана със сестерции, тъй като по тия места животът е доста по-скъп, отколкото във Вечния град! Каква ли е била причината онзи скъперник Токул да изпадне в такава щедрост по отношение на съпругата си, първо, а после и към робинята й, освен ако не е с цел да се опита да откупи мълчанието им? — разсъди сенаторът.
	— Мълчание за какво? — попита съмняващият се Кастор.
	— Именно това искам да разбера и аз, затова утре ще посетя старицата.
	— Защо не днес, _domine!_
	— С дни вече се къпя вкъщи и ако кракът ми и днес не стъпи в термите, рискувам да видя как ми отнемат римското гражданство! — пошегува се патрицият, повиквайки _balneatores_.


	Аврелий беше влязъл току-що във вестибюла на Термите на Агрипа, когато съзря в далечината Корелия, съпругата на консула, която се бе застояла на сладки приказки с Валерия пред дамската съблекалня. До двете жени един роб камериер ги шпионираше, наострил слух, преструвайки се на твърде зает със смяната на пешкирите.
	Корелия, грациозна повече от всякога в туниката си с къси ръкави, под които се показваха ръцете й, целите в синини заради някакво лошо падане. Патрицият, спомнящ си добре обещанието, което даде на Метроний, се бори храбро и решително срещу желанието си да я доближи, но естествено, загуби битката.
	В момента, в който Валерия си тръгваше, сенаторът направи знак на Кастор и той, без да изпуска удобния случай, сграбчи незабавно роба за туниката.
	— Хей, ти, долу ръцете от нещата ми! — изкрещя, извиквайки на помощ двама от охраната: обирите в баните бяха станали ежедневие, затова към всяка къпалня бяха зачислени надзиратели, готови да се намесят и при най-малката аларма.
	— Какво ти става? Нищо не съм направил? — запротестира робът камериер, докато усърдните охранители обездвижваха ръцете му, отвеждайки го, за да го обискират.
	След като теренът вече беше чист, Аврелий се приближи към Корелия. Беше му достатъчен само един поглед, за да разбере, че жената изобщо не е благоразположена към него.
	— Валерия ми разказа как си й досадил в Созиите, принуждавайки я да избяга презглава навън. Стой далече от мен, не искам да имам нищо общо с теб! — заяви ядосано матроната, надявайки се, че сенаторът бързо ще започне да й се моли.
	Патрицият обаче, обезсърчен, не направи опит дори да се оправдава; щом иска Корелия, нека да вярва на думите на онази змия…
	— Както желаеш. И да не забравиш да поздравиш пълководеца, когато го видиш — кимна й набързо с глава за довиждане, докато се отдалечаваше с настроението на кандидат за длъжността претор, когото всички смятат вече за победител, но при последвалото преброяване на гласовете вижда как победата му се е изплъзнала на косъм.
	— _Ave_, Стаций — поздрави го кисело Глафира, изниквайки изневиделица зад гърба на патриция. — Толкова ли съм опасна, че да мобилизираш цяла кохорта от _vigiles_, за да ме държат под око? Докога ще трябва да се събличам пред десетина сатири в ризници, които надзъртат през прозореца ми?
	— Защо Антоний Фелиций ти е поверил това сандъче? Какво е имало в стъкленичките? Къде си намерила тази обеца? — нападна я сенаторът, повишавайки тон.
	— Престани да правиш циркове, намираме се на обществено място! — затвори му устата хетерата, винаги твърде предана на благоприличието. — И не си мисли, че ще ме уплашиш, имам приятели по върховете!
	— Заблуждаваш се, като си мислиш, че клиентите ти ще си направят труда да те покровителстват, скъпа моя! По-скоро започни да говориш и се моли на боговете да ми помогнат да намеря по-бързо убиеца, защото, ако аптекарската кутия има нещо общо със смъртта на Фелиций, следващата жертва може да си ти!
	Хетерата пребледня, прехапвайки устни. Изправен пред упоритото й мълчание, на Аврелий не му оставаше друго, освен да се насочи към басейна.
	— Разследваш ли, или се подкачаш с куртизанките? — попита го с провокативен тон Апий Остилий, деканът на Курията, който беше наблюдавал отдалече срещата им.
	— Кой го казва… — промърмори патрицият с половин уста, за да не могат да го чуят слугите, натоварени да надзирават най-възрастния член на сената и да съобщават за всяка негова крачка на богатата му съпруга плебейка, която не му беше простила обидата.
	— Чуй ме добре, Публий Аврелий. С кашата, която ми забърка, имай грижата да стигнеш по-бързо до някакъв резултат, или няма да ти се размине: достатъчно ще е само да се поразровя в личния ти живот, за да намеря в него толкова много доказателства за извършени от теб низости, които да ти попречат да си в сената поне едно десетилетие!
	„Да заповяда следващият!“ — помисли си Аврелий, тъй като създаването на нови врагове се беше превърнало в негов специалитет…
	— В случай че те интересува, Токул току-що отиде в _laconicum_ за парна баня — съобщи му в този момент секретарят.
	Докато влизаше в същото помещение, сенаторът прецени, че лесният достъп до термите на Агрипа, в които басейнът е безплатен за всички, явно бе подтикнал пестеливия Токул да изневери на кварталната къпалня, за да дойде чак в центъра.
	Златарят, който се беше изтегнал със затворени очи върху дървената пейка, изглежда, не усети присъствието на Аврелий и той се възползва от това, за да го огледа по-задълбочено: беше доста силен въпреки невнушителното си телосложение, достатъчно обаче да забие камата в гърба на брат си. Жалко, че погребалната клада отдавна беше погълнала тленните останки на Антоний Фелиций, иначе компетентен медик като Хипарх със сигурност щеше да съумее да пресметне приблизителната височина на нападателя предвид мястото, където е проникнало оръжието. Патрицият, изправяйки се, си помисли, че Токул идеално би могъл да е неговият човек само ако се откриеше добра подбуда за това…
	Ювелирът не се бе помръднал дори на йота. Аврелий се запита: да не би да е умрял и той? В този момент златарят повдигна ръка, за да обърше потта от челото си, и Аврелий, успокоен, излезе бързо от _laconicum_, за да се потопи в студения басейн.


>	XXIII
>	Третият ден преди Ноните на юли

	На следващия ден сенатор Стаций, облечен в твърде скромна туника, накара носачите да го оставят близо до _Mons Testaceus_, и заобиколи хълмчето, образувало се от глинените отломки на хилядите счупени амфори, за да навлезе в квартала, в който се намираше жилището на Пика.
	По-скоро нещо като къщурка, отколкото къща, много тясна и разположена между разпадащите се _insulae_, като самотна скала сред големите вълни. Нямаше каменни стълби, за да се качиш на първия етаж, а само някаква нестабилна дъска, подпряна на външната стена до перилата.
	Пред вратата стоеше свиреп побойник.
	— Кой те изпраща? — попита грубо.
	— Белязания — отговори бързо Публий Аврелий, измисляйки си на мига някакъв прякор, който му се струваше подходящ: от младежа на пост пред входа можеше да се предположи, че в сградата се извършваше всичко друго, но не и някаква легална дейност.
	— Къде си мислиш, че ще отидеш? Оттук не се минава!
	— Ще направите добре, ако веднага офейкате; някой е направил донос! — опита се да го изпързаля Аврелий.
	— За Херкулес! Момчета, всички навън, мястото е несигурно! — извика хулиганът в посока към горния етаж.
	По дървените стълби незабавно се втурнаха надолу четирима щураци, които носеха в ръце бокали, стомни, дарохранителници и свещници, които са били част от обзавеждането на някои от трапезариите, ограбени неотдавна. Малко след това навън излезе и момченце с изрисувано лице, следвано от брадато мъжище, заплеснато да оправя дрехите си. Междувременно зад вратата на партера се беше показала сбръчкана вещица с възсиви коси, които висяха по шията й като спираловидни змии.
	— _Kyria_ Пика, предполагам! — поклони се Аврелий с широка усмивка.
	Преценявайки ситуацията, горгоната изръмжа и направи опит да си плюе на петите.
	— Обир, укриване на крадени вещи, сводничество… — започна да изброява патрицият, възпирайки я набързо. — Имам достатъчно доказателства, за да накарам да ти отпорят кожата на гърба с камшика.
	— Гърбушкото как ще си получи обратно парите, ако ме доложи? Този кожодер ме задушава; не мога да му платя дори лихвите, какво остава за сумата по заема! — изкряска старицата с ядосан глас.
	— Би могла да се обърнеш към стария си господар — посъветва я Аврелий, възползвайки се от недоразумението: на определени места да бъде объркан с бияча на лихваря, можеше да се окаже по-полезно, отколкото да се появи с атрибутите си на магистрат.
	— Как не! Откакто умря брат му, този не ми дава и една сестерция!
	— Първоначално обаче ти е купил тази хубава къща, за да си държиш устата затворена… — намигна й Аврелий, докато й говореше с очебийно съучастнически тон.
	— Ех, да, в началото! — изфъфли вещицата.
	— За какво трябва да си държиш устата затворена? — попита я патрицият, променяйки изведнъж тона си.
	Пика го погледна подозрително: този не беше един от младежите на Гърбушкото…
	— Да, правилно си мислиш; не ме праща твоят лихвар кожодер. Но преди да залепиш езика си за небцето и да не го отлепиш никога повече, изслушай ме добре какво ще ти кажа. Имаш две възможности: първата е да се озовеш в Мамертинската тъмница със списък от престъпления, дълъг колкото брадата на Нестор, а на твоята възраст няма да излезеш жива оттам. Втората е да ми отговориш на въпросите, за да получиш щедър бакшиш и да се освободиш един път завинаги от Гърбушкото и неговите съучастници. Избирай ти.
	Старицата не изпита колебание.
	— Какво искаш да знаеш?
	— Историята с прелюбодеянието, от игла до конец.
	— Бързо ще ти я разкажа. Господарката ми беше омъжена от двайсет години за Токул, когато той прибра в дома си своите брат и снаха. Двайсет години никакво удовлетворение и без каквото и да е развлечение…
	— После идва Антоний Фелиций, млад, симпатичен, привлекателен. В края на краищата това, което се е случило, е напълно разбираемо… — отбеляза Аврелий.
	— Казваш разбираемо? — възкликна невярващата Пика. — Как си обясняваш тогава една млада жена в разцвета на живота си, със съпруг, който изглежда като Аполон, да се окаже в леглото с плешивия си девер дребосък?
	— Балбина и Токул? О, безсмъртни богове, винаги си мислех, че…
	— … Това, което господарят винаги е искал да си мислят — прекъсна го робинята. — Затова плати цяла купчина сестерции на съпругата си, за да се оттегли в Бая! Впоследствие, когато тя умря, оставяйки ме свободна, отидох при него и който иска да разбере, ще разбере, му поисках тази съборетина, плюс скромна месечна издръжка. В края на краищата всичко се подреди добре, от този скъперник не можех да очаквам повече; но после спря плащанията и аз, вече свикнала да разчитам на тази дребна сума, изпаднах в беда заради Гърбушкото, докато той спокойно си живееше живота с онази развратница Балбина! — завърши Пика, вземайки бакшиша си с искрящи очи.


	— Гледай го ги старчето! — възкликна по-късно Кастор, очевидно удивен. — Тихомълком е оправял снахата, напук на онзи хубавец брат му и цялото му благородно коляно!
	— Старче? Как така, след като е само на петдесет и шест години? В Рим всеки един мъж е считан за _adulescens_ до двайсет години, _iuvenis_ от двайсет до четиридесет, а от четиридесет до шейсет — _vir_, възрастен в разцвета на своята мъжественост. Едва след това започна старостта на _senex!_ — протестира Аврелий, който, откакто бе преминал четирийсетте, беше станал твърде чувствителен на тази тема.
	— И така, красавецът Фелиций е пренебрегвал съпругата си и тя, горкичката, е решила да си полегне с по-възрастния му и грозен брат. Ако не беше Глафира, тази история, заедно с епизодите, които ни разказа Помпония, би могла да ме накара да си помисля, че Антоний окончателно е бил скаран с бог Приап — разсъждаваше на глас Кастор.
	— Животът на един импотентен мъж никак не е лесен в град, в който коренът на думата _virtus_ е същият като този на _virilitas_, защото му се налага да се сблъска с подигравки, насмешки, социален остракизъм… Следователно какво е можел да направи Антоний, освен да си наеме известна куртизанка, с която да хвърля прах в очите на хората?
	— Твоята теорема има доказателство, _domine_: ако красавецът Фелиций е дезертирал от брачното ложе, тогава…
	— Детето, което очаква Балбина, е на Токул. Ето я подбудата! — завърши, ликуващ, Аврелий. — Трябва веднага да говоря с Балбина!
	Сенаторът обаче нямаше нужда да я уведомява за посещението си. Самата Балбина бе изпратила човек, за да го повика.


>	XXIV
>	В навечерието на Ноните на юли

	Клатушкащият се наляво-надясно в носилката Публий Аврелий бързаше към дома на Токул, надявайки се, че Хипарх ще го настигне колкото е възможно по-бързо. Щеше му се да има повече време, за да поразмишлява над това необичайно прелюбодейство, зад което започваше да се очертава сянка, която беше доста по-тъмна от тази на само едно нищо и никакво убийство на съпруг. На пръв поглед бременността на младата жена съвпадаше с коликата, която бе изплашила Фелиций, че някой го е отровил, но Аврелий не вярваше, че се касае за случайност: за който и да е съпруг едно е да си затвори очите пред малко домашно прегрешение, и съвсем друго да отглежда незаконородения плод от една прелюбодейска връзка. Може би точно по тази причина двамата любовници са решили да премахнат клетия Антоний.
	Странни съдби имаха двамата братя: Фелиций, фаворит на орисниците, бе видял как всички безвъзмездни дарове, които съдбата му е била отредила, се изплъзват от ръцете му, докато упоритият Токул междувременно му ги отнема един по един, както изгладнялата кукувица изхвърля от дома им птиченцата без пера, законни обитатели на гнездото: първо наследството, после сенаторската длъжност, накрая съпругата.
	А сега и Балбина, в плен на родилните болки, го бе повикала по спешност…
	Патрицият, едва прекрачил прага на къщата, разбра, че е пристигнал в критичен момент, защото жените плачеха, робите тичаха напред-назад, _sagae_ се стараеха да изпълняват заповедите на един дангалак с клюновиден нос и доста объркани идеи.
	— Пиявиците! Не, студена баня! Не, успокояващата отвара! — суетеше се хирургът.
	— Какво става? — попита Аврелий.
	— _Domina_ е много зле — обясни с отчаян глас една от прислужничките. — Господарят е далече; изпратихме да го повикат, но се боя, че няма да дойде навреме. Тя вече е на края на силите си. Ела, иска веднага да говори с теб!
	Хипарх, с развяващ се хитон и преметната през рамо чанта с инструменти, беше дошъл и започнал да обсъжда оживено ситуацията с медика с острия нос, ако поредицата от жестоки обиди можеше да се счете за разговор, с които докторът веднага нападна колегата си, изтръгвайки от ръцете му легенчето за пускане на кръв. Докато влизаше в стаята на родилката, Аврелий с крайчеца на окото го видя как изсипва съда с пиявиците върху безупречната туника на медицинското светило, придружавайки жеста си с низ от цветущи ругатни.
	Балбина лежеше подгизнала от студена пот, обгрижвана от акушерките, които обтриваха с влажна кърпа дребното й личице, чиято деликатност контрастираше гротескно с грамадата на обезформения й корем, издуващ завивките. Въпреки голямата горещина до постелята й грееше запален мангал, а в единия от ъглите, потънали в мрак, стоеше приготвен столът за раждане, върху който младата жена не би могла за нищо на света да намери сили да се покачи.
	— Сенаторе, тук ли си? — прошепна с неясен глас Балбина.
	— Да, но ще поговорим по-късно; нека първо Хипарх те прегледа! — подтикна я патрицият.
	— Не, изгони навън жените!
	Когато последната прислужница затвори вратата, Балбина протегна ледената си ръка към Аврелий и му прошепна с жален гласец:
	— Умирам, това е наказанието, което ми изпращат боговете, задето отрових Фелиций: опитвах се да го лекувам, а всъщност почти го убих. Разкри ме, докато пробвах обеците, и разбра, че съм бременна… тогава го проследих в Субура и го намушках!
	— Балбина, лекарят! — умоли я патрицият.
	— Закълни се, че когато вече съм умряла, ще оповестиш в сената моята изповед…
	Аврелий побърза да й обещае, докато тя рухваше изнурена на леглото.
	Миг по-късно Хипарх, притичвайки към постелята, започна да опипва корема й под критичния поглед на дългоносия си колега.
	— Нищо не може да се направи; течностите в тялото й са в пълен дисбаланс! — придаде си важност същият този човек.
	— Цезаровото сечение все още би могло да я спаси — реши обаче Хипарх, изваждайки своите бистули от калъфа.
	— Луд ли си? Тази интервенция се прави само на жени, които вече са мъртви, за да се спаси плодът! — възпротиви се възмутено медицинското светило.
	— Ако не направим нещо, тази млада жена така или иначе ще умре, затова поне си заслужава да опитаме! За наш късмет припадна, така че няма да ми се наложи да използвам упойка. Жени, помогнете ми: трябва ми неразреден оцет, вряла вода и много чисти пелени. И разкарайте оттук този шарлатанин! — каза, затваряйки се в стаята.
	В този момент Токул, с облещени очи и силно задъхан, нахълта в атриума.
	— Балбина? — попита на един дъх.
	— Правят й секцио — каза Аврелий.
	— О, богове от небето, ще я убият! Не искам това дете да се ражда, отнемайки живота на своята майка!
	— За съжаление, няма други алтернативи, но Хипарх е най-добрият хирург в Рим, ще направи невъзможното. Нямаш друг избор, освен да чакаш.
	Златарят, уплашен, се огледа наоколо и започна да търси нещо сред гънките на туниката си, откъдето извади златна верижка. След това изпразни дисагите си върху масата, избирайки няколко големи пръстена, обсипани със скъпоценни камъни.
	— Тичай веднага в храма на Хигия, богинята на здравето, сложи накитите в краката на статуята. Тези пък ги занеси пред олтара на Ескулап, покровител на медицината — заповяда на един роб, давайки му голям брой монети.
	Изненаданият Аврелий наблюдаваше Токул — Токул скръндзата, Токул неверника, — изпразни кесията си, за да изпроси милостта на боговете.
	— Забрави богинята на змиите от античен Крит — подсказа му.
	Ювелирът навъси чело, сякаш не го разбра, но после добави още пари и за жертвеника на Юнона Луцина, закрилница на родилките. Не след дълго седеше на една катедра, стиснал с две ръце главата си.
	Патрицият се поколеба, разкъсван между желанието да се възползва от този момент на слабост за целите на разследването и уважението пред тревогата, изписала се върху лицето на този мъж.
	Другият реши вместо него.
	— Какво ти каза? — попита го.
	— Призна си, че е убила Фелиций.
	— Ама това не е вярно! — възкликна Токул.
	— Знам, тя изобщо няма сила за това. Макар и да по-твърди, че го е намушкала, след като му е сложила _отрова_, и ме принуди да се закълна, че ще докладвам нейното самопризнание пред сената.
	Ювелирът си замълча, твърде обезпокоен, за да му отговори.
	— Вчера се запознах с една определена Пика — подхвана отново Аврелий. — Трябваше да продължиш да й даваш пари, защото твоето скъперничество те предаде, Токуле!
	— Не се поддавам на изнудвания! Брат ми също си мислеше, че ще ме държи в ръцете си, но аз…
	— Само и само за да не отстъпиш нито милиметър от принципите си, си оставил Балбина да се опита да го отрови! — завърши рязко патрицият.
	— Даде му само лекарство; надяваше се, че… — каза Токул, спирайки изведнъж.
	— … Ще го подтикне да консумира брака си, за да го накара да повярва, че детето е негово — заключи сенаторът.
	— Защо ли Балбина си е признала за тези глупости? — промърмори Токул в плен на объркването си.
	— Боеше се, че ще умре, и искаше да те спаси. Не знаеше ли, че тя те обича толкова много? — попита сенаторът.
	— Не. Аз съм стар, а тя все още няма двайсет години, твърде млада е, за да умре. Вината е изцяло моя…
	— Фелиций също е имал доста вини, но не са били добра причина, за да го убиеш!
	— Нямаше нужда да го правя. Когато разбра за нашата връзка, ни заплаши със скандал, но може и да е говорел напосоки, защото, ако ни беше разобличил, означаваше да разкрие пред всички своята импотентност!
	— Значи е било вярно…
	— Разполагам със списък на докторите, към които се е обръщал, но безрезултатно… Изглежда, болестта му беше в главата, почти отказваше да порасне, да стане мъж…
	— Въпреки това от мига, в който Балбина е забременяла, нещата са се променили. Брат ти е имал довод срещу теб…
	— Предложих му да го обезщетя с голяма сума пари, за да й даде развод, но той отказа. В цената на мълчанието му претендираше да са включени всичките ми земи и сенаторското място.
	— Винаги му е харесвало да играе с размах; жалко, че обикновено губеше! — изрече сенаторът.
	— Отговорих му с неприличен жест, който сега няма да повтарям, а той не реагира.
	— При всички положения смъртта му те е отървала от голяма беля! — възкликна Аврелий. — Но въпреки това страшна беда се е стоварила върху главата ти, Токуле, защото ще трябва да ми дадеш подробен отчет как си прекарал онази съдбовна сутрин, освен това ще е по-добре да си по-изчерпателен от предишния път!
	В този момент вратата се отвори и се появи Хипарх.
	— Как е? — попита Токул, скачайки на крака.
	— Дойдох точно навреме, млада е и ще се оправи. Сега спи, ще я видиш по-късно.
	Златарят въздъхна с облекчение.
	— Благодаря на боговете, спасена е! А детето? Трябваше да се казва Марк…
	— Боя се, че няма да е възможно — поклати глава медикът.
	— Мъртво ли е? — попита полугласно Токул.
	— Не, но е момиче — засмя се Хипарх, събирайки инструментите си. — Робините го къпят.
	— Възхвала на всички богове! — възкликна извън себе си от радост Токул.
	— Хубаво, сега, когато вече си по-спокоен, можем да продължим напред подтикна го Аврелий, който нямаше намерение да изпуска кокала.
	— Няма закъде повече да върви напред. Заявлението на Балбина ме изправя до стената; или аз, или тя!
	— Ако не си виновен, има изход: помогни ми да открием убиеца.
	— Предполагам, че не е нужно да те моля да забравиш изповедта й, направена в твърде особен момент…
	— Аз съм магистрат — припомни му Аврелий.
	— Неподкупен. Или поне твърде богат, за да може да бъде подкупен — въздъхна Токул.
	— Да се върнем към деня, в който Фелиций беше убит.
	— Кроткото му държание ме накара да се съмнявам, и във втория час, когато го видях да излиза, тайно го проследих.
	— Вървя по петите му чак до Субура ли? — попита сенаторът с невинно изражение.
	Ювелирът не се хвана в капана му.
	— Хайде, Стаций, знаеш много добре, че Антоний е трябвало първо да мине през теб, за да вземе дрехите и носилката ти! Но той дори не се отправи към дома ти, а тръгна към Есквилин. Вървеше много бързо и не успях да продължа да го следвам. После се повъртях тук-там и се насочих към Форума.
	— Без да срещнеш никого през това време.
	— Не, с изключение на един продавач от магазина ми на Виа Сакра — коригира се златарят.
	Публий Аврелий веднага прецени, че думата на подчинен нямаше кой знае каква тежест в съда, пък и независимо от това Токул е имал достатъчно време, за да убие брат си.
	— Ръцете ти празни ли бяха, или носеше нещо със себе си? — попита, спомняйки си черното наметало на нападателя.
	— Само чантата, преметната през рамо — каза златарят.
	Патрицият погледна към небето: познаваше много добре ужасната чанта на Токул, сива, оръфана и с такава вместимост, че би могла да побере не едно, ами две наметала…
	— Всъщност намирал си се на крачка от местопрестъплението, нямаш никакво прилично алиби, а като добавка разполагаш с три отлични причини, за да поискаш смъртта на брат си: жената, детето и парите! Ако това е всичко, което можеш да ми кажеш…
	Токул се подвоуми дълго, преди да отговори.
	— Има една стара история, която е отпреди двайсет години.
	— Нека да я чуем! — каза грубо сенаторът.
	— Още твърде млад, Фелиций се оставяше да бъде въвличан в множество напълно неразумни сделки. Но един ден дойде при мен с нещо, което беше достатъчно интересно, за да ме подтикне да го изслушам…
	— Злато?
	— Да, комплект накити с великолепна изработка, за която е използвана същата техника на обецата, която ми показа. Попитах го колко иска за тях, щях да ги купя, без да се замисля. Отвърна ми, че това злато е опасно и трябва да се превърне в кюлчета, за да стане неразпознаваемо. Щях да изкарам добър процент и от това.
	— Дори и да си се съмнявал в законния му произход, пак си бил готов да го претопиш?
	— Работата си е работа — каза ювелирът. — Сърцето ми все още се къса, като си помисля, че тези предмети бяха истински шедьоври; масивен нагръдник, декориран с великолепни, изправени на задните си крака бикове, огърлици с много фини преплетени синджирчета, гривни под формата на змии, изящни съдове от ковано злато, огромни релефни колани с изваяни по тях секири…
	— Секири ли каза? — подскочи Аврелий.
	— Да, двойни брадви — потвърди.
	— Като тези по гривната на Агенор… — промърмори умислено сенаторът, тъй като накитът, който беше върнал свободата на германеца, не бе друго, освен една много малка част от съкровището, попаднало в пещта за претопяване…
	— Спасил си от огъня двете пчели, нали?
	— Да, тях и една обредна статуетка, това са последните следи, останали от цялата тази красота! Дълги години ги съхранявах ревниво в _area_, без да ги показвам на никого. Но след това, като стар глупак, какъвто съм, ги подарих на Балбина…
	— Но уви, брат ти ги е присвоил.
	— Не са му донесли късмет, ако е вярно, че е бил с едната от пчелите, когато са го убили.
	— Същата, за която ти се престори, че никога не си виждал.
	— Разбира се, не се говори за лични неща с непознат — оправда се златарят.
	— Дори и да е римски магистрат?
	— Най-вече ако е римски магистрат! — усмихна се Токул.
	— Това се случва в първата година от господството на Сеян, така ли е? — попита Аврелий.
	— Да, спомням си отлично, защото точно тогава Метроний бе застигнат от онези гнусни доноси за обида на държавния глава, с които преторианският префект поразяваше по-заможните граждани. Фелиций живееше с дни в паника, опасявайки се, че всеки един момент ще бъде арестуван и той. Мен също ме обливаше студена пот, но въпреки това в късна доба претопихме златото. Смешно е да се каже, но през целия ни живот това беше единственият момент, когато се почувствахме близки.
	— След това за златото не се е чуло нищо повече, но Метроний е успял да се оправи — завърши патрицият.
	— Какъв по-добър начин от този да възвърнеш на преторианския префект съкровището, обречено да финансира заговора срещу него?
	— Нека да се разберем, не обвинявам никого. Фелиций имаше връзка със страшно много хора; ако не се лъжа, беше приятел и с теб, и с Валерий, но това не ми дава право да ви нароча за негови съучастници.
	— Всичко казано дотук е много интересно, Токуле, но въпреки това не отменя думите на Балбина — отвърна сенаторът.
	В този момент вратата се отвори и влязоха дойките с възглавницата, върху която лежеше новороденото момиченце, повито в ленени пелени.
	— Един момент — спря ги Аврелий. След това взе вързопчето от обятията на прислужничките и го сложи в краката на Токул: според _mos maiorum_ никое дете в Рим няма право на живот, докато не бъде прието публично за член на семейството.
	— Припознаваш ли твоята дъщеря, Токуле? От името на твоя покоен брат, разбира се!
	Златарят взе бебето от земята и го вдигна нависоко.
	— Да бъде отгледана! — произнасяйки отчетливо древната ритуална фраза, остана с вдигнати към небето ръце, докато Аврелий излезе бавно през вратата.
	След като отпрати нубийците, сенаторът тръгна да се прибира пеша към дома си, за да може пътьом да проясни мислите си, преценявайки кой е имал мотив да извърши престъплението.
	Най-вече Павел Метроний. Ако Цепион е имал съучастник в Рим. Ако този съучастник наистина е бил бъдещият консул. Ако Фелиций след две десетилетия е намерил начин, за да го докаже. Ако Метроний е успял да го проследи в Субура… Твърде много „ако“, реши Аврелий, вземайки предвид другата хипотеза.
	Марк Валерий. Може би Фелиций го е изнудвал заради предателството на баща му, ако, разбира се, е бил в течение за това. Всъщност въпреки всичките си усилия, за да е близо до властимащите, мизерникът си е останал винаги мизерник, тоест само асистент, обикновен изпълнител на заповеди, но не, разбира се, от типа на тези, с които могат да се споделят важни тайни: вероятно и прането на златото му е било поверено само заради това, че брат му е златар…
	Сенаторът си помисли обаче, че това са само чисто и просто предположения. Имало е семпло и праволинейно разрешение, с което Фелиций да се задържи на краката си, без да се нуждае нито от изнудвания, нито от заговори, както и от погребани съкровища, а то е било Токул.
	Фактите красноречиво говореха за това: Балбина е заченала незаконната си дъщеря, за която е щяло да се разбере, когато Фелиций е щял да отрече бащинството си. Следователно…
	Вглъбен в тези разсъждения, патрицият вървеше към дома си. Изведнъж усети как една ръка тежко се стовари върху рамото му, и веднага го побиха тръпки от страх. Кортежът! Давайки си сметка, че е сам и пеша точно в деня на гладиаторските борби, когато цял Рим беше в амфитеатъра, мигновено си помисли, че постъпи наистина глупаво да се откаже от охраната си!
	Обърна се изключително бавно, осъзнаващ, че няма да може да даде никакъв отпор на една извадена от ножницата кама.
	— Валерий, ти ли си? — възкликна, разпознавайки генерала в дишащия тежко мъж с дълга брада, който го беше спрял.
	— Кой иначе? Вече не поздравяваш ли старите си приятели? — каза му с преплетен език.
	— Пийнал си доста.
	— Странно ли ти се струва? При баща предател и майка курва е така. Не намираш ли, че има за какво да се давя във виното? — изфъфли пълководецът.
	— Ще те придружа, не си в състояние да се държиш на краката си — предложи му Аврелий, питайки се как ли генералът, след като изтрезнееше, щеше да приеме факта, че се е намирал до мъж, чиято глава преди това е искал.
	— Хиляди пъти си повтарях, че това не може да е вярно. Знаех, че баща ми гледаше на Сеян като на човек, опасен за империята, но не съм предполагал, че ще стигне дотам да предаде отвоюваната позиция на врага! — възкликна, изхлипвайки.
	Аврелий си замълча, защото никое намерение, колкото и честно да е то, не можеше да оправдае гибелта, към която щяха да тръгнат подкрепленията, ако не бяха уведомени навреме. Но защо да го изтъква пред Валерий, който и без това вече имаше достатъчно за какво да се срамува?
	— Искаше да види император един от синовете на Германик, но грешеше, защото невинаги синовете приличат на бащите си — разсъди патрицият.
	В действителност мечтата на въстаналите се беше изпълнила след смъртта на Тиберий, когато на императорския трон се бе възкачил лудият Калигула, потомък на Божествения Цезар и последен наследник на оплаквания от всички пълководец. Никога до този момент Рим не бе имал по-лош император, затова само след четири години царуване неуравновесеният младеж бе убит от преторианците от собствената му гвардия.
	— Малцина са тези, които мислят така: _qualis pater, talis filius_, казват хората. Колко време смяташ, че ще ми оставят все още да командвам легионите, ако тази история излезе наяве? — попита със замъглен поглед Валерий.
	— Ще бъде трудно да се потули с това убийство на Антоний. Мисля, че нашият приятел е изнудвал някого и по тази причина е бил убит: убиецът е извършил предумишлено престъпление, иначе нямаше да се подготви и облече в разгара на лятото с наметало със смъкната над очите качулка — обясни Аврелий.
	Марк Валерий избухна в глух смях:
	— Ама не! Ще разбереш колко ти бях бесен само по това, че проклех хиляди пъти онзи наемник заради глупавата му грешка!
	— Все още ли ме мразиш? — попита патрицият, дори и да знаеше вече отговора: когато доверието, което е продължило дълго и безусловно, се наруши, рядко в празнината от загубеното приятелство нахлува безразличието; по-често тя се запълва с непоправима враждебност…
	— Може и да нямаш нищо общо със смъртта на баща ми, Публий Аврелий, но съществуват факти, които не мога да подмина. Да искаш от мен да протегна ръката си към теб, ми идва в повече — отговори му обаче Валерий, олюлявайки се на нестабилните си крака, докато презрително отблъскваше ръката, която сенаторът му бе предложил, за да го подкрепи. — За какъв ме вземаш, за онзи безгръбначен Фелиций ли? Неговият проблем винаги е бил все един и същ: _vir esse_, „да бъдеш мъж“; или, ако трябва да го кажа по-вулгарно, _habere coleos_, „да имаш ташаци“ За съжаление умря, без да го разреши, защото тестисите не му покараха никога!
	— Метроний обаче е подъл, хлъзгав като змиорка… — изрече, без да се замисли, Аврелий.
	— Така е, но не може да е той, защото деканът Остилий ми каза, че сутринта, в която е извършено престъплението, малко преди това се е видял с него в дома си.
	— Консулът е твой братовчед, нали? — попита патрицият, възползвайки се от неочакваното благоразположение на генерала.
	— Да, но винаги сме се виждали твърде рядко. Аз бях в Ориента, а той никога не се е помръдвал от Рим, защото амбициозните мъже не се отдалечават с удоволствие от склоновете на Палатин.
	— Значи не го познаваш добре…
	— За сметка на това пък познавам жена му Корелия! На практика Метроний я захвърли в обятията ми, преструвайки се на сляп и глух, в замяна на моята помощ за предизборната му кампания.
	Аврелий се вкамени: ревнивият Метроний, обсебващият Метроний, влюбеният Метроний, който продава прелестите на Корелия за няколко изборни гласа!
	— Естествено, не чаках да ми го повтаря — спомни си Валерий, почти развеселен; но усмивката му се стопи в зародиш: майка му също е била красавица, тя също се бе предложила на първия, минал покрай нея…
	Между двамата мъже се настани тежко мълчание. Когато вече почти се изравниха с _insula_ на хълма Целий, сенаторът се спря пред вратата, през която беше преминавал много пъти през своята младост, а сега му бе забранена завинаги.
	— Ще оттегля обвинението… — каза генералът, преди да си тръгне. — Искам да забравя колкото е възможно по-бързо тази случка.
	— В Германия не е случило това, което си мислиш… — осмели се да му каже патрицият.
	— Не понасям да ми говориш за това! — затвори му устата Валерий с ядосан жест.
	— Тогава _vale_ — каза сенаторът.
	— Сбогом! — поправи го другият, обръщайки му гръб.


	— Предупредих те, че зад благоразположението на Корнелия май се крие нещо странно! Ама ти, какъвто си самонадеян, предпочете да вярваш, че мигновено си я прелъстил с мъжествения си чар! — подсмихна се безмилостно Кастор веднага щом Аврелий му разказа всичко. Сенатор Стаций щрака с пръсти и всички жени падат в краката му, нетърпеливи да влязат и в леглото му! Хубава приказка, нали? Боя се обаче, че ще ти се наложи да започнеш да я пишеш отначало!
	— Какви са били мотивите им, за да ме въвлекат по такъв начин? Дори не съм някакъв могъщ човек!
	— А, така ли? — започна да се смее звучно освободеният роб. — Древният ти род, наследството ти, което е едно от най-значителните в Рим, и близкото ти приятелство с император Клавдий са дребни неща за теб, така ли е?
	— Участвам в политическия живот само в ролята на сенатор, не заемам престижни длъжности — възрази Аврелий.
	— Вече си заел една от тях — опроверга го гъркът. — И това е мандатът ти от Курията да разследваш смъртта на Антоний. Един прелюбодеец, колкото и да е освободен от предразсъдъци, винаги се чувства поне малко задължен на оскърбения съпруг, а твоето благоволение можеше да се окаже удобно за Метроний.
	— Невъзможно е консулът и съпругата му да са действали така само за да отклонят в неправилна посока разследването, защото, когато Корелия дойде за пръв път при мен на хълма Яникул, Антоний беше все още жив!
	— Но е убит същата тази сутрин, в единствения момент, когато са могли да бъдат сигурни, че ти, занимаващ се старателно с други неща, няма ненадейно да изхвърчиш навън да провалиш цялата комедия! Може би консулът те е чул, докато си обещавал на Антоний, че ще му дадеш назаем твоята тога, или навярно той самият му е подсказал да ти я поиска!
	— Не, Касторе, преструвайки се, че набелязаната жертва е любовник на съпругата му, Метроний щеше незабавно да привлече подозренията върху себе си.
	— По същата причина подобна бъркотия не би била изгодна и за Валерий. Само един-единствен човек е имал интерес да отклони разследването от личността на Антоний, и това е неговият брат Токул! Ако съобщиш в Курията за разговора ти с Балбина, вероятно ще си признае веднага! — завърши секретарят.
	— Имам нужда да помисля, Касторе. Отложи всичките ми ангажименти: необходима ми е почивка, утре ще си остана вкъщи на спокойствие, за да проуча нещата, а след това ще реша, но без да прибързвам.


>	XXV
>	Ноните на юли

	На следващия ден Публий Аврелий се затвори в библиотеката и даде заповед никой да не го безпокои, иначе тежко му.
	В благоговейна тишина взе в ръцете си папируса, намерен в някаква пещера в пустинята, който му бяха изпратили от Александрия, и развивайки го внимателно, предвкуси удоволствието от увеличените с помощта на шлифования скъпоценен камък детайли в него.
	Покоят му продължи съвсем за малко.
	— Началникът Леонтий е бил принуден да изтегли своите хора от двора на Глафира, защото наблюдението започнало да се видоизменя в нещо като еротичен театър — съобщи секретарят му, без да си направи труда да почука.
	Аврелий, който мразеше да бъде прекъсван, когато се наслаждава на най-интимните си моменти, което ще рече, когато е с жена или с книга, си наложи да запази спокойствие.
	— Няма значение, така или иначе никой разумен убиец няма да се покаже пред цял взвод зяпачи — каза, преди да се задълбочи отново в ръкописа.
	— _Domine_ — повика го администраторът, надзъртайки през вратата. — Приходите от _insulae_ в Остия стоят от месеци в депозит, който не носи никаква печалба. Трябва да се инвестират незабавно, без по-нататъшни отлагания!
	— Толкова ли е страшно, ако почакат още малко, Парис? — опита се да се отърве от него Аврелий.
	Интендантът си прехапа езика, за да не му отговори, че навярно египетският папирус е чакал с векове, преди да намери своя читател.
	— Има и още нещо, _domine_: робите от имението в Сарсина са изпратили петиция срещу _villicus_ и _nummularius_ от банката в Аретиум, които са избягали с парите… — подхвана въпреки това Парис, изразявайки разочарованието си с леко потреперване на дясната вежда.
	Сенаторът въздъхна, примижавайки, за да вижда по-добре свитъка със страстта на ученик, принуден да изостави топката си за игра на тритон*1 заради много досаден текст по граматика.
	[*1 Игра на топка с трима играчи, разположени в триъгълник, които изненадващо и с голяма бързина си подхвърлят в определена последователност една или повече топки, опитвайки се да изненадат един от съиграчите си — Б. пр.]
	— … А в тях са и рентите от именията в Апулия, от банките в Иберия и мините в Юдея! — заключи непреклонно администраторът.
	Публий Аврелий затвори очи и се предаде: щеше да го занимава цяла сутрин с това.


	— Освен това, що се отнася до събирането на кредитите… — След два часа интендантът все още продължаваше да плямпа.
	— Да? — каза обнадеждено патрицият, когато чу, че някой тропаше на вратата.
	— Посещение за теб! — уведоми го Кастор с въздържана усмивка, отнасяща се за гостите му от женски пол.
	Аврелий, който в този момент само за да се отърве от счетоводството, беше готов да приеме дори вещицата Канидия, възкликна:
	— Покани ги да влязат! — без дори да попита за кого става дума.
	Секретарят въведе една покрита с черен плащ фигура.
	— Позволих си за няколко часа да се откъсна от работата си и докато минавах по тия места… изчурулика Глафира, сваляйки от себе си тъмната _palla_, под която носеше твърде прозрачна туника, неоставяща почти нищо на въображението.
	— Добре дошла! — посрещна я Аврелий и направи знак на Парис да изчезва. Администраторът, въпреки че дълбоко в себе си се страхуваше от нахалството на тази жена с палави ръце, буквално не се помръдна дори една педя.
	— Искаш да ми кажеш нещо за Антоний ли? — попита патрицият, докато свирепо поглеждаше твърдоглавия си освободен роб, упорито пуснал корени край масата.
	— Напротив — отговори му куртизанката. — Мотивът, който ме доведе тук, е друг. Никой вече не смее да дойде при мен заради глутницата от мастифи, която ми довлече: в осмия час имам среща с Метроний и се опасявам, че консулът ще се откаже!
	— Ооо, не се притеснявай; _vigiles_ вече… — започна наивно Парис, но гласът му заглъхна в болезнен стон.
	— Това, което искаш, не е шега работа — каза сенаторът, като си придаде важност, докато интендантът му се превиваше надве, държейки се за глезена, там, където ритникът на господаря му го беше застигнал навреме, за да го възпре да довърши неуместното си изречение.
	След като избута с грубост навън обидения и куцащ Парис, Аврелий подаде на куртизанката бокал с _cervesia_.
	— Началникът на _vigiles_ е костелив орех, но въпреки това, ако един властимащ мъж направи така, че до ушите му достигне някоя думичка… — прошепна тя, преструвайки се с майсторството на истинска професионалистка, че отпива с удоволствие от напитката.
	— Може да се обсъди — съгласи се той, докато се възхищаваше на гъвкавото й тяло, което обещаваше нито твърде сладки, нито твърде лесни наслади. След това я покани да се настани удобно в лежанката му за четене, твърдо решен да продължи „разговора“ си с нея, прекъснат преди няколко дни от нескопосната намеса на Леонтий. Току-що бе обвил ръце около тялото й, когато Кастор нахълта отново в стаята.
	— Бързо, тичайте, къщата на Глафира гори! — извика.
	— О, богове от Олимп, Ебе! — Със сподавен вик хетерата се втурна към вратата.


	Пред Аудиториума на Меценат тримата чуха дрънченето на пожарникарските звънци. Бяха тичали като луди надолу по хълма Виминал и по Кливус Субуранус, проправяйки си път с лакти, а сега се изкачваха задъхани по Ексвилин, следвайки отблясъците на пожара.
	— По-бързо, по-бързо! — призоваваше Глафира, напредвайки, без да обръща внимание на камъните, бодливите храсти и тълпата, която рискуваше да я смачка. Когато най-накрая пристигнаха на площадчето, пред очите им се разкри чудовищна гледка: къщата й се бе превърнала в огромна клада, обвита в заслепяваща светлина, а ужасната топлина не позволяваше на никого да припари до нея.
	— Да съборим тази стена! — крещяха пожарникарите.
	Не можейки да направят нищо повече, за да спасят сградата, _vigiles_ полагаха усилия да обливат с вода съседните постройки, облизвани вече от огъня, и събаряха със секирите си дървените бараки на околните къщи, за да попречат на пожара да се разрасне. Междувременно хората от целия квартал се бяха притекли на помощ с чували с пясък и стомни, пълни с урина от _fullones_, с надеждата да спрат пламъците.
	— По-бързо с хидравличните помпи! — заповяда един авторитетен глас и Аврелий разпозна този на Леонтий, застанал начело на _siphonarius_, които задействаха помпите, черпейки вода от най-близкия фонтан. — Махайте се, изчезвайте, вече са безполезни! — нареди на шефа на пожарникарите на _emitularius_, който носеше възглавници и дюшеци за спасяването на оцелелите.
	Пламъците стигаха чак до небесата, а черният дим замъгляваше зрението. Патрицият, слисан, съзерцаваше със сълзящите си очи тази разруха, когато чу някой да вика:
	— Спрете тази луда!
	Обърна се и видя на фона на нажежените стени профила на Глафира, която беше преминала през кордона на охраната и се опитваше да се добере до горящата къща.
	Аврелий тръгна веднага след нея, покривайки лицето си с ръце, за да се предпази от огнените езици. Навсякъде летяха въглени, пепел, нажежени керемиди.
	— Върни се назад! — извика по неин адрес, но куртизанката не даваше вид, че ще спре.
	С един скок патрицият я настигна, успя да я хване за краката и я събори на земята.
	— Остави ме да отида! Ебе е вътре! — опълчи му се с гласа на човек, който е загубил ума си.
	— Надали някой е останал жив в тази фурна! — изкрещя сенаторът, докато тя му даваше отпор с онази нечовешка сила, която боговете дават на хората в моменти на свръхголямо отчаяние.
	В същия момент Аврелий вдигна поглед и видя как една горяща греда започва да се откъртва от покрива: оставаха само няколко секунди и щеше да полети и да се стовари върху главите им. Нямаше време за пазарлъци: без да се колебае, удари жената с юмрук, тя загуби съзнание и я извлече извън периметъра на огъня.


	Трябваше да минат много часове, преди пламъците да затихнат; накрая от любовното гнездо на хетерата не остана нищо друго освен само един скелет от димящи камъни. Леонтий след дълго ровене из пепелищата се върна при Публий Аврелий с печално изражение и увиснали рамене заради поражението.
	— Пак ли е работа на пиромана? — попита сенаторът.
	— Да, пожарът е умишлен. Сред развалините открихме останки от смолисти факли: очевидно престъпникът е чакал само да си тръгнем, за да запали огъня. Ех, ако не бях издал тази твърде злополучна заповед…
	— Няма за какво да се упрекваш, Леонтий — утеши го патрицият.
	— За съжаление, имаме работа с един от онези неуравновесени типове, които обичат болезнено пламъците… ще ни е трудно да го хванем!
	Аврелий кимна в знак на съгласие. И той, като всички останали квирити, знаеше добре, че пожарите бяха слабото място на Вечния град: разраснал се безредно, без никакъв градоустройствен план, Рим беше най-неримският град в света. Докато обаче неговите колонии спазваха стриктно правилната си геометрична подредба, пренаселената им столица представляваше сбирщина от каменни и дървени постройки, твърде нагъсто и прекалено високи, които се извисяваха в лабиринт от много тесни улички, по които каруците на пожарникарите не можеха да проникнат до тях.
	— До този момент сме идентифицирали само един умрял, бебе, което се е задушило от дима в ръцете на майка си. Жертвите са в такова ужасно състояние, че ще ни е трудно дори да преброим колко са! — поклати глава началникът, докато викаше обратно своите хора.
	Не след дълго всички огнеборци започнаха да пристигат за рапорт; само един-единствен от тях се застояваше в пепелището, отказващ да прекъсне претърсването.
	— Ех, този досадник! — избухна Леонтий. — Поисках от седма кохорта подкрепления, за да преодолеем непредвидените критични обстоятелства, и вместо да ми изпратят отряд от инженерните войски, ми дадоха този сбъркан човек, когото го бива само да ровичка навсякъде като куче надушвач! Казват, че са го повишили, защото е направил услуга на някой по върховете…
	В този момент пожарникарят, който си завираше носа навсякъде, се върна, стискайки нещо между пръстите си.
	— Бяха под едно от обгорелите тела — каза, докато предаваше няколко предмета на Леонтий.
	— О, Мумий! Какво правиш в този квартал? — възкликна патрицият, разпознавайки способния огнеборец, който преди известно време ефикасно му помогна при разплитането на едно твърде сложно криминално деяние.
	— Твоето похвално писмо ми изкара повишението, сенаторе, и сега съм тук вече в качеството си на военен с нашивка — обясни накратко другият.
	При тези думи Леонтий започна да гледа на Аврелий с не толкова голяма симпатия, значи не зет му Остилий е изпратил шпионина, а този ексцентричен сенатор, чието присъствие винаги беше предвестник на беди. От друга страна обаче, като така или иначе все му се завира в краката, поне си заслужаваше да се възползва от случая…
	— За наш късмет този път на мястото на пожара се намира и един магистрат! Публий Аврелий, ти ще имаш грижата за събирането на доказателствата, а аз изобщо няма да ти се бъркам — оповести началникът с широка усмивка, слагайки в ръката на сенатора нищожните находки, изровени от пепелта. След това се отправи с облекчение към хидравличните помпи, брадвите и въжените стълби.
	Аврелий погледна какво стиска в дланта си: деформирани от топлината катарами и пръстен с инкрустиран в него смарагд. Дълго го въртя между пръстите си и силно пребледня, когато без съмнение разпозна в него печата на Павел Метроний, действащия консул.
	— Мислиш, че Метроний е бил в къщата?
	— Вероятно, Мумий — потвърди патрицият. — Но ако сме успели да го идентифицираме, е само благодарение на твоята бдителност.
	Стражарят, изпълнен с достойнство заради похвалата, поглади гордо полуобгорената си кожена ризница. Може и да не беше много добър с водните струи, но разследванията винаги са били голямата му страст.
	— Това е поредната клада, която се разгаря в пети _regio…_ — започна.
	— Всички благодарение на една и съща ръка, нали? — попита Публий Аврелий.
	— Що се отнася до първите пожари, е повече от сигурно. Този път обаче начинът, по който е направен, е различен, защото има следи от смолисти факли вместо обичайните парцали, натопени в катран.
	— Леонтий смята, че се касае за някакъв неуравновесен тип — отбеляза патрицият и Мумий нацупи устни, боязлив да не се злепостави, ако изрече на глас онова, което всички знаеха.
	Хълмът Есквилин ставаше все по-актуален; зеленчуковите градини на Меценат се бяха превърнали в пример за подражание и всички големи богаташи, начело с императора, се стремяха да си организират същите такива истински полски кътчета за отмора, които се намираха на крачка от бъркотията в центъра на града. Цената на тези терени скоро щеше да се покачи до звездите, но единствената пречка за многото амбициозни планове и бързото им осъществяване бяха намиращите се там няколко мизерни къщурки…
	— И ти ли мислиш, че във всичко това има нещо гнило, правилно ли се изразих, сенаторе?
	— С лоши помисли боговете не се умилостивяват, но често се налучква отговорът — допусна патрицият, цитирайки любимото мото на един свой стар колега от сената.
	— Проведох няколко разследвания за подпалените недвижими имоти — разкри новодошлият огнеборец. — Принадлежали са на семейства на занаятчии и е трудно да си помислиш, че всички са били съгласни да се отърват от тях. Освен това невинаги може да се стигне до собствениците: всичко онова, до което аз успях да се добера, е само един списък на подставени лица, а когато се опитах да проникна по-надълбоко, се озовах изправен пред стена от престъпна солидарност. Но де да беше само това, началникът ми заповяда да престана да си играя на следовател, и вместо да си губя времето, да започна да се упражнявам с помпите, защото това е работата, за която ми плащат данъкоплатците. Впрочем аз така или иначе щях да прекратя разследването си, тъй като никой не разкрива секретната си информация пред един прост пожарникар. Разбира се, ако не му я поиска някой магистрат — каза Мумий с някаква минимална надежда.
	— Дай ми списъка, ще видя какво мога да направя — обеща Аврелий, хващайки се веднага на въдицата му.


	Когато кракът на патриция отново стъпи в _domus_, завари _funalia_, странно защо, но угасени. В атриума проблясъците от единствения светилник, окачен на свещника от бронз, рисуваха призрачни сенки върху изрисуваните с фрески пространства по стените.
	— Оттатък е — каза Кастор, появявайки се ненадейно иззад завесата в таблинума.
	Глафира се бе строполила в едно кресло и го очакваше, стиснала здраво гърлото на почти празната амфора с вино. Не си бе направила труда да се измие, нито среши, цялото й лице все още бе в сажди, върху челюстта й се виждаше голяма синина, а косите й бяха обгорели и изглеждаше като карикатура на прекрасната хетера, която допреди няколко часа бе зашеметявала главите на толкова много мъже.
	Виждайки сенатора да влиза, повдигна към него подутите си от плача очи и промърмори:
	— Ако те бях послушала, ако бях решила да проговоря… ала сега ще ти кажа всичко, но искам да намериш убиеца. Закълни ми се, че ще го намериш!
	— Сигурно е голям удар за теб да загубиш дома си — установи Аврелий.
	— Мислиш ли, че ми пука за къщата? — каза тя полугласно. — Ебе е мъртва!
	— Много ли беше привързана към нея? — попита патрицият.
	Често се случваше между някоя господарка и прислужницата й да се създадат истински приятелски отношения.
	— И ме питаш? — отвърна му с дрезгав смях. После избухна в плач, покривайки лицето си с ръце. — Ебе е моята дъщеря!
	Малко след това Аврелий научи горчивата история на красивата куртизанка. Когато била твърде младо и бедно момиче, едва започнало своя живот като хетера, един богат пътешественик, произхождащ от Етиопия, я взел за своя държанка. Разбрала, че е бременна едва след като покровителят й бил отпътувал, но вече било твърде късно, за да махне плода. Дъщеря й се родила черна като баща си и Глафира, боейки се, че тя ще бъде пречка за работата й, я дала на дойка. Взела я обратно, когато вече била достатъчно голяма, за да й прислужва. Момичето не знаело нищо за произхода си и просто считало куртизанката за твърде снизходителна и грижлива господарка. През годините Гла-фира се изкушавала хиляди пъти да й разкрие истината, но винаги отлагала момента, боейки се дъщеря й да не я укори, че не я е припознала много преди това. А сега Ебе си беше отишла завинаги, по този ужасен начин, без дори да разбере, че е имала майка…
	— Сега ме слушай много добре! — продължи Глафира, докато Аврелий се бореше със себе си да не се поддаде на вълнението, което го бе обзело, спомняйки си чернокожото момиче с котенце на рамото.
	Да, Антоний Фелиций изнудвал някого и говорел често за парите, с които скоро щял да разполага. Е, разбира се, че Антоний бил импотентен и я посещавал само за да се фука наляво-надясно с мъжествеността си. Сутринта преди убийството й оставил кутията, изплашен, че някой може да му я открадне, а тя си дала сметка твърде късно, че ковчежето е опасно, защото, когато го изпразнила, не намерила в него нищо интересно, с изключение на златната пчела, скрита в прахообразната субстанция на една от стъкленичките, и няколко кожени лентички, изпъстрени със знаци, лишени от смисъл.
	— Мислех си, че Антоний е убит по погрешка. Но когато разбрах, че са се целили в него, побързах да скрия обецата и кутията, надявайки се, че Ебе не ги е забелязала…
	Патрицият прецени наум, че за голямо съжаление обаче, изглежда, момичето вече е било казало и на някой друг, освен на Кастор; на човек, който не е имал скрупули да го изгори живо… Освен ако, разбира се, целта на убиеца не е била действащият консул, но кой би могъл да знае, че Метроний ще е там точно в този ден?
	— Кажи ми за лентичките — подхвана пак Аврелий, доста удивен. — Аз обследвах най-тъмните ъгълчета в тази дървена кутия, без да намеря нищо подобно…
	— Бях ги извадила оттам, за да ги сложа в _area_ сред обувките си…
	— Сега, като се връщам назад, май имаше и нещо друго в ковчежето, да, пръчица от кост… — спомни си изведнъж сенаторът.
	„Пръчица и кожени лентички“ — размишляваше наум.
	От векове гърците използваха подобен начин, за да изпращат кодирани съобщения: лентичката се навивала стегнато около пръчицата, след това се пишело върху нея по дължина. Веднъж пристигнало на местоназначението, съобщението можело да бъде прочетено само от този, който притежавал същата по дебелина пръчица като тази, върху която лентичката е била навита и надписана първоначално. Значи в дървеното сандъче е имало тайно послание, може би това е бил договорът, определящ цената на предателството. И така, единственото валидно доказателство, годно да отведе към убиеца, беше погълнато от пламъците заедно с консула, робите, малката Ебе и нейното бяло котенце…


>	XXVI
>	Осмият ден преди Идите на юли

	— Има твърде много „ако“ в тази история, като се започне от най-важното, а именно дали изобщо е имало някакъв заговор извън твоята развинтена фантазия! — каза Кастор на следващия ден.
	— Обеците, гривната на Агенор, както и статуетката, която видях в стаята на Балбина. Без съмнение това са остатъците от съкровището, което Токул е претопил преди двайсет години. Изглежда, Херений, съпругът на Валерия, го е намерил и с това се обяснява неговият невероятен просперитет.
	— Следователно хипотезите са две — потвърди секретарят. — Или Антоний е разпознал пиромана и е започнал да изнудва и него, или някой се е възползвал от поредицата пожари, за да се освободи от доказателствата и неудобните свидетели, залагайки на факта, че огънят ще бъде приписан на обичайния маниак. В първия случай можем да се надяваме на информацията, която конникът Сервилий търси в списъка, с който ни снабди Мумий. Във втория играта е приключила: тайното съобщение, ако допуснем, че изобщо някога е съществувало, вече е изгубено завинаги!
	— Това само ние го знаем, но убиецът не — разсъди Аврелий с изражение, което беше всичко друго, но не и обнадеждено. — Затова ще направя така, че да накарам всички да повярват, че лентичките са у мен.
	— Полудял ли си? — нападна го секретарят. — Докато се касае само за някакви пробождания с кама, както и да е, в края на краищата гърбът си е твой; но с огъня шега не бива! Аз държа на дома си: съгласен съм, че е възстаричък, но античността му придава престиж, а пък и планирам да го модернизирам веднага щом го наследя!
	— Убиецът няма да посмее да ни атакува директно, ние сме на сигурно място, като в желязно буре — омаловажи сенаторът.
	— Да, с пирони в него, същото като това на стария Регул! — простена секретарят.
	— Ще опитам най-напред с Валерий, защото мотивът му е твърде недостоверен, ако успея да го изключа, това вече би могло да се нарече прогрес — продължи патрицият, без да го слуша.
	— Нещо в думите ти се пропуква, _domine_ — възрази Кастор. — Според всички Фелиций е бил страхливец; ти обаче го обрисуваш как безстрашно гъделичка по муцуната кръвожаден звяр.
	— Представи си само как се чувства красив, благороден и заможен мъж, който на прага на младостта си е разполагал с най-добрите възможности за развитие, след двайсет години се оказва с празни ръце: няма дори една сестерция, никой не го зачита, а съпругата му се развлича с омразния му полубрат. Плюс това, че не е способен да привлече към себе си никоя жена…
	— Фактор, който би разклатил сигурността на всеки мъж — съгласи се освободеният роб.
	— Всъщност Антоний прикрива това твърде внимателно, създавайки си фалшива слава на голям любовник. Успява да заблуди останалите, но не и себе си; той се знае какъв е и се презира. Завистта го разяжда. Най-вече мрази Токул, син на робиня, който жъне успех след успех там, където той колекционира само провали; изпитва злоба обаче и към всеки, който има сполука, пари и късмет с жените: Валерий, Метроний, долуподписания… Внезапно обаче се оказва, че този провалил се човек има шанса да направи печелившия си ход, защото държи в ръцете си оръжие, което ще хвърли в краката му галениците на орисниците: съдбата му предлага неочакваната възможност да накара другите да треперят от него и той да решава тяхната участ. Навярно пред подобна сгода дори страхливецът не би могъл да устои пред изкушението да хвърли заровете си, забравяйки всяко едно просто правило за предпазливост?
	— Според теб кой е бил жертва на изнудването: Валерий, Метроний или Токул? — попита почти убеденият Кастор.
	— Ще сгрешим, ако изключим и други заподозрени. Въпреки че шантажът е имал нещо общо със заговора, убиецът може да е някой, който преди двайсет години все още не се е бил появил на сцената, но впоследствие да е извлякъл полза от това. Може да е син, роднина, приятел…
	— Съпруга — добави Кастор. — Но не Балбина въпреки самопризнанието, което е направила пред теб: в нейното състояние не би била способна да порази когото и да е. Валерия обаче е достатъчно яка, за да върти ножа като добър месар. След това стигаме и до Корелия, чийто съпруг вероятно е бил един от съзаклятниците… — подметна секретарят, причаквайки господаря си.
	— Не бой се, ще я подложа на изпитание — отговори му Аврелий. — Уведоми я за моето посещение във връзка с погребението на Метроний. А сега изпрати прислужничките при мен, за да ме преоблекат: отивам веднага при Валерий!


	Жилището на хълма Целий изглеждаше изоставено. Нямаше нито портиер, нито охрана, нито клиент в очакване на подаяние, седнал на каменната скамейка до входа на _domus_.
	Аврелий, готов да води битка, за да бъде приет, се смая, като видя пълководеца, който лично му отвори вратата. Облечен в стара туника, Валерий беше всичко друго, но не и войнствено настроен в този ден, в който лицето му беше напрегнато, очите помръкнали, челото, набраздено от дълбоки бръчки, изобщо видът му беше твърде омаломощен, за да проявява обичайната си агресивност.
	— Какво пак искаш? — попита уморено и май се отърси от своето вцепенение едва когато Аврелий му загатна за тайното съобщение, намерено в дървената кутия.
	— Военно послание… Касае се за някакво доказателство относно предателството на баща ми, нали? — попита с гневно изражение, докато го водеше към таблинума. Значи ти си бил този, който ме изнудваше? Ама играта свърши, нямам никакво намерение повече да плащам!
	— Аз нямам нищо общо с тази история — изуми се патрицият.
	Генералът го погледна нерешително.
	— Изкушавам се да ти повярвам, Аврелий, и то най-вече защото не знаеш какво да правиш с моите мизерни сестерции. Освен това ми е по-лесно да си те представя в ролята на убиеца, отколкото в тази на мародера: роля, която не би се поколебал да дадеш на Антоний, ако исканията не бяха ме застигнали едва след смъртта му. Намерих последното писмо днес, под вратата на дома ми: заповядваше ми в седмия час да занеса определена сума в двора на храма на Фебрис, оставяйки я в хралупата на големия дъб, а след това да се върна обратно и да не мърдам оттук. Ако не се подчиня, всички щели да разберат кой е баща ми!
	— Направи ли го?
	— Да, за втори, но последен път. Няма смисъл да се опитвам да скрия истината, попадайки в ръцете на някакъв престъпник: преструвах се, че съм съгласен с неговите претенции само за да мога да го разоблича. Всъщност в деня на първото плащане сестра ми се бе прикрила близо до храма и е видяла фигурата с черно наметало, но без да успее да я разпознае. Днес отново се беше притаила там и се надявам този път да е имала повече късмет.
	— Имаш ли някакви подозрения?
	— В началото си мислех за Метроний, но той си отиде опечен, преди още да съм получил второто искане.
	Аврелий се разкъсваше между разочарованието и облекчението: намекът за лентичките не беше предизвикал никакъв ефект.
	— Покажи ми писмата; вече съм имал подобни случаи.
	— Ти си последният човек, от когото бих поискал помощ: дори Антоний ме беше предупредил да внимавам с теб! — възкликна пълководецът, възвърнал изведнъж враждебността си.
	— Нямам думи, имал съм добри приятели — усмихна се иронично сенаторът — Знаеш ли, аз изобщо не вярвам, че приятелството се доказва в нещастието, защото да съчувстваш на злочестите, е лесно, но не и да се радваш на успехите на другите. Затова се опитвам да разпозная онзи, който искрено ме обича само в миговете на максимален късмет, отколкото в несполуките.
	Казвайки това, Публий Аврелий се приготви да си тръгва, помисляйки си, че генералът или беше напълно чужд на убийствата, или му демонстрираше изключителните си измамнически способности. При всички случаи обаче нямаха нищо друго, което да си кажат.
	— Един момент — реши се Валерий, изваждайки от туниката си едно навито листче. — Това е последното писмо, съдържа описанието на скъпоценностите, изпратени на пълководеца на XI легион, за да купи с тях съгласието на варварите. Впрочем вината на баща ми не се ограничава само в едно обикновено неподчинение, защото той е бил покварен човек, а ти си го крил от мен дори когато исках главата ти! Какво друго знаеш, Публий Аврелий, за което аз съм в неведение? — попита пълководецът, хващайки се за главата.
	Патрицият се вторачи в зида на стария _domus_, защото му се стори, че стената леко се поклаща, като платнище на военна палатка под напора на студения северен вятър…


	Оставаха четири часа до сутринта. Вера Клавдиана се откъсна от прегръдките му, ставайки бързо от походното легло.
	— Атаката ще е утре. Тази нощ има пълнолуние: германите са убедени, че е добро предзнаменование. А подкрепленията ни все още не идват.
	— Трябва да побързаме да изведем хората.
	— Там отвън са, чувам ги. Обграждат ни…
	— Все още можем да евакуираме лагера — каза трибунът.
	— Но заповедта гласи, че позицията трябва да се опази. Изслушай плана ми: по-голямата част от контингента, двете центурии ще се скрият на хълма, вдясно от оградата, докато останалите, общо стотина души, ще останат строени пред лагера, за да отбият първата атака. В действителност варварите не знаят каква е нашата численост, и ще мислят, че си имат работа само с хората пред укреплението. Ако войниците в долината успеят да удържат напора, докато всичките ни врагове излязат на открито, тогава конницата, стрелците с лъкове и другите две центурии биха могли да ги нападнат отгоре!
	— Но войниците на равното веднага ще бъдат зверски избити. Германите са хиляди, а легионерите малко повече от триста…
	— Касае се за римляни, които са добре обучени, с отлични оръжия и изключително чувство за дисциплина — отговори жената.
	— Нямаш човек, който да ръководи центуриите — възпротиви се Аврелий.
	— Военните трибуни имат необходимия авторитет, за да застанат начело на войниците! — каза на един дъх тя.
	Аврелий затвори очи. Ето защо му се бе отдала, още от първия миг не е искала друго, освен да…
	— Ще поемеш командването на лявото крило, Публий Аврелий, и ще отприщиш атаката откъм хълма!
	Младият мъж й обърна гръб. Жената направи крачка, за да го доближи, но той се отдръпна.
	— Ами ако не го направя? Ще ме убиеш, както уби съпруга си ли? — попита я с леден тон.
	— Как си позволяваш да изречеш подобно нещо? — пребледня Вера.
	— Разгледах добре разкъсването върху платнището на палатката и изключвам, че се е получило от изпратена отдалече стрела. Изглежда, е била отровна, защото раната на Цепион беше тежка, но не чак толкова, че да го умъртви толкова бързо.
	— Всеки един би могъл да е виновен за случилото се — отговори тя.
	— Но никой не би могъл да влезе в палатката без твое знание. Ти си го направила — повтори хладно трибунът.
	Вера Клавдиана застана пред него, принуждавайки го да я погледне в очите.
	— Ти си знаел… но си замълча. Защо?
	Аврелий наведе глава.
	— И ме питаш?
	— Слушай! — каза тя разгорещено. — Цепион се беше продал на германите и сключил договор с племенния вожд на враговете, за да ни изведе живи от укреплението. Дори бързото съобщение от императора не го накара да се откаже.
	— Може би не е грешал чак толкова; Сеян е тиранин, а сенатът се прекланя пред неговите желания, без да помисли за хилядите легионери, които умират в негово име! — потвърди презрително Аврелий.
	— Той беше войник, който получи заповед, но не й се подчини: това се нарича предателство. Трябваше да го убия; ако се бяхме оттеглили, XII легион щеше да попадне в засада. Бях предупредена, но не можех да повярвам… след това разбрах, че всичко е вярно: съпругът ми бе установил контакт с вожда на племето марси, плащайки му, за да спаси живота си.
	— Защо ли мъж като него е стигнал дотам? — попита невярващо трибунът.
	— Беше убеден, че преторианският префект умува как да си спести нарочно подкрепленията за поддръжниците на Агрипина.
	— В действителност XII легион изобщо не пристигна — обърна й внимание трибунът.
	— Ще дойде, а ние ще направим така, че да завари предната позиция в ръцете на римляните! — отговори с решителен тон жената. — Години наред Цепион беше най-добрият пълководец и най-добрият съпруг. Не можех да им позволя да окалят името му; така обаче никой няма да узнае за неговата измяна и утре синът ми ще може отново да върви с високо вдигната глава по улиците на Вечния град!
	— Премълчавайки, станах твой съучастник… — промърмори Аврелий.
	— Спасих ти живота, млади ми Стаций. Цепион щеше да е принуден да те премахне, ако искаше да му повярват, че никога не е получавал заповед от сената. Сега те моля да застанеш начело на легионерите.
	Публий Аврелий преглътна, опитвайки се да намери правилните думи, за да й отговори.
	— Това е всичко, което си искала от мен, така ли е? Да поема командването на северното крило…
	— Да. Щастлива съм обаче, че боговете ни позволиха да изживеем заедно тези последни дни: даде ми сила и кураж да направя това, което трябва да се направи — призна Клавдиана.
	— Но ти ще си тръгнеш веднага, преди още станът да бъде обграден! — удиви се Аврелий.
	— Значи нищо не си разбрал, млади ми Стаций. Някой трябва да застане начело на малкия отряд, строен в равнината: легионерите не биха последвали в тази самоубийствена мисия дори императорския легат… но ще последват мен.
	— Ти си луда, не можеш да го направиш! — извика трибунът.
	— Защо не? Фулвия набира цели два легиона по време на гражданската война; а тук на север понякога дори и жените се сражават. Аз винаги съм живяла по бойните полета, войниците ме уважават и примерът ми ще ги въвлече…
	— Спасявай се; аз ще остана!
	— В такъв случай ще умрем напразно и двамата с оглед на това, че няма да има никого, който да атакува откъм хълма…
	— Не може да се оставиш да те убият! — закле я Аврелий, прегръщайки я. — Има ли нещо по-важно от живота?
	— Рим, млади ми Стаций! — отговори жената. — Рим… — повтори му отново полугласно, докато го целуваше по устата.
	Трибунът я отблъсна, обръщайки лицето си на другата страна.
	— Ти победи, Вера Клавдиана: ще поведа центуриите.
	— Добре, така е правилно. Сега ми завържи предпазните наколенки и стегни добре коланите на ризницата ми: бронята на Цепион ми е широка — каза с рязък тон.
	Малко след това Аврелий я видя да излиза, огряна от лунната светлина, сякаш препасана със сребро. Но не беше сребро, а желязото, от което се коват мечовете.


	— Бих те разбрал, ако пред предателството на баща ми… — каза Валерий, изтръгвайки го от спомените.
	— Не съм го убил аз — повтори уморено патрицият. — И нямам нищо повече, което да ти кажа. Но сега пред нас стои друг проблем: дай да видя това листче.
	Примирен, Валерий изчака, докато сенаторът разглеждаше папируса, изписан с неуверения почерк на човек, боравещ с лявата ръка.
	— Цитира подробности, които не знаех дори аз. А искането се отнася за доста незначителна сума.
	— Разбира се, да не би да съм Крез, а който ме държи в ръцете си, би трябвало да е в течение на това.
	— Как е възможно състоянието ти толкова да намалее?
	— Харча всичко, което притежавам, за да допълвам заплатите на легионерите и да ги снабдявам с добра екипировка.
	— По време на гражданските войни армиите са принадлежали на различните пълководци: Цезар или Помпей, Октавиан или Марк Антоний. Сега обаче всички легиони принадлежат на Рим и само на Рим се чака да ги издържа — отбеляза огорчено Аврелий.
	— На теория — отвърна му Валерий. Но на практика кой ще ми гарантира, че Клавдий няма да бъде премахнат във всеки един момент и на трона да се възкачи някой друг луд като Калигула? В политиката е достатъчен само един удар с кама, за да се променят нещата, а пък и главите на пълководците не са така здраво захванати за торса, както изглеждат на пръв поглед. Що се отнася до мен обаче, докато отварям кесията, никой няма да дръзне да ми отнеме командването; в замяна съм готов да дам гаранция за абсолютната си преданост към действащия император, който и да е той.
	— Разбирам, но не одобрявам — уточни замислено патрицият. След това добави: — Не се поддавай на изнудването, Валерий. Ще излезеш от скандала с високо вдигната глава, защото провиненията на баща ти не са твои.
	— Този, който ме тормози, е избрал правилния момент, Аврелий: щях да го разоблича веднага, ако не хранех голямата надежда, това, за което жадува всеки римски пълководец…
	Патрицият се усмихна. Валерий все още не знаеше, че сенатът вече е взел решение да постанови тържественото му посрещане като велик пълководец.
	— Онзи, който ти е изпратил тези писма, вероятно е същият, който е убил Антоний. Изглежда, баща ти е имал съучастници: почти със сигурност един от тях е Херений и може би някой тук в Рим…
	— В действителност Метроний получи твърде набързо за онова време благоволението на Сеян… но сега е мъртъв.
	— Тялото е разпознато само по пръстена с печата. Не се иска много, за да подхвърлиш пръстен под някой труп.
	— Мислиш ли, че може да е оцелял? — измърмори смаяният генерал.
	— Надявам се да не е, трудно е да се бориш със сянка! — каза патрицият и отново се приготви да си тръгва.
	В този момент вратата се отвори и Валерия се появи на прага. Носеше лека къса пелерина върху мъжка туника, а дългите й черни коси бяха скрити под широкопола шапка. Класическите черти на лицето, високият ръст и притиснатия под много стегнатата й превръзка бюст допринасяха за останалото: отдалече всеки би могъл да я обърка с момче. Сенаторът се взря в нея, сякаш я виждаше за пръв път толкова необичайните мъжки дрехи, изглежда, подчертаваха дълбоката й и добре прикрита чувственост.
	Разпознавайки го обаче, Валерия реагира гневно.
	— Валерий, забрави ли кой е този? — възкликна с нескрит укор.
	— Аврелий е в течение на всичко; говори, без да се притесняваш!
	Жената беше на косъм да започне да протестира, но после се обърна към брат си, парадирайки, че не забелязва присъствието на гостенина.
	— Светилището на Фебрис твърде рядко е отворено за външни посетители: изнудвачът, изглежда, е знаел и затова е избрал нарочно най-подходящия ден и час, за да се смеси с групата поклонници, които отиваха към храма за извършването на жертвоприношение. Смесих се и аз с вярващите и стигнах до големия дъб, но вързопът вече не беше в хралупата на дървото…
	— Този негодник е ужасно хитър! — избухна Валерий с ядосан жест.
	— Можеш ли да опишеш по-добре човека, когото си забелязала предишния път? — попита Аврелий.
	— Беше доста нисък и носеше тъмно наметало…
	„Като това на убиеца“ — помисли си сенаторът.
	… обърна се за миг и ми се стори, че носът му е по-скоро дълъг… но никъде не е казано, че той е отмъкнал плячката, със същия успех може да се твърди, че е бил някой просяк, търсещ убежище за през нощта.
	— Опитай се да си спомниш още нещо — заповяда й ожесточено Валерий.
	— Не знам друго. А сега, ако позволите, искам да се преоблека, чувствам се неудобно в тези дрехи.
	— Жалко, много ти отиват! — изпусна се Аврелий с полуусмивка, а жената го изпепели с поглед, напускайки с огромна бързина стаята.
	— Аз също си тръгвам — каза патрицият, насочвайки се към _fauces_.
	— Аврелий! — повика го другият. — Виж… мислех си… може би един ден ще бъдем отново приятели.
	— Бъдещето си почива върху коленете на боговете — отговори сенаторът, изпълнен със съмнение.
	В този момент се чу как някой почука на вратата, и на прага се появи един императорски вестоносец.
	— Пълководецо Марк Валерий Цепион! — възкликна, удряйки с юмрук гърдите си, знак за военен поздрав. — Сенатът разреши твоята овация!
	Генералът не успя да овладее радостния си изблик и напълно неочаквано прегърна патриция, сякаш дружбата им никога не е прекъсвала.
	— _Gratulor tibi!_ („Поздравявам те!“) Ще бъда на трибуната, за да те аплодирам! — обеща му Аврелий.
	Церемонията по тържественото посрещане с овация беше най-висшата почест за римския войн, откакто триумфът бе запазен само за императорите; след подобно признание Валерий можеше да се счита за защитен: вече дори тъмната история на бащата предател не можеше да замъгли славата му…


	— Метроний жив? Не се занасяй! — не можеше да допусне Кастор.
	— Трябва да взема предвид и тази хипотеза, колкото и да е неправдоподобна.
	— Ако се касае за грък, бих могъл да повярвам, защото ние сме свикнали да живеем и тук, и там, под различни имена, за нас е важно кесията ни да е пълна. Римлянинът е точно обратното на нас, отдава твърде голямо значение на своята _dignitas_, за да си позволи да се скрие зад фалшива самоличност.
	— Все пак консулът отговаря най-добре на характеристиките на идеалния виновник. Бил е братовчед и приятел на Валерий Цепион, а и е спасил кожата си по времето на Сеян, когато преторианският префект е вземал купища сестерции, за да изтрие определени богаташи от своите черни списъци… Метроний, оказал се собственик на златото след смъртта на Цепион, вероятно го е предал в замяна на собствения си живот — размисли Аврелий.
	— Тогава в такъв случай кой изнудва Валерий? — намеси се александриецът. — Разбрах, че наскоро е изтеглил от своя _argentarius_ и двата си солидни депозита… Идеята с лентичките обаче не е имала очаквания ефект.
	— Беше само педантизъм; Остилий гарантира за пълководеца.
	— Неговите свидетелски показания не са напълно доказателствени, _domine_: според безделниците от Форума деканът е пристигнал, когато процесът вече е бил почти приключил.
	— Странно защо, след като е бил дал на консула петицията за публичната аморалност доста преди това… — размисли патрицият. — Сега, като си помисля, той също се е спасил на косъм, когато Агрипина я осъждат на изгнание на остров Пандатария, както и майка й преди това. Впоследствие, по времето на предполагаемия заговор, е командвал граничен легион наравно с Цепион. Освен това, бидейки клиент на Глафира, е познавал Ебе…
	— Добави го все пак в списъка със заподозрените, господарю, и без това в него вече фигурира цял Рим; липсва само императорът, за да го попълниш изцяло! — каза язвително Кастор.
	— Да чуем тогава какво не е наред в моите разсъждения! — наежи се Аврелий.
	— Наниза ги едни такива, че не е за говорене: загадъчно съкровище, съживил се мъртвец, при това изнудван, който е готов да убие изнудвача си, за да заеме мястото му… ако добавиш алчен сводник и отвлечено момиче, което намира богатите си родители точно в мига, в който онзи е на път да я продаде в някакъв бордей, ще ти е достатъчен само един гръцки псевдоним, за да се превърнеш в преуспяващ комедиограф! — подигра го освободеният роб.
	— Хм, може би прекалих малко… — допусна с неохота патрицият.
	— Хипотезите ти са доста странни, _domine_, най-вече ако се допусне, че има много по-просто разрешение на въпроса.
	— Какво е то? — попита Аврелий, предвиждайки вече отговора.
	— Метроний, който по онова време е прибрал златото, убива Антоний със съучастието на своята прелестна съпруга, докато тя е заета да държи далече от него един мой познат, който си вре гагата навсякъде. Впоследствие обаче интересите на двамата започват да се разминават и госпожата хитро обмисля да подпали къщата на Глафира, за да уцели два заека с една стрела: пожарът ще я освободи както от неудобния й съпруг, така и от доказателствата, заради които може да загуби общественото положение и наследството си. Не бива да забравяш, че имуществото на предателите не преминава в ръцете на наследниците им, а се отчуждава в полза на държавата!
	Аврелий изропта, опитвайки се напразно да намери някаква хаплива реплика, с която да се противопостави на необоримите разсъждения на гърка.
	— Ами ако Германия няма нищо общо с това, _domine?_ Ами ако Антоний е убит заради някаква съвсем друга причина? Знаем, че Валерия е имала слабост към него…
	— Но също така знаем, при това много добре, че е било невъзможно да поддържат любовна връзка — уточни патрицият.
	— Точно така! А ние сме седнали да умуваме върху някакви мрачни интриги, скроени да променят курса на историята, когато клетият Фелиций може просто да се е превърнал в жертва на някоя незадоволена жена! Повече от сигурно е, че Валерия е в състояние да се преобрази така, че да накара останалите да я помислят за мъж…
	— Както не бива да забравяме и Токул; никак няма да е зле, ако трикът с лентичките се изпробва и при него. Дръж на удобно място кофите с водата, Касторе, защото рано или късно историята, която непрекъснато повтарям, ще достигне до ушите на правилния човек! — завърши жизнерадостно сенаторът, отпращайки гърка, преди да има време да започне да протестира.


>	XXVII
>	Седмият ден преди Идите на юли

	Оказа се, че Токул е по работа извън Рим, а Публий Аврелий Стаций, раздразнен заради напразното си разкарване, поне се възползва да мине през златарското ателие, за да види какво става със сервиза му. Не след дълго ювелирът _ab auro potorio_ му показваше един от скъпоценните съдове, който щеше да бъде изложен в деня на благодарността към боговете, ако сенаторът успееше да намери убиеца… или по време на погребалния му банкет, ако убиецът намереше него.
	Майсторът занаятчия тъкмо се гласеше да начене дългата си и начетена дискусия относно въпросната двуглава амфора, когато замлъкна ядосано:
	— Мело, ела да си вземеш котката, защото притеснява клиента!
	Аврелий усети как някой подръпваше каишките на калцеите му, и сведе поглед тъкмо когато бялото космато вързопче отпускаше хватката си, разузнавайки нерешително терена, преди да изчезне с нестабилни стъпки под тезгяха. Чиракът, слаб като клечка блондин, побърза да прибере животинчето, извинявайки се многократно за случилото си.
	„Същото коте като това на Ебе“ — помисли си сенаторът и веднага обузда фантазията си, защото белите котки във Вечния град бяха хиляди…
	— Къде е стаята на Мело? — попита все пак.
	— Под покрива, всички сме минали през нея, когато бяхме току-що назначени, и все още си спомняме страха, с който заспивахме, заради плъховете — уточни занаятчията.
	След малко Аврелий се качи в носилката си и обзет от внезапно вдъхновение, заповяда на носачите да се отправят към Есквилин. Животинката на Мело му отвори очите и той си спомни, че котките, които са достатъчно пъргави и дребни и имат много повече възможности от човешките същества, не чакат да станат на пепел в обвитата с пламъци къща, а търсят начини, за да се спасят. Тогава къде ли се е запиляло котето на Ебе? Ако е оцеляло, на Глафира щеше да й е приятно да си го върне…
	Разпусна нубийците недалече от пепелището, на мястото, на което преди това се намираше къщата на куртизанката. Аврелий продължи пеша, разпитвайки за котенцето, но в отговор получаваше само мърморене, придружено с удивление и мнителност. Слизайки по хълма, в един определен момент се озова пред обгорелия скелет на постройка, в която няколко работници разчистваха отломките.
	— Там живееше ковачът. Наистина беше добър човек — каза една простичка жена. — Кой знае какво ли е станало с него? Загуби всичко в пожара горкичкият човечец, също и първородното си внуче, родено от дъщеря му, ко…
	Патрицият нямаше сърце да я попита за котката. Като стигна до кръстопътя, все пак реши да напише обява, в която обещаваше награда за онзи, който му я донесе. След това, без прекомерна увереност, закачи листа върху каменната ръка на Меркурий, който украсяваше градския фонтан, и се отправи надолу към ниската част на града.
	Потънал в размисли, твърде късно се усети, че вместо да продължи към Виминал, е навлязъл в _Clivus Suburranus;_ така и така беше на няколко крачки от Викус Лакус Фунданус и нямаше какво друго да прави, продължи към мястото, където беше извършено престъплението.
	Площадчето беше толкова пренаселено, че не можеше да се върви по тротоара, покрит изцяло с табуретки, които жителите на квартала доближаваха до тезгяха на _thermopolium_, за да се наслаждават на прохладата, но без да консумират нищо.
	Аврелий седна и сладките приказки моментално секнаха, а през това време десетки погледи се впиваха в него.
	Дори и леко суетен, патрицият нито за миг не се заблуди, че привлекателността му е предизвикала засиления им интерес, напротив, любопитните зеници на присъстващите бяха привлечени от елегантната му туника, украсена с много фини бродерии, както и от фибулите, задържащи я върху раменете му, но най-вече от велурената кесия, която повдигаше гънките на одеждата му.
	Наскачаха шестима души, всичките мъже, млади и добре сложени.
	Без да губят нито миг, жените отдръпнаха на няколко стъпки тръстиковите си табуретки; старците затвориха набързо сгъваемите си столчета, а майките извикаха на висок глас децата си с тревожната възбуда на квачки, които събират пиленцата си, за да ги отведат на сигурно място в курника.
	Когато и дребничката слугиня от кръчмата се прилепи предпазливо към задната част на тезгяха, Аврелий разбра, че лошо му се пише. Помисли си, че часовете, прекарани на гимнастическата площадка, тренирайки борба, щяха да са му полезни, но само донякъде, защото онези бяха половин дузина и със силно очертани мускули…
	В този момент от _thermopolium_ изникна кръчмарят и веднага щом го видя, се затича да го поздрави, парадирайки с това, колко е близък с него.
	— Сенаторът ми е приятел и иска да ви почерпи — заяви за голяма изненада на Аврелий, който беше внимавал много, за да не му разкрие своята самоличност.
	— Сенатор значи! Никак не е зле като прякор! На мен пък ми викат Острието — възкликна шефът на побойниците, показвайки с гордост бузата си, набраздена от удар с нож. — Кажи ми колко _asinellae_ пращаш да бачкат за теб, за да можеш да си позволиш туника като тази? Аз контролирам четири и въпреки това дреха от този тип не бих могъл дори да я сънувам! Но винаги е хубаво да се запознаеш с човек, който е успял да си прокара път в живота — добави възхитен и не след дълго скамейките вече гъмжаха от яки момчета, щастливи да вдигат безплатни наздравици за благото на този твърде успял сводник. Кръчмарят доста се озори, преди да успее да изтръгне патриция от компанията им и да го отведе настрани.
	— Разбрах кой си, Стаций, и тъкмо се гласях да дойда да те потърся — заяви, оглеждайки се предпазливо наоколо, преди да свърне по пряката покрай таверната.
	— Не ми казвай, че си намерил изстудена _cervesia!_ — поиска да узнае Аврелий, който от напрежението силно бе ожаднял.
	— Ще ти предложа нещо по-добро — отговори другият, правейки му знак да го последва. — Но имай предвид, че страшно рискувам, ако онези разберат, че си магистрат… — каза, спирайки изведнъж, сякаш бе променил намерението си.
	— Знам, никой няма да те спаси от цопването ти в Тибър — довърши съдбовното изречение патрицият, давайки му един сребърен денарий.
	— Дължиш ми още един за виното — поиска това, което му се полагаше, кръчмарят.
	— Хей, кого си мислиш, че ще преметнеш? Сметката не надвишаваше повече от пет сестерции! — възпротиви се Аврелий.
	— Това е тарифата само за крадци и сводници; стоенето в Курията си има своята цена — обясни винопродавецът, побързвайки да сложи в джоба си и втората монета, докато му показваше входа на едно скромно дюкянче.
	Патрицият се спря за миг пред табелата му, която подканяше минувачите да си изгладят дрехите в него; след това заслиза по стълбите, надявайки се да не го объркат с някой истински сенатор и всичките произтичащи от това обстоятелства.
	Във вътрешността млада хубавица минаваше намачканите платове през една преса, натискайки я с всички сили. Резултатът, дори и по-лош от този, който успяваха да постигнат прислужничките му от Виминал, беше всичко друго, но не и достоен за презрение.
	— Съблечи се там вътре и ми подай дрехите си! — нареди жената, посочвайки му килерчето, без да вдига очи от работата си.
	Аврелий разгледа завесата от тънък вълнен плат, която запердваше стаичката, в кафеникав цвят, преминаващ към червено, макар че отдалече спокойно можеше да бъде объркан с черен. Забеляза също така, че тази тъкан беше твърде изискана за място с толкова лоша слава, припомняйки си, че простолюдието често приспособяваше наметалата с правоъгълна форма за одеяла или пердета…
	— Откъде си я взела? — попита, докато внимателно опипваше драперията.
	— Теб какво те засяга! — отговори му невъзпитано момичето.
	— Внимавай, красавице, ей там в кръчмата има един младеж, който пие за мое здраве, ако предпочиташ, мога да го накарам той да те разпита; наричат го Острието, сигурен съм, че го познаваш! — заплаши я патрицият, възползвайки се от скорошните си запознанства.
	— Разбира се, че го познавам, това е брат ми! — засмя се момичето и сенаторът си прехапа езика, надявайки се неуместната му постъпка да не обърка по-нататъшното му разследване.
	Междувременно обаче гладачката го бе огледала по-обстойно и това, което видя в него, никак не й направи лошо впечатление.
	— Острието значи! — каза тя със съучастническа усмивка. — Мислиш ли, че изобщо дава някоя пара вкъщи въпреки цялата печалба, която вади от своите _lupae!_ Как не, на моя гръб лежи издръжката на нашата майка!
	— Продай ми наметалото, готов съм да ти платя добре за него — предложи й Аврелий и реши да улесни сделката, като отвърне на поздрава на сводника, който стоеше на крак пред _thermopolium_, вдигнал чашата за поредната наздравица.
	— Намерих го под един малък портик, по улицата, която отива към Форума, точно в деня, в който наръгаха онзи тип — разказа момичето. — Избързах да го взема, преди още да са пристигнали _vigiles_, после го минах веднъж през пресата и го окачих пред входа на съблекалнята.
	„Значи убиецът се е освободил от него веднага след престъпното си деяние“ — размисли трескаво Аврелий.
	— Близо до него нямаше ли и нещо друго? Като кама например…
	— Не, иначе щях да я дам на брат ми…
	— Добре, ето ти парите — каза патрицият, изтръгвайки завесата от корниза.
	— Кажи ми поне как се казваш! — опита се да го задържи тя.
	— Сенатор — отговори набързо Аврелий.
	— Върни се скоро, Сенатор, но гледай да не те види Острието, завари ли ме в компанията на мъж, веднага го смачква от бой, така никой не смее да припари до мен… — потвърди момичето с видимо огорчение.
	— Ще бъда много внимателен — обеща Аврелий, изпращайки й бърза целувка, докато излизаше с вързопа под мишница.


>	XXVIII
>	Шестият ден преди Идите на юли

	— С два превъзходни трупа в ръцете си тръгнал да търсиш някаква котка… внимавай да не я домъкнеш тук, алергичен съм! — избухна Кастор. — По-добре да мислим за наметалото!
	— Ако момичето не го е изпрало, би могло да ни отведе до някоя улика — каза Аврелий, разглеждайки внимателно плата. — Гледай тук: вълнените нишки на мястото, където пресата за гладене не е могла да опъне напълно гънките, са много степани. Освен това, като го погледнеш на фона на светлината, се забелязва един по-тъмен ореол… хайде, донеси ми леген с вряла вода!
	Не след дълго сенаторът потопи в съда едната част от плата, търкайки го енергично. Лека-полека водата започна да се оцветява.
	— Засъхнала кръв… — установи Кастор, навъсвайки чело. — Мислиш ли, че убиецът е бил ранен?
	— По-вероятно е да е избърсал ножа си след престъплението, а това означава, че е имал намерението да го отнесе със себе си, укривайки го навярно под тогата си.
	— Но с оглед на това, че всички квирити се отправят към Форума с представително облекло, пак се намираме в ситуацията, в която цялото римско гражданство попада в списъка на заподозрените — разсъди освободеният роб.
	— Според свидетелите нито Валерий, нито Токул са носели тоги през онази сутрин. Пълководецът не е могъл да скрие нищо под прилепналата си туника; Токул пък е носел през рамо обичайните си големи дисаги…
	— За какво му е трябвало да си губи времето да чисти ножа, щом е мислел да го сложи в чантата си? — възрази доста учуденият секретар.
	— Имаш право. Всичко това би могло да означава, че виновният не е нито Валерий, нито Токул, а някой съвсем друг човек! — заключи обърканият Аврелий. — При това положение трябва на всяка цена да разширя отново периметъра на разследването около вдовицата на консула.
	— Уви, господарю, вече не си добре дошъл в нейния дом: казано направо, Корелия заплаши, че ще насъска кучетата си по теб само ако дръзнеш да прекрачиш прага й…
	— Тогава, Касторе, подготви някое и друго кюфте, с което да ги умилостивя, защото въпреки това имам намерение да отида при нея!


>	XXIX
>	Петият ден преди Идите на юли

	На следващия ден, в третия час, Публий Аврелий влезе във вестибюла на покойния консул, смесвайки се с останалите граждани, придошли, за да отдадат почит на тленните му останки. В атриума, постлан със снежнобели платна, на мястото на ковчега обаче беше изложена само една урна с мизерните обгорели останки, които, ако се съди добре, биха могли да са както на Метроний, така и на всеки друг…
	Навсякъде все още се забелязваха пожеланите от консула преустройства в дома, за да отпразнува своето, макар и кратко, встъпване в длъжност: мебелите, излъскани до блясък, ухаеха на благовонни масла, а мозайката по пода беше толкова нова, че на пръв поглед дори леко простееше. Лекият бриз, идващ откъм перистила, издуваше белите завеси, спускащи се от тавана, и придаваше на обстановката вид на театрална сцена с мимове и жонгльори, увлечени да наблюдават траурното събитие, с устни, изкривени в усмивка, тъй като никой не биваше да забравя, че парката винаги прави засади на всички, малки и големи, смирени и могъщи.
	— _Domina_ си почива; имаше твърде ужасен ден — възпря го решително робът камериер, който стоеше на пост, а Аврелий потръпна, когато разпозна в него шпионина на Валерия.
	— Ще й стане още по-ужасен, ако изляза оттук, без да съм я видял — каза, избутвайки настрани слугата, за да отвори изведнъж вратата на Корелия.
	Жената с русо-червеникавите съвършено подредени къдрици беше сама пред медното огледало, погълната да съзерцава белите си траурни дрехи. Устните й, очертани дискретно с червило, бяха отворени в спокойната усмивка на човек, който най-накрая се е освободил от тежкото си бреме. Публий Аврелий се наслади с поглед на грациозността й на сладострастна нимфа, питайки се какви ли мрачни тайни крие тя.
	— _Ave_, Корелия, намерих лентичките с тайното съобщение! — започна без никакви предисловия, надявайки се, че ефектът от това изречение ще провокира у нея показателна реакция.
	Матроната скочи на крака.
	— Какво правиш тук? Излез незабавно! — заповяда му, без да го изслуша.
	— Не си го и помисляй, трябва да поговорим! — отвърна й сенаторът, въпреки че веднага щом затвори вратата зад гърба си, детективската му страст изчезна като сняг под слънце, заместена от напиращата нужда да поправи недоразумението. — Метроний ме накара да му обещая, че никога повече няма да се виждам с теб, иначе тежко ни както на теб, така и на мен.
	— Е, и? Това нищо не променя. Ще те излъжа, ако ти кажа, че съм съсипана от мъка: Павел ме измъкна от пристойния ми, но мизерен живот, вярно е, но в замяна на това от мен се искаше да усмирявам с усмивки и милувки всеки един, който му беше полезен за кариерата. Платих си дълговете и сега мога да започна да живея нормално — отговори невъзмутимо матроната, изсипвайки кофа леденостудена вода върху добрите намерения на Аврелий.
	— Не ми се струва да си се ограничавала само с обикновени усмивки — уточни сенаторът, бесен при мисълта как Корелия учтиво го бе водила за носа. — Значи, за да се подчиниш на съпружеския авторитет на Метроний, си преспала с Валерий, с жреца на Юпитер и с кой знае още колко други?
	Жената се приготви да отвърне, но после упорито затвори уста. Този мъж нямаше никакво право да й задава определен тип въпроси, нито пък тя смяташе, че трябва да се оправдава.
	— Естествено — потвърди с голяма арогантност, която още повече подчерта чара й. Въпреки яда си патрицият трябваше да се насилва, мислейки си за нея, че не е друго, освен съвкупност от измами; фалшива бе гладката й като керамика кожа, полирана от белилото; фалшиви бяха и буклите й, накъдрени с _calamistrum_; фалшив бе и ласкавият й глас, привикнал да лъже, за да успее да запази дистанцията между тях.
	Метроний ме използваше, за да подпомага жаждата си да изпъкне, но едновременно с това се чувстваше с накърнени господарски права — каза Корелия с лековат тон, сякаш съобщаваше клюка на своя приятелка. — Първо ме умоляваше да му разчистя пътя, но след това се обръщаше и започваше да ми го натяква.
	Аврелий, удивен, си помисли как старомодното разсъждение, че всяка жена, с нейно съгласие или не, оставаше завинаги опозорена след връзката й с мъж, беше пуснало толкова дълбоки корени в нея, че повърхностната глазура от амбициозната й безскрупулност не беше достатъчна, за да го разклати.
	— Съпругът ти се преструваше много добре, дори и аз напълно му повярвах!
	— Може би защото дълбоко в душата си беше искрен човек. С часове ме разпитваше за срещите ми, разяждан от мисълта за онова, което съм изпитвала с другите; тези разговори го възбуждаха, но само и само да не го признае, тичаше да се жалва при една куртизанка или изливаше върху мен жестоката си ярост.
	Аврелий си спомни синините по ръката на Корелия, които беше помислил за белези от някакъв инцидент Размишляваше за човешката душа, която е толкова сложна, че да изпитва непоправими противоречия: всъщност неудържимата амбиция на Метроний беше съжителствала с нездравата му ревност към съпругата, подтикната от него самия към прелюбодейство…
	— Могло е да кажеш „стига“ във всеки един момент, но това е щяло да означава, че се отказваш от всичко — потвърди, посочвайки мраморите в стаята, голямата тоалетка, скъпоценните накити в ковчежето.
	— Винаги съм знаела, че трябва да платиш, за да получиш това, което искаш — призна си тя с леден тон.
	— Най-вече стига саможертвата да не е прекалено голяма — отговори сенаторът. — Законът е странно нещо! Ако съпругата проституира за дребни пари, е престъпление, но предлагайки я на приятели в замяна на консулската длъжност, се счита за услуга между любезни господа… впрочем на колко многоуважаеми колеги те е давал под наем съпругът ти? — попита я с нарочно обиден тон.
	— О, нека да не прекаляваме, бяха само трима — омаловажи Корелия, прикривайки огорчението от обидата.
	— На пълководеца на източните легиони като представител на военните и на фламина Диалис като върховен религиозен жрец. Последният обаче, изглежда, е бил някой политик. Да видим дали ще успея да отгатна: най-възрастният член на сената, нали? — опита се да налучка Аврелий, познавайки добре слабостта на Апий Остилий към красивите госпожи, и продължи да размишлява наум, че съвпадат с любовниците на Глафира: но дали е било само случайност?
	— Най-вече с фламина, с неговите смешни дрехи, обувки без връзки и лице на глупак! — пошегува се Корелия.
	Всъщност заради отколешната традиция жрецът Диалис беше длъжен да носи само дрехи от домашно предена вълна, и в одеждите му бе изключено да има възли от каквото й да е естество.
	В очите на Аврелий проблесна съучастническа искра, която веднага угасна.
	— Защо съпругът ти те изпрати при мен? — попита рязко, надявайки се да я чуе как отрича очевидното.
	Корелия се изкуши да му каже истината. Сенаторът обаче се показа непоносимо арогантен и сега беше неин ред да му даде да се разбере.
	— Ти разполагаш с пари, власт и високо социално положение: Метроний имаше намерение, разбира се, да извлече все пак някакви облаги от теб — отговори.
	Аврелий, получавайки хапливите думи, които си беше заслужил, се питаше при това положение каква важност да придаде на тайното разкритие на Валерия? Миг по-късно, слагайки настрани обидата, която тя му нанесе, се насилваше да се върне в ролята си на хладнокръвен следовател.
	— Как е успял мъжът ти да се отскубне от зловредните нокти на Сеян? — попита.
	— Откъде да знам? Запознах се с него петнайсет години по-късно — повдигна рамене Корелия.
	— Едно последно нещо: спомняш ли си как е бил облечен първата сутрин, когато излезе, за да се срещнеш с мен?
	— Носеше тясна туника от много фин лен — отговори тя, след това демонстративно се обърна на другата страна, давайки му да разбере, че трябва да счита разговора им за приключен.
	Публий Аврелий не добави друго: той бе изпълнил своята задача, другото беше минало, което нямаше да се върне повече.
	В атриума около урната се бяха разположили тримата големи избиратели на Метроний: пълководецът Валерий, жрецът Диалис и деканът на сената с изписана върху лицата им формална печал, подходяща за случая.
	Патрицият излезе през задния вход, подразнен от факта, че се е почувствал толкова еднакъв с тях.


	Първото нещо, което достигна до ушите на Аврелий при неговото завръщане, бе поредицата от кихане, последвана от лавина ужасни ругатни. Реката от вулгарност, която течеше от устата на секретаря, не подминаваше нито боговете от Олимп, нито онези от Тартар, и се настървяваше особено срещу знатната майка на неговия господар и патрон, охарактеризирана с голям брой прилагателни, малко е да се каже, че всички до едно бяха неуважителни.
	Патрицият поклати глава, решен да нахока безсрамника. Но точно когато прекрачи в перистила, го връхлетяха прислужничките Нефер, Филиде и Иберина, които излязоха тичешком към вътрешния двор с колонадата, дърпайки след себе си сребърна камбанка. Белият вихър по петите им ги последва в галоп, сред пъхтене и мяучене.
	— Какво става тук?
	— Котки, _domine_ — простена Кастор, подсмърчайки, — безброй котки!
	— Ох, _domine_, какво бедствие! — намеси се хваналият се за главата Парис. — Изкатериха се по всички завеси на _oechus_, после направиха на пух и прах копринените възглавници от Тапробан, калъфките от Хиос и дори твоето бродирано вълнено одеяло! Слугините изглеждат като полудели, играят си с тях като деца и нищо не може да ги спре!
	— За Херкулес, кой е бил този гламав човек, който е изпратил тук всичките тези зверчета? — попита гневно Аврелий.
	— Ти, господарю! — отговориха в хор двамата освободени роби, измервайки го с укорителен поглед.
	— Твоите заповеди бяха ясни — извини се Парис, показвайки на разсеяния сенатор листа, в който обещаваше подходящо възнаграждение за изчезналото котенце.
	— За Диана, напълно бях забравил!
	— Възрастта започва да ти тежи, _domine_ — подчерта безмилостно секретарят. — Не е било толкова трудно да се прецени, че веднага щом безразсъдната ти обява бъде прочетена, плебсът от хълма Есквилин ще побърза да домъкне в дома ти цялата котешка популация от квартала!
	— Дойдоха около стотина души, _domine_, всеки със своята писана под мишница: приех само тези, които отговаряха на твоето описание, но тъй като нямах представа кое точно животно търсиш, бях принуден да обезщетя цели двайсет и трима собственици на котки — уточни Парис.
	— Сред тях може да е и котенцето на Ебе… — опита се да запази авторитета си сенаторът.
	— Ама как, след като всички до едно виждат прекрасно! — отговори освободеният роб, избърсвайки сълзящите си очи.
	— Какво искаш да кажеш с това?
	— Да не ти е изтекъл мозъкът, господарю? Не си ли спомняш, че котката на Ебе беше сляпа? — избухна побеснелият от яд Кастор.
	Мрачното изражение на господаря му го накара да изпита съмнение.
	— О, божества, не ми казвай, че съм забравил да ти го кажа!
	— Точно така, Касторе. Мисля, че злоупотребата с вино си прави лоши шеги с паметта повече, отколкото възрастта: ще се погрижа да те снабдяват само с прясна вода за всичките следващи _Nundinae!_ — взе решение сенаторът, все още засегнат заради тежките думи, изречени по негов адрес от секретаря му.
	— Сега обаче какво ще правим, _domine_? Невъзможно е да държим тук цялата тази глутница от зверове, както и не можем да се отървем от тях, защото според египетската традиция котките са свещени животни за жертвоприношения в чест на Бастет, и богинята може да ни се разсърди — отбеляза Парис, който винаги беше твърде внимателен да не засегне нито едно от божествата.
	— Много е просто, ще ги подарим! — реши Аврелий.
	— Касторе, приготви една грамота-кодицил, в която да пише: „На най-красивата“, и я препиши в двайсет и три екземпляра!
	— Шегуваш ли се? — каза невярващо секретарят.
	— Изобщо ще ти дам веднага списъка на матроните, на които да ги изпратиш, първа сред всички Помпония. Междувременно ти, Парис, ще купиш златни синджирчета, за да ги използваш като нашийници.
	— Да, господарю — примири се интендантът, правейки всичко възможно, за да се долови от тона му колко неуместна счита тази инициатива. — Ах, почти щях да забравя… единият човечец от простолюдието, на когото дадох възнаграждение, някакъв си Фамул, с прякор Зъба, искаше да говори с теб за пожарите.
	— Веднага отивай да го търсиш изгърмя гласът на Аврелий.
	— И къде, _domine!_ — обърна внимание на думите му администраторът. — Живееше на върха на Вико Торто, но откакто загуби дома си, ходи да проси надлъж и нашир из целия град, а през нощта спи на открито.
	— В подобна ситуация единственият, който може да ми помогне, е Мумий! — възкликна сенаторът.
	Няколко минути по-късно носачите се отправяха към казармата на Втора пожарникарска кохорта.


	— Аврелий, най-накрая имам новини от центуриона, за когото питаше! — пресрещна го способният огнеборец. — Реций се е уволнил в Брундизий, там си построил къща и се оженил за една местна жена.
	На патриция сърце не му позволяваше да изрече, че тази информация, намерена с такава трудност, повече не го интересува.
	— Слушай ме добре, Мумий: трябва да разпитам един бездомник от Есквилин, който знае нещо за пиромана, но нямам представа как да го издиря…
	— Тези клетници са се разпръснали почти навсякъде, кой в стая под наем, кой при роднини. По-голямата част от тях обаче са потърсили убежище оттатък реката, настанявайки се незаконно в няколко сгради, използвани преди време за складове. За съжаление обаче, не мога да ти помогна и да го потърсиш, защото Леонтий ме принуди да правя всекидневно по три часа упражнения с помпите, и тежко ми, ако не изпълнявам! — каза Мумий, разпервайки ръце.


>	XXX
>	Четвъртият ден преди Идите на юли

	Веднъж освободил се от котките, Кастор се бе прибрал набързо в отлично настроение.
	— Май успяхме, _domine!_ Кирия претърси стаята на своята господарка Валерия и под хастара на една зимна _palla_ е открила компрометиращо писмо, подписано лично от Антоний.
	— Какво е бил написал в него?
	— Нямам представа. Кирия е готова да се спазари с теб, за да ти го преотстъпи, но аз имам по-добра идея, _domine:_ защо не я вземеш за слугиня?
	— Дори и през ум не ми минава; би могла да продаде тайните ми, както прави с Валерия!
	— Господарю, ама това момиче ми харесва! — каза въздържано освободеният роб.
	— Разбира се, че имаш време и начини да се виждаш с нея навън, Касторе! — раздразни се Аврелий.
	— Ама как така, това е и моят дом! — започна да протестира гъркът, който, откакто бе узнал за завещанието, не преставаше да си търси правата.
	— Все още не, защото съм в отлично здраве и мога да променя последната си воля, когато поискам.
	— Щом е така, подготви се да платиш солено, защото момичето има големи изисквания. Претендира за покупка и освобождаване от робство, плюс пет ауреус, за да се премести в някоя много далечна провинция.
	— Петстотин сестерции са голяма сума.
	— Но не и за теб, _domine:_ виждал съм те да хвърляш дори повече по куртизанката Чинция, и то само за една нощ. Освен това, надявам се, разбираш, че щом една слугиня е откраднала подобен документ, трябва по най-бързия начин да се изпари. В действителност мисли да се премести в Теспротия…
	— Добре, приемам — отстъпи Аврелий.
	Това писмо можеше да се окаже важно: Валерия нямаше алиби нито за смъртта на Антоний, нито за тази на консула…
	— Що се отнася до пожарите, за съжаление, конникът Сервилий ми върна списъка на Мумий, без да е успял да открие каквото и да е.
	— Остава обаче Фамул, по-известен като Зъба. Само да знаех обаче какъв начин да намеря, за да се запозная с него…
	— Лесно е, господарю, ненапразно го наричат Зъба: изглежда, в миналото си е преживял оживен дебат, завършил в негов ущърб, щом като в устата му е останал само един преден десен зъб — каза Кастор, който го беше видял, докато Парис раздаваше възнагражденията за донесените котки.
	— Добре, тогава трябва да поговоря с него колкото е възможно по-скоро. Мумий ми каза, че се намира сред бездомниците в Трастевере.
	— Имаш предвид старите складове зад Аврелия ли? Там се събира цялата измет на Рим: крадци, бандити, избягали роби, чужденци, които са си мислили, че ще намерят във Вечния град земния Олимп, а всъщност са се озовали в Тартар… това са хора, привикнали да влизат в разпри, изваждайки нож заради къшей хляб; затова нашия приятел изобщо не го виждам в ролята на човек, който ще отговори възпитано на въпросите на един сенатор!
	— Мислех, че ти ще се заемеш, Касторе… — намекна дискретно Аврелий.
	— Не бих стъпил там за всичкото злато на света! — изключи освободеният роб.
	— Бих могъл да ти заповядам.
	— В такъв случай, _domine_, за голямо мое огорчение ще бъда принуден да не се подчиня: напомням ти, че благодарение на твоята щедрост вече не съм роб — уточни гъркът, докато патрицият за кой ли път съжаляваше, че му е върнал свободата. — Отивай ти сред тези буйни глави, като толкова желаеш!
	— И точно това ще направя!
	— Да ти приготвя ли дългия до петите светлосин _synthesis_? Или предпочиташ да облечеш одеждата си от индийска коприна със сребърните бродерии? — присмя му се александриецът.
	— Ще си сложа износени дрехи и скъсани калцеи…
	— И пак няма да успееш да излъжеш никого, господарю: знаеш ли как да ласкаеш майстор-зидаря, натоварен със задачата да наема работници за деня, или да протягаш ръка, за да изпросиш милостиня с правилната доза смирение? Как се виждаш да живееш под открито небе, без никога да се къпеш и решеш косите си? Не, _domine_, колкото и да се стараеш, от няколко мили се разбира, че си чистокръвен господин!
	— Ще видим! — отговори му патрицият, отправяйки се към вратата.
	— Забрави петстотинте сестерции за Чирия, _domine!_
	— Ето! — каза бързо Аврелий.
	— Ха-ха… първата грешка! — захили се гъркът. — Никой бездомник, който уважава себе си, не ходи с препълнена кесия!
	— Съгласен съм, ще взема със себе си само няколко монети.
	— Не забравяй пръстена! — припомни му секретарят, посочвайки пръстена печат, който сенаторът носеше на показалеца си.
	Аврелий понечи да му го даде, но после размисли и предпочете да го остави на интенданта. Кастор, който вече бе протегнал ръка, избухна обидено:
	— Какво става, не можеш да ми се довериш ли?
	— Изобщо. А що се отнася до недопустимото ти неподчинение, веднага щом тази история приключи, ще си разчистим сметките! — заплаши го господарят му.
	Очите на освободеният роб се присвиха и заприличаха на две резки.
	— От доста време очаквах тази възможност, _domine!_ — отговори му с всичко друго, но не и с окуражителен тон.


	Сенаторът измина една част от Виа Аврелия и зави наляво, в посока Навмахията на Август.
	Докато _soleae_ му затъваха по някаква уличка, която приличаше на отходен канал под открито небе, Аврелий вдигна погледа си към Яникул и огледа обнадеждено непристъпните стени на своята елегантна извънградска резиденция, която се виждаше в далечината. Контрастът между гниещата дървения в този квартал на отритнати люде и богаташките домове по хълмовете беше твърде рязък: в Рим свръхбогатството живееше врата до врата с мизерията, разкошът със сиромашията, изискаността с разрухата.
	— Знаете ли къде мога да открия пострадалите от пожара на хълма Есквилин? — попита една преждевременно повехнала жена, която се бе прегърбила под тежестта на купчина сухи съчки за огрев, следвана от групичка пикльовци.
	Тя обаче обърна главата си на другата страна, докато едно момиченце, което нямаше повече от седем години и вече носеше на гръб братчето си, му посочи постройката по средата на кръстопътя. Върху полуразрушената й страна все още се виждаше прекрасно голям, умилостивяващ боговете пенис, който е трябвало да носи добър късмет на сградата. Докато наблюдаваше някакъв младеж с парцалива червена препаска на челото, погълнат да оправя чувала с торф върху гърба на една слабичка слугиня, сенаторът си помисли, че бог Приап, изглежда, не се е ползвал с голямо уважение в кръга на безсмъртните, след като неговите протежета бяха изпаднали до такава степен.
	Едва когато момичето се опита да се изправи заедно с тежкия си товар, сенаторът забеляза ръцете му, твърде черни, за да са изцапани с пръст. Извика, затича се към нея и я сграбчи за ръката. Чувалът падна и се разсипа на земята, а през това време непознатата робиня го кълнеше на воля. Аврелий се почувства изпразнен от съдържание заради разочарованието, което изпита: как можа да си помисли, че се касае за дъщерята на Глафира? Чернокожите жени в града бяха твърде много…
	Докато й помагаше да събере торфените блокчета, видя как момчето с червената превръзка на челото избяга в склада, хилейки се неудържимо с беззъбата си уста, в която се мъдреше само един много голям зъб. Аврелий бързешком качи чувала на гърба си и го последва по дървената стълба.
	Горе нямаше нищо друго, освен едно-единствено голямо помещение без никакъв коридор: в него се помещаваха десетки семейства, разположени криво-ляво някак си. За да имат поне малко уединение, бяха закачили тук-там завеси, през чиито широки дупки би могла да премине безпроблемно дори каляската на богинята Кибела.
	— Зъб! — извика Аврелий, опитвайки се да бъде чут сред цялата тази оглушителна врява.
	Изведнъж глъчката стихна, а тълпата се заотдръпва като от прокажен и стотици очи започнаха да се впиват в него с отявлена омраза: всяка педя в сградата бе извоювана с голяма мъка и ако някакъв натрапник си мислеше, че ще се сдобие с постеля, без да се бие с нож за нея, жестоко се лъжеше…
	— Говори с мен, аз съм шефът! — изникна пред него един побойник със свирепо изражение.
	— Търся Фамул, с прякор Зъба… — започна сенаторът.
	— Не знаеше ли, че за да влезеш тук, трябва да платиш билет? — прекъсна го другият, посочвайки туниката на Аврелий, която за него беше само една скъсана дреха, но в тази окаяна обстановка вероятно се считаше за елегантно облекло.
	— Може би искаш да ме ограбиш? — попита го надменно патрицият.
	— Е, дори и да е така? — отговори му щуракът.
	— В такъв случай съм сбъркал мястото — каза Аврелий с арогантен тон, който беше абсолютно неуместен. — Търсех онези добри хорица, изпаднали в беда след пожара, а не банда разбойници!
	Сенаторът, едва изрекъл последната дума от изречението си, се озова в лявата ръка на гиганта, който го вдигна във въздуха.
	— Тук повече няма добри хорица. Аз самият бях ковач трийсет години, работейки честно ден и нощ, за да издържам семейството си, и всички познаваха Звяра от Есквилин, на когото бяха готови да поверят с най-голямо удоволствие ключовете от дома си. А сега какво, погледни натам: съпругата ми, която е твърде болна, за да може да се движи, лежи в онзи сламеник, а дъщерите ми проституират като курвите по друмищата, за да донесат нещо за ядене!
	— Какво общо имам аз? Виновен е подпалвачът…
	— Който е някой като теб!
	— Какво? — наостри слух сенаторът.
	— Мошениците ги подушвам отдалече! Видях онзи нещастник, докато бягаше да се скрие, след като подпали огъня, със сигурност не беше бедняк, въпреки че се опитваше да изглежда такъв! Фамул се кълне, че дори ще е в състояние да го разпознае…
	— Щом нещата стоят по този начин, защо не сте се обърнали към _vigiles?_ — попита наивно Аврелий.
	— Мислиш ли, че не съм го правил? Загубих първородното си внуче в пожара… ама началникът се постара всячески да не ме приеме, и изпрати един от своите хора, за да ме изпроводи с уверението, че ще бъде направена проверка… И ето го резултата от проверките! — изръмжа, посочвайки мизерното помещение. — Откакто видях Рим как се отнася със своите граждани, минах и аз от другата страна; затова не ми се обяснявай много-много, ами сваляй туниката!
	— Ще ви изпратя храна и дрехи, ако ми помогнете — обеща Аврелий.
	— Храна ли? — ухили се ехидно мъжището. — Да не би да си Сатурн, богът на реколтата? Пусна ли те да си отидеш оттук, никой повече няма нито да те чуе, нито да те види! А като гледам, май криеш и нещо друго интересно там отдолу!
	Патрицият направи крачка назад.
	— Да не си се осмелил да ме докоснеш… — озъби му се, но другият го прекъсна със звучно кикотене.
	— Какво ще направиш, ще ме изпратиш в изгнание ли? — подигра му се, заразявайки със смеха си и останалите.
	„Проклетият ми дълъг език — помисли си Аврелий — и проклети да са всичките ми предци — консули и сенатори, — от които съм наследил патрицианската си арогантност…“
	— Казаха ми, че всеки, който иска да бъде приютен тук, трябва да премери силите си с теб — осмели се да каже.
	Така или иначе щеше да го надроби на парчета, поне си заслужаваше да го направи като равен с равен…
	— Да не би ти да искаш да направиш подобно нещо, самохвалко? — засмя се ковачът.
	Аврелий бе принуден да си признае, че е прекалил: макар и мускулест и добре трениран, в сравнение с едрия си противник изглеждаше почти като клечка. Но сега, когато белята вече беше станала, нямаше връщане назад…
	Звяра разтърка ръце, докато останалите бездомници се разполагаха в кръг, за да се насладят на неочакваното представление.
	Сенаторът си пое въздух. Крепеше го единствено надежда да победи евентуално съперника си още с първите няколко удара, защото само с един удар нямаше да може дори да погъделичка този колос…
	— Готов ли си? — попита го ковачът, след това зае защитна позиция и му налетя с наведена глава.
	Патрицият избегна атаката, отскачайки пъргаво настрана, докато му нанасяше коси удари по врата с движения, които бе научил преди много години от един стар мъдрец в Страната на коприната.
	Замахът му попадна право в целта си и зашемети за миг гиганта, който се наклони назад. Преди още да е успял да се изправи, Аврелий го ритна в бедрото, забивайки му един прав удар под гръдната кост, с който би повалил и кон, но грубиянинът дори не го усети.
	Удивен от неочакваната агресивност на противника си, Звяра наведе глава, откривайки врата си. Аврелий съзря спасение в това и докато се устремяваше към него, си помисли, че е достатъчен само един удар там, където вените на шията отвеждаха кръвта към главата на колоса, за да го спре окончателно, но след това се отказа, защото не само щеше да го възпре, но и да го убие, и тогава ръката му увисна във въздуха.
	Другият се изправи със свиреп поглед. В този момент патрицият порица сам себе си, защото Звяра със сигурност нямаше да му върне жеста…
	— Богове, братле, наистина те бива; почти беше на път да ме унищожиш! Сега ела да пийнем и да ме питаш каквото поискаш: извоюва си това право! — покани го ковачът с приятелско потупване по гърба, което се оказа толкова силно, че за малко да му счупи поне две ребра. Не след дълго, докато двамата седяха с глинените копанки в ръце, Фамул с широка усмивка в беззъбата си уста се появи на рапорт.


	Час по-късно сенаторът вече излизаше напълно удовлетворен от склада. На пръста си носеше недодялан железен пръстен, свидетелство за вечната му дружба със Звяра. Знаеше вече и тайния сигнал, с който престъпниците от града се разпознаваха и щяха да разпознават и него, както и много други интересни детайли, които да са му от полза, за да идентифицира пиромана.
	По стълбите на старата постройка се озова отново лице в лице с африканската робиня отпреди малко, която го гледаше само с бялото на воднистите си очи. Сенаторът извади изпод туниката си една от монетите на стойност един ас, които бе взел със себе си, и й я подхвърли. Веднага след това усети, че някой го дърпа за подгъва на туниката. Оказа се, че е момиченцето, което носеше братчето си на гърба, протегнало ръчичката си към него.
	Този, който яде всеки ден и спи в чисто легло, често е твърде щедър към бедните: милостинята не е кой знае какво перо за него и след като веднъж я е подхвърлил, може да се върне без никакви скрупули към меките дивани и отрупаните си с ястия трапези, преизпълнен с гордост заради своята добрина. Същото се случи и с патриция, който, тършувайки за другия ас, намери само един сребърен денарий и го даде с усмивка на малката просителка.
	Детенцето се затича, за да покаже на всички своето съкровище, посочвайки с пространни жестове непредпазливия си благодетел, благодарение на което Аврелий внезапно се оказа на крачка от ролята на агнето, подушено от глутницата изгладнели вълци. Опита да се отдалечи, подсвирквайки си безразлично, но тълпата от отритнати човешки същества крачеше заедно с него, следвайки го мълчаливо. По някое време едно по-дръзко от тях се откъсна от групата, за да застане изневиделица зад гърба му, а децата подскачаха радостно пред него, всички до едно с протегнати ръце и открити лица с широки, умилостивяващи го усмивки.
	Сенаторът се опита да им покаже, че няма повече монети, но просещите бяха далече от мисълта да се оттеглят, доближиха се още повече до него и започнаха да го дърпат за туниката.
	Аврелий прецени набързо разстоянието до моста на Тибър, зад който се издигаха портиците и колоните на мраморния Рим, но беше по-голямо, отколкото си мислеше. Все така следван от странния си кортеж, прекоси Виа Аврелия и се отправи към своята резиденция на хълма Яникул с намерението да подхвърли някоя и друга пара на улицата веднага щом се окажеше на сигурно място.
	Докато се катереше по последния скат, погледна набързо назад и видя, че вече бяха повече от стотина души жени, мъже, деца, старци, сакати, — но за негов късмет почти беше стигнал. Прескочи наведнъж четирите стъпала на входа и сграбчи чукчето на вратата. През изрязания в нея отвор проблесна едно недоверчиво око:
	— Махайте се оттук, жалки плебеи!
	— Отваряй, аз съм господарят! — заповяда Аврелий с най-авторитетния си тон, но портиерът хлопна гишето под носа му.
	Междувременно масата от просяци се бе насъбрала около гърба му и го притискаше към едното крило на вратата до такава степен, че почти щеше да го смачка. Патрицият започна да удря с юмруци, крещейки с пълни гърда.
	Най-накрая вратата се открехна толкова, че да може да се провре, изключвайки смущаващата свита след себе си.
	— Решихте се най-сетне да ми отворите, а! — изпухтя сенаторът.
	В този момент усети ръцете си заключени в желязна хватка и миг след това бе съборен на земята, а един от робите дори стъпи с крак върху шията му, за да не може да надига глава.
	Едва тогава патрицият осъзна, че е дрипав, изпотъпкан и изпотен от главата до петите. Старата туника, раздрана от едната страна, висеше покрай тялото му като престилка на тепавичар, а дрипите й се стелеха чак до връзките на окъсаните му сандали. Като добавка върху пръста му вместо печата с рубините се перчеше недодяланият пръстен от Звяра…
	— Повикайте _vigiles_, бързо; хванахме главатаря на тези престъпници! — каза удовлетворено началникът на прислугата.
	— Абе, малоумници, аз съм господарят ви! — изкрещя отново Аврелий, докато робите му го хвърляха в една клетка, заключвайки я здраво.


	Час по-късно в подземната тъмница на казармата на седма кохорта Публий Аврелий Стаций, аристократ с изключително благородна кръв, сенатор от Рим, банкер, собственик на кораби и големи имения, любител философ, стоеше подпрян на решетките, проклинайки през зъби всички богове от Олимп, от океана, от пъкъла заедно с техните жени, годеници и наложници.
	Нямаше представа колко време ще му се наложи да чака, преди да дойде Кастор, защото началникът Цецилиан, единственият, който беше в състояние да го разпознае, отсъстваше от казармата, а Мумий, след прехвърлянето му във втора кохорта, идваше тук съвсем рядко.
	Затова му се наложи доста да настоява и обещава, за да може поне да изпрати съобщение в дома си, като през това време трябваше да се примири и да бъде заключен в тъмницата. Вече три часа тръпнеше в очакване да получи желания отговор сред насмешките на пияниците и опипванията на двамата твърде женствени типове, които се надяваха да се обзаведат с него за през нощта. Най-накрая откъм стълбите на подземието проехтя приятелският глас на секретаря му.
	— Касторе! — призова го сенаторът със сърце, изпълнено с благодарност към своя предан слуга, който бе дошъл да го освободи!
	— Ето го там! — каза стражарят.
	— Искате да кажете, че това е моят господар? — възкликна коварният грък, поглеждайки го едва-едва. — Редно е да се срамувате, че сте объркали благородния Стаций с подобен просяк!
	— Касторе! — извика го отново невярващият на ушите си патриций, докато освободеният роб важно му обръщаше гръб.
	— Извини ни, че те обезпокоихме, секретарю, но този малоумник настояваше толкова много, че се почувствахме задължени да те повикаме… — заоправдава се сконфузено един от огнеборците.
	— Мръсен левантинец, ще ти отпоря кожата по гърба от бой! — крещеше Аврелий, колкото му глас държи. — Ще те нашибам с пръчката до кръв, ще ти избия зъбите, ще те окова в пранги за цял живот!
	— Ама този май доста се е разгорещил, изсипете отгоре му кофа със студена вода — подсказа александриецът с лукава усмивка, докато се отправяше към изхода.
	В този момент на върха на стълбите се появи един друг мъж и възкликна изненадано:
	— Сенаторе, ти какво правиш тук?
	— Мумий! — въздъхна с облекчение патрицият, докато пожарникарят бързаше да отключи килията.
	— Защо си в затвора, малтретиран по този начин?
	— Изчакай ме първо да строша врата на този злонамерен слуга, и после ще ти обясня всичко! — каза патрицият в плен на гнева, втурвайки се навън.
	От Кастор обаче вече нямаше и следа.
	— Има един човек, който много добре отговаря на описанието, направено от Зъба; ти също го познаваш… — казваше му малко след това Мумий, докато подкрепяше силите на Публий Аврелий с някаква храна в стаята на охраната.
	— Ако човекът, за когото мислиш, е същият, който стои и зад собствениците на опожарените къщи, ще заловиш пиромана и цял Рим ще те приветства с въодушевление! — насърчи го патрицият.
	Въпреки това огнеборецът не се решаваше:
	— Твърде абсурдно е това подозрение…
	— Касае се за убиец, Мумий, ще трябва да го спрем на всяка цена! — настоя сенаторът, разказвайки му историята на малката Ебе.
	— Клетото момиченце — промърмори развълнувано пожарникарят, после се огледа наоколо и все още колебаещ се, прошепна едно име в ухото на патриция.
	— О, божества от Олимп, никога нямаше да ми мине през ума! — възкликна Аврелий. — Макар че според описанието няма никакво съмнение, че това е той… този път ще трябва да впрегна всичките си ресурси, за да те снабдя с доказателства, Мумий!
	Когато патрицият излезе, огнеборецът остана още дълго да седи на масата с поглед, впит в металната чаша, пълна до половината с вино. Беше дошъл от провинцията, изпълнен с неудържим плам, записвайки се за военна служба с твърдото намерение да защитава законите и да закриля съгражданите си от огъня и престъпниците. Десет години честна служба без никаква измяна, без никакъв компромис пред монетите, които мнозина подрънкваха пред очите му, за да ги държи затворени. Десет години, в които опитът му го бе научил, че невинаги виновните плащат, най-вече, когато са богати и могъщи.
	Сега обаче зарът беше хвърлен. Ако нещата не се развиеха добре, го очакваше принудително уволнение и безславно завръщане в планинското селце, откъдето бе тръгнал, и в което вече не притежаваше нищо, дори зеленчуковата семейна градинка. Това можеше да стане в най-добрия случай, а за най-лошия дори не искаше да си помисли.
	Но ако сенаторът успееше…


	Аврелий влезе вкъщи като буреносен облак.
	— Ако онзи гнусен грък има смелостта да се покаже тук, заловете го незабавно, затворете го в стаичката за наказания и изхвърлете ключа! — заповяда на слугите, които го слушаха занемели.
	Парис твърдо одобри решението му, без да успее да прикрие изцяло задоволството си. Най-накрая беше на път да се отърве от своя заклет съперник, присмехулника, който от години изпитваше удоволствие безмилостно да му се подиграва и да го представя в най-лошата светлина пред господаря…
	Аврелий, все още бесен, се упъти право към банята. Прекара в нея един приятен час, оставяйки се да изтъркат продължително кожата му със стригила, докато Нефер пилеше внимателно ноктите му, а Иберина решеше с гъстия гребен мокрите му коси. Когато Филиде го обгърна в бялото платно, за да го подсуши, ръката му машинално се протегна към бокала с изстудена _cervesia_, която на излизане от ваната секретарят по традиция му приготвяше.
	Нямаше _cervesia_, както го нямаше и Кастор. Сенаторът прехапа устни, щеше да му се наложи да свикне с идеята, че никога повече нямаше да го има.


>	XXXI
>	Третият ден преди Идите на юли

	— Научих страшно много неща! — възкликна Помпония на другия ден следобед. — Изглежда, Корелия е имала вземане-даване с някои важни личности, а през това време съпругът й се е правел, че нито вижда, нито чува!
	Патрицият, решен да не разочарова приятелката си, се надяваше изражението му да изглежда достатъчно изненадано пред нейното закъсняло разкритие.
	— Слугите — продължи любезната матрона — казват, че Корелия се е приготвяла за галантна среща дори сутринта, в която е убит Антоний… — Аврелий се разтрепери при мисълта за неизбежното продължение на това, за което му говореше. — Хубаво е, че изглежда, съпругът й нищо не е знаел за тази история, защото, когато няколко дни по-късно излязла отново, за да се срещне с мистериозния си любовник, той отишъл да я търси при майка й! Така му се полага на този лицемер Метроний: държеше се като сводник и с първата си жена, преотстъпвайки я на Елий Сеян в замяна на живота си… следващия път ще мисли, преди да го направи!
	— Няма да има следващ път, Помпония — припомни й деликатно сенаторът.
	— О, да, вярно… ама за какво ти говорех? — продължи равнодушно матроната. — Ах, да, ставаше дума за последната авантюра на Корелия: изглежда, робът камериер знае нещо… какво ти е, Аврелий, защо дишаш така? Сигурно не ти е добре, накарай Кастор да ти приготви нещо. Чакай, като казах Кастор, се сетих да те питам къде е, защо не го виждам?
	— Освободих го — отряза я сенаторът.
	— Най-накрая си го възнаградил! Заслужаваше го, той е безценен приятел; само като си помислиш колко пъти те е изваждал от затруднения!
	Аврелий усети някакво странно чувство и някаква топла вълна се заизкачва към лицето му, като че ли се изчервяваше…
	След два часа Помпония си тръгна и патрицият я изпроводи чак до _fauces_, където портиерът Фабел, както обикновено, спеше непробудно. Докато преминаваше през безлюдния атриум, му се стори, че чу дискретно покашляне точно над главата си, и вдигна поглед, изпълнен с любопитство.
	— Пссс… господарю, тук съм!
	Отвратителният левантинец се беше надвесил от покрива между антефиксите на _compluvium_, държейки в ръцете си запалена свещ и два папируса. Аврелий усети, че кръвта се покачва в главата му, и размаха заплашително юмрук.
	— Внимавай! Ако извикаш някого, тези скъпоценни листове ще се превърнат в пушек: единият от тях е писмото, което Кирия е откраднала от Валерия, а другият — списъкът на купувачите на опожарените _insulae_ — каза секретарят, доближавайки свитъците към пламъка на свещта.
	— Това е изнудване, Касторе, и то от най-долнопробните! — избоботи разяреният патриций.
	— Допускам го, господарю — призна си спокойно освободеният александрийски роб.
	— Слизай веднага оттам!
	— Ще ми дадеш ли думата си на римски гражданин, че ще изляза оттук с непокътнат гръб?
	— Слизай и ще видим… — изпухтя сенаторът.
	— Искам един час на разположение, за да изчезна, преди да насъскаш след мен твоите биячи — настоя Кастор.
	— Съгласен съм! — предаде се накрая Аврелий, потискайки гнева си.
	Малко след това в библиотеката вече разглеждаше документите под светилниците в големия бронзов свещник.
	Аха да възкликне „Великолепно, Касторе!“, но се въздържа навреме. Вместо това каза:
	— Мислиш, че тези свитъци можеш да ги превърнеш в разменна монета, за да отървеш камшика ли, вероломен александриецо?
	— Точно така, _domine_, такъв беше и моят план.
	— И да претендираш да останеш да живееш тук след шегичката, която ми скрои?
	— Този дом е хубав, _domine_, чувствам се добре в него.
	— Даваш ли си сметка, че ако се отметна от наказанието ти, ще загубя авторитета си пред цялата прислуга? — попита го Аврелий, докато мъчително търсеше някакъв почтен предлог, с който да замаже разногласието помежду им.
	— Това също е вярно, _domine_. Затова ще трябва да се намери подходящо разрешение, което да удовлетворява и двама ни. Всяко възмездие има две лица: наказанието, което обикновено е телесно, и моралното унижение, понесено от наказания.
	— Е, и?
	— Съгласен ли си да се откажеш от първото, ако в замяна на това ти дам възможност да приложиш второто.
	— И как ще стане? — поиска да узнае господарят му, все още твърде скептичен.
	— Слушай! — каза Кастор, снижавайки гласа си.
	— Този път няма да му се размине! — смая се Филиде.
	— Кастор от доста време си го заслужаваше! Надроби ги какви ли не, но това наистина е непростимо… — уточни Нефер.
	— Повярвайте ми, опитах се да го предотвратя, но сенаторът не искаше да чуе никакви доводи! — измъкна се Парис с помръкнало изражение.
	— Точно ти ли, който винаги си бил готов да го доложиш, дори и за нищо! — запротестира Иберина, поглеждайки накриво интенданта.
	— Мислех си, че се касае само за по-сериозно мъмрене… — възпротиви се администраторът, целият почервенял от угризенията.
	— Секретарят има такива красиви плещи; да се надяваме, че поне няма да му останат белези по тях… — простена женственият Азел, поглаждайки вяло изрисуваните си страни.
	Астерия трепереше, притискайки се в майка си.
	— Хайде, хайде — утеши я онази последната. — Сенаторът си знае работата!
	В този момент проехтя из _domus_ поредният сърцераздирателен вик.
	— О, богове, не мога повече да го слушам! — възкликна Парис, запушвайки ушите си с ръце, за да не чува ударите с бича и жалните вопли, които се носеха откъм библиотеката. — Приготви омекотяващото олио, Нефер, Кастор ще има нужда от него! — добави след това със сълзи в очите.
	Изведнъж настана гробна тишина и робите наостриха слух, приближавайки се с миши стъпки към входа на библиотеката.
	От другата страна на вратата Аврелий избърса потта от челото си и нанесе последния удар, а след него се чу сподавен вик, от който кожата на подслушващите роби направо настръхна.
	— Малко съм уморен, не мислиш ли, че е достатъчно? — попита сенаторът, докато сваляше бича.
	Кастор се изправи от лежанката за четене, в която се бе настанил удобно, докато се изпълняваше наказанието му, и изпробва с върховете на пръстите си колоната, която господарят му енергично бе нашибал с пръчката си.
	— Бих казал — да. Но мазилката леко се е напукала, ще трябва да разпоредиш да бъде пребоядисана.
	— Сега излизай навън; не бих искал робите да се тревожат прекалено.
	— Момент — каза Кастор, разкъсвайки дрехата си.
	— Хей, ама тази туника е моя! — възпротиви се господарят.
	— Разбира се, _domine_; все пак се налага да направя и малко театър, за да изглежда по-реалистична комедията… — обясни освободеният роб.
	Миг след това Кастор се показа на прага на библиотеката, правейки първите си олюляващи се стъпки сред развълнуваните слуги, които се разделиха надве, за да му направят път. С решителен и горд жест отхвърли подадената му от Парис ръка за помощ и се отправи с белязано от страданието лице към своята стая.
	— Нито вопъл, нито стон! — възкликна възхитената Филиде.
	— Наистина има сърцат характер, не го бях преценил добре… съгласи се Парис.
	— Какъв мъж само! — прошепна Иберина, проследявайки със замечтан поглед храбрия освободен роб, който изчезваше в тъмнината, обвит в аурата на необуздания си героизъм.


>	XXXII
>	В навечерието на Идите през юли

	На следващата сутрин патрицият се събуди рано, обзет от предпазлив, но ободряващ оптимизъм: благодарение на информацията, с която го снабди секретарят, най-накрая щеше да е в състояние да сложи край на омразното изнудване, а навярно да арестува и убиеца пироман…
	Когато повика прислужничките, момичетата влязоха с наведени очи: Иберина държеше легена с вода, Филиде — препаската за слабините, а Гая — чиста туника.
	Както всяка сутрин, Публий Аврелий разпери ръце и изчака робините да го облекат. Стоеше със затворени очи, все още твърде сънен, когато струята студена вода от легена се изсипа с всичка сила върху голите му стъпала.
	— Извини ме много, господарю, изпуснах го! — каза неучтиво Иберина.
	Патрицият изръмжа, беше повече от ясно, че домашните прислужнички му бяха обявили война заради суровото наказание, на което си мислеха, че е бил подложен техният любимец Кастор…
	— Не се сърдиш, че е малко измачкана, нали? Пресата за гладене не работеше добре — оправда се Гая, подавайки му неугледната дреха.
	Аврелий присви устни, решен да не се ядосва на тези техни неоснователни упорства. Но въпреки огромното си желание не успя да удържи ругатнята си, когато Филиде нагласи _subligaculum_ около слабините му, но толкова силно го пристегна, че почти щеше да извърши покушение върху мъжествеността му.
	— Махайте се! — изкрещя ожесточено.
	Парис внезапно изникна на прага с тревожното изражение на най-малкото все още бозаещо прасенце в свинарника, което е видяло, че към вратата на дома се приближава групичка изгладнели гости.
	— Кажи им да ми донесат прилична туника и изпрати Зенобия да ме облече, ако не искаш да ме видиш раздърпан като клошар! — изропта сенаторът.
	След малко, пременен прилично от сръчната епирска робиня, сенаторът свика своите верни носачи.


	Като стигнаха на Викус Тускус, Аврелий нареди на нубийците да спрат носилката, и ги освободи, давайки им достатъчен бакшиш, за да си купят цял когний вино и услугите на някоя дашна слугиня. След това продължи пеша по пътеката на хълма Целий, задръстена от дюкянчета и сергии.
	Сянката на твърде високата _insula_, в която беше потънал и старият _domus_ на Валериите, предлагаше лек отдих от зноя на улицата. От високите й етажи и _tabernae_ с изглед към входа се чуваха на около десетина различни езика виковете на търговците, детски глъч и дребнавите разправии на свадливите съпритежатели на апартаменти. В тъмния атриум на _domus_, обратно на тях, слугите се движеха безшумно и мълчаливо, сякаш с това издигаха невидимата бариера на римската _gravitas_ между тези стени, които олицетворяваха престижа и _cenacula_ на шумното простолюдие, обградило ги от всички страни.
	— _Domina_ не е вкъщи — съобщи му тромавата прислужница, която бе заела мястото на Кирия, парадирайки с изражението си, което беше не по-малко високомерно от това на господарката й.
	— Покажи й това, и ще ме приеме! — заяви Аврелий, слагайки в ръката й писмо.
	— Не мисля, че… — подхвана слугинята с доста недружелюбен тон.
	— Изпълнявай, за Херкулес, нямам време за губене! — изгърмя гласът на патриция.
	— Свободна си, Бурба, и не се страхувай: на сенатор Стаций му харесва да плаши робините, това го кара да се чувства стойностен! — каза Валерия, появявайки се на прага на таблинума. След това издърпа рязко листа от ръцете на Аврелий и го прочете веднъж, след това още веднъж, а лицето й започна да променя цвета си. — Значи моята робиня ме е предала! Така и предположих, че нумидийският търговец, който я купи тази сутрин, е изпратен от теб!
	Патрицият се съгласи: Кастор се беше оказал толкова убедителен в тази роля, че дори бе склонил един свой колега пуниец да му даде значителна сума и за някакъв несъществуващ землячески _collegium_. Що се отнася до Кирия, освободеният роб я бе отвел директно в стаята си въпреки забраната, възползвайки се от солидарността на цялата прислуга.
	Валерия му върна с треперещи ръце папируса.
	— Е? — попита я без заобикалки сенаторът.
	— Ела оттатък. Никой да не ни безпокои! — заповяда на слугите, преди да го съпроводи в таблинума и да дръпне резето.
	— Какво искаш от мен? — попита, насилвайки се да прикрие яростта си зад достатъчно смирен тон.
	— Писмото е красноречиво, че ти си тази, която е снабдявала Антоний с материал за изнудване на хората. Правила си го от любов, както си е мислел той, или само заради пустите пари? — попита патрицият.
	— Това е дълга история, но мога да ти я разкажа — каза тя, кършейки ръце. — Аз и Антоний Фелиций се запознахме преди години в Гърция. По онова време бях омъжена, но в чувствата ни, които се породиха между нас, нямаше нищо материално или дребнаво.
	— Искаш да кажеш, че не сте спали заедно? — изрази се твърде прозаично Аврелий.
	— Разбира се, че не! Да не съм Корелия, никога не съм позволявала на Антоний дори да ме докосне с пръст!
	— Не ми е трудно да го повярвам! — отбеляза иронично патрицият.
	— Естествено, знаех, че има и други жени; той самият ми разказваше за своите авантюри, но нашата връзка беше различна и бях горда, че нямам нищо общо с неговите въртиопашки.
	— И го изслушваше снизходително, щастлива, че се отнася с теб по коренно различен начин… — усмихна се сенаторът.
	— За него аз бях пример за подражание, идеал, към който си заслужаваше да се стреми.
	— Благородна роля, не я отричам, но жалко, че си се превърнала и в съучастник на неговите измами. От това писмо става ясно, че си очаквала да получиш нещо и ти от печалбите от изнудванията… — даде й да разбере Аврелий.
	— Имах нужди от пари: Херений бе умрял и малкото, което ми остави, започваше да се стопява. За да оцелея на остров Крит, бях принудена да ипотекирам именията си в Лукания, включени в моята зестра.
	— Идеята за оцеляването е доста относителна, Валерия. В Гортина си притежавала повече от петдесет роби — припомни й патрицият.
	— Като вдовица на управник бях длъжна да поддържам определен стандарт — оправда се Валерия.
	— Особено ако е трябвало да направиш впечатление на някой нов претендент.
	— Знаех, че Антоний не би могъл да ми гарантира бъдеще, докато е женен за Балбина, но за да получи развод, трябваше да й възстанови зестрата, а той, също като мен, нямаше пари. Почти бяхме решили да се откажем от плановете си, когато се видяхме отново в Рим.
	— И започнахте заедно да движите сделките. Може би наистина си се надявала да се омъжиш за него, но след извършеното престъпление срещу него похвално си се заела да направиш всичко възможно, за да му намериш заместник, както го показа и сценката, която ми разигра в книжарницата на Созиите…
	— Виновен е брат ми, който не се грижи за моите нужди: всичко, което притежава, отива за разноските на армията!
	— Дори и да е имал грехове по отношение на теб, с тези заплашителни писма си го накарала да си плати скъпо!
	— Взех от него само това, което ми се полагаше. Той не се грижи за мен; счита ме за обикновен елемент от игрите му за власт и не би се поколебал дори да ме омъжи за някой от неговите недодялани центуриони, ако това ще му послужи, за да се задържи като пълководец!
	— Значи си обичала Антоний и никога не би могла да го убиеш заключи скептично сенаторът. — Но по начина, по който аз виждам нещата, ти си много, ама много подозрителна: преди всичко, защото си в състояние да си играеш игричките сама, си могла безпроблемно да премахнеш съучастника си, с когото се е налагало да делиш печалбата. Или пък… защото си отмъстителна, Валерия, и със сигурност си се почувствала зле, откривайки истинската причина, заради която твоят любим е бил така преизпълнен с уважение към личността ти!
	— Не всички приличат на теб, за щастие има и мъже, способни да оценят почтената жена.
	— Странно определение за изнудвачка! — избухна в смях Аврелий.
	— Имах предвид жена, която не позволява да бъде използвана от тях за забавление! — извика тя.
	— Най-вече, когато са импотентни — заключи херувимски сенаторът. — О, не ми казвай, че не си знаела! Твоят скъп Антоний не е имал друг избор, освен да се показва като непорочен и вежлив!
	— Ама той имаше много жени… и ми беше обещал да се разведе с Балбина, за да се ожени за мен!
	— Колко си заблудена! — поклати глава Аврелий. — Разказал ти е купища врели-некипели. А що се отнася до Балбина, тя е била тази, която отчаяно е искала развод, но Фелиций е упорствал и не се е съгласявал да й го даде заради омразата си към своя полубрат.
	— Но му роди дъщеря! — възпротиви се с вече треперещ глас Валерия.
	— _Mater semper certa, pater semper incertus_ — обясни спокойно сенаторът.
	— Не мога да повярвам! Той беше безкрайно привързан към мен…
	— Много е лесно да се разтълкува. Защото си го обожавала и си била единствената такава, иначе пред коя друга е можел да играе ролята на ловък съблазнител? Всяка малко по-прозорлива от теб жена е щяла веднага да се усъмни в това.
	— Не! — повтори слисаната Валерия.
	Аврелий се запита дали тя все още се преструва, но треперенето на устните, конвулсивното свиване на ръцете и лъщящото й потно чело показваха, че Валерия осъзнава едва в този момент продължителната измама, върху която бе градила своите илюзии.
	— Лъжеш, Аврелий. Искаш да ме накараш да страдам… — заекна, пребледняла като изпрано платно.
	— Искаш ли името на доктора му? Или искаш да поговориш направо с вдовицата му? — попита сенаторът, докато я наблюдаваше с нечист, а донякъде и безмилостен интерес, защото не на всички им се случва да присъстват на края на една мечта. „Може би дори и пепелянките мечтаят — помисли си той, — а понякога и убиват.“ Валерия беше убила.
	— Не мога да разбера — възкликна тя с нервен кикот.
	— Имам всички качества, които се изискват за една добра римска съпруга: целомъдрена съм, скромна и свенлива. Това, поне на думи, са добродетелите, които мъжете казват, че желаят от нас, като изключим, че после се женят за Корелии или си загубват ума по Глафири!
	Патрицият не го отрече: беше най-неподходящият човек, за да го направи.
	— Но стига вече, Публий Аврелий, достатъчно се позабавлява. Ако искаш да кажеш всичко на брат ми, направи го, както искаш, така действай, но бързо се омитай оттук!
	— Не съм свършил. Навярно забравяш, че Антоний и Метроний са били убити? Ти нямаш алиби за нито едно от двете престъпления.
	— Напротив, имам — възрази тя. — В деня на пожара бях на гости у една приятелка, която беше нетърпелива да узнае докъде са стигнали нещата между нас, но ми се закле да пази тайната ми.
	— Приятелка значи? — каза скептично Аврелий: това закъсняло свидетелство идваше тъкмо навреме…
	— Касае се за матрона Помпония! — потвърди Валерия с неприкрито удовлетворение.
	„Благословена клюкарка!“ — въздъхна патрицият, помисляйки си го.
	Само и само за да се рови в личния й живот, матроната се бе ангажирала да запази мълчание, показвайки се дискретна точно в този един-единствен път, в който е трябвало да се затича и да му изпее всичко!
	— Ти си тази, която е открила сред документите на Херений кожените лентички, нали? Помниш ли какво беше написано върху тях? — зададе поредния си въпрос патрицият, решен да стигне до самия край.
	— Аз не успях да дешифрирам кода…
	„Но Антоний — да“ — помисли си сенаторът.
	— Разбрах само, че преди много години баща ми и съпругът ми са били замесени и двамата в заговор.
	— Имаше ли имена в съобщението? — прекъсна я патрицият.
	— Не знам. Предадох го на Антоний, който ми подсказа, че трябва да се възползваме от него, за да събудим чувството за чест и достойнство у Валерий, но умря, преди да осъществи плана си.
	Аврелий размисли, че в такъв случай симпатичният Фелиций е действал сам, изхвърляйки съучастницата си от голямата игра.
	— Тогава си решила да продължиш сама, без никакви угризения относно брат ти.
	— Не повече от тези, които ти си имал заради нашата майка! — отговори му тя, поглеждайки го право в очите.
	Аврелий си замълча и се отправи към вратата: Антоний не беше убит заради някакво си дребно жалко изнудване за накърняване репутацията на мъж, умрял преди двайсет години…
	— Само момент, искам да ти покажа нещо — каза жената и възвръщайки напълно хладнокръвието си, се наведе над _area_, за да извади няколко документа. — Това са ипотеките върху поземлените имоти в Лукания: ако не успея да ги откупя навреме, ще загубя зестрата си. А трябва, разбираш ли ме, трябва на всяка цена да се уредя с мъж от моя ранг! Не мога да живея тук, в тази мизерия, сред врявата на пикльовците и дрехи, прострени над главата ми. Затова послушах Антоний; затова се принизих да стана изнудвачка!
	— Аз какво общо имам? — попита сенаторът.
	— Ти си много богат. На теб няма да ти струва нищо да ги погасиш… — промърмори полугласно.
	— В замяна на какво? — каза Аврелий, проявявайки слабо любопитство.
	Валерия не каза нито дума, но какво високомерие, каква самонадеяност имаше в това смущаващо мълчание! Безкрайна арогантност, която не се пораждаше нито от чара й, нито от несъмнената й красота, а само от силното й убеждение, че важи сто пъти повече от всички Корелии и Глафири на света…
	— Преминала си от брачния _flammeum_ към няколко ипотеки, Валерия. Нямам думи, понамалила си доста тарифата — изрази язвителното си мнение сенаторът.
	— Какво реши? — попита тя, не смеейки да си поеме въздух.
	— Съжалявам, но нямам интерес. Твърде скъпа си като куртизанка и между нас казано, не мисля, че си заслужаваш цената — отговори сенаторът, връщайки й документите.
	Лицето на Валерия се обезцвети и цялата й ярост, която се бе мъчила да обуздава до този момент, избухна изведнъж.
	Крещейки, се нахвърли върху патриция като пощръклял звяр, започна настървено да го обсипва с юмруци и заби ноктите си в лицето му, докато приличието й и _dignitas_ на достопочтена римска матрона отстъпваха на просташкия гняв на _lupa_ от бордей, която се е усетила, че й е платено с фалшива монета.
	— Ха, ама ти си била жива? — възкликна Аврелий, докато се опитваше да се предпази от ударите й. — Мислех те за мраморна статуя!
	От устата на Валерия се заизлива поток от обиди, при това толкова вулгарни, че биха скандализирали дори Кастор.
	— Теб, Антоний, Валерий, Херений… всичките до един ви мразя! — изкрещя извън себе си, нахвърляйки се върху сенатора.
	Двамата паднаха на пода, вкопчени един в друг в люта схватка.
	— Ти си жива. И си жена — повтори Аврелий, когато най-накрая успя да я обездвижи и да напъха окървавеното си лице в пазвата й.
	— Хей, господарю, да не си изнасилил някоя тигрица? — попита го секретарят, като го видя, че се прибира в доста окаяно състояние.
	— Горе-долу — призна си сенаторът.
	— Май е вярно, че статуите понякога оживяват, както Галатея пред Пигмалион — беше приятният коментар на гърка.
	— За Юпитер Оптимус Максимус, откъде знаеш коя е била? — попита смаяният Аврелий, а Кастор му отговори с бегло и напрегнато кимване, за да му даде да разбере, че не е толкова лесно да го преметне.
	Парис, обратно на него, отмести дискретно погледа си, престорвайки се безсрамно, че не е видял драскотините по лицето на господаря си.
	— _Domine_, трябва да поговорим. Касае се за нещо много сериозно… — каза.
	Въпреки това патрицият счете за уместно да го накара да изчака за сметка на секретаря.
	— Касторе, не беше ли ти този, който ми каза, че Кирия щяла да отпътува за Теспротия?
	— Така е — потвърди гъркът. — Вчера взе каруцата за Брундизий, където смята да слезе.
	— Обясни ми тогава какво правеше тя преди малко в кръчмата на Церера? Говори се, че я е купила, плащайки за нея в брой, и имала намерението да я върти заедно с един бивш продавач на Созиите…
	— Грешиш, господарю; повече от ясно е, че три ауреус не са достатъчни, за да се купи дюкян на Викус Патрициус! — изпусна се освободеният роб.
	— В действителност аз й платих пет — припомни му Аврелий. — Значи останалите са потънали в твоя джоб…
	— _Thermopolium_ като този струва цяло състояние. Това момиче откъде ли се е сдобило с останалата сума? — питаше се междувременно Кастор. — О, богове, моите спестявания! Криех ги под _torus_ на постелята си и гледай ти, когато я доведох тук… — възкликна с изхвръкнали от орбитите си очи, втурвайки се да провери.
	Няколко секунди по-късно профуча през вратата и се затича, проклинайки, надолу по хълма Виминал, в посока кръчмата на Церера.
	Веднага щом изчезна от погледа на Публий Аврелий, той се обърна към интенданта.
	— И така?
	Парис стоеше изправен пред масата, с наведени очи, увиснали рамене и унило както никога досега изражение.
	— Хайде! — подтикна го патрицият, приготвяйки се да се наслади на изповедта му.
	Интендантът изплю камъчето, но разбира се, не беше това, което Аврелий очакваше.
	— Сериозно ли говориш, Парис? — попита с помръкнало лице. — Наистина ли искаш да напуснеш работата си при мен?
	— Да, _domine!_ — изфъфли той със сълзи на очи.
	— Баща ти Диомед беше администратор на Аврелиите, а преди него и твоят дядо. Кажи поне какво сгреших, че така изведнъж ми обръщаш гръб. Направих те богат и ти имам доверие до такава степен, че ти поверявам _area_, където държа моя печат.
	Парис простена, чувствайки се като насекомо, което каца по екскрементите: никога никой друг интендант не е имал привилегията да съхранява ключовете от _area_, сандъчето, до което само _paterfamilias_ или най-много съпругата му са имали достъп и ревниво са пазели. Господарят винаги му е имал абсолютно доверие, а той, вместо да е признателен, му отвръщаше с подла неблагодарност…
	— Отрупа ме с благодеяния, _domine_; беше добър, справедлив, честен с мен… — промърмори, задавен от стенание.
	— И въпреки това искаш да си подадеш оставката — установи сурово Аврелий.
	— _Domine, domine!_ — избухна в хълцащ плач администраторът. — Сърцето ми се къса, но не мога да не го направя!
	— Тогава нека стане твоята — отвърна му ледено Аврелий.
	— А за онова другото питане…? — запелтечи Парис със землист цвят на лицето.
	— Съжалявам, но не мога да го удовлетворя.
	— Умолявам те, _domine_, склонен съм да ти дам всичко, което притежавам! — извика интендантът превъзбудено.
	— Не мога да ти отстъпя Зенобия, дори и да исках: вече не ми принадлежи.
	— О, божества, продаде ли я вече? — Парис се олюля. Усещайки, че губи съзнание, попита на един дъх: — Сега кой я притежава?
	— Никой — отговори троснато Аврелий. — Тя все още не знае, но я освободих от робството веднага щом разбрах, че е бременна.
	Лицето на администратора, което по време на целия разговор се бе задържало в наситено ален цвят, пребледня изведнъж, сякаш някой мина през бузите му с гъба, напоена в луга.
	— Помислих си, че е уместно да попреча синът на моя интендант да се роди роб — уточни Аврелий, потискайки с усилие усмивката си.
	Когато обаче вдигна поглед, за да се наслади на ефекта от думите си, Парис вече се бе свлякъл на земята, покосен от вълнението. За да успее да го свести, се наложи да му плесне доста шамари, влагайки малко повече сила, отколкото бе необходимо, в ударите си.
	— Господарю, господарю, ще ти служа цял живот, а също и моите деца, и децата на моите деца… — закле се администраторът сред смях и сълзи.
	Аврелий изръмжа навъсено и издърпа набързо ръката си още преди слугата му да започне да я целува.
	— Прости ми, _domine_, срамувах се много, затова не ми стигна кураж да ти го кажа. Кой знае сега какво си мислиш за мен!
	— Наистина ли искаш да го разбереш, Парис? Когато те видях да излизаш скришом от стаята на Зенобия, изпитах голямо облекчение, защото да се съжителства с неподкупен мъж като теб, бе твърде мъчително изпитание за моите вкусове. Питам се по-скоро какво ли ще каже Кастор…
	— О, божества, секретарят! — потрепери Парис в плен на ужаса.
	— Рано или късно ще узнае и ще трябва сам да се оправяш!
	Администраторът стисна зъби, решен заради любовта си към Зенобия да преодолее дори ударите на жестокия противник.
	— Нека боговете винаги те закрилят, _domine_. За мен ти си като любящ баща!
	— Как си позволяваш? Аз съм само четири години по-голям от теб! — обиди се Аврелий, твърде раздразнен да чуе, че му присъжда ролята на стария мъдрец, когато би желал да изпълнява все още тази на разюздания младеж.
	— Исках да кажа, че за мен си като по-голям брат! — по-прави се веднага Парис, след това набързо се поклони и изтича навън, нетърпелив да съобщи на Зенобия прекрасната новина.


>	XXXIII
>	Идите на юли

	Публий Аврелий беше изпратил, без никой да знае за това, съобщение на Мумий и сега двамата седяха в _popina_, намираща се пред сградата на Втора пожарникарска кохорта, наведени над партия _felix sex_, за да могат да държат дискретно под око вратата на казармата.
	_„Abemus in cena pullum, piscem, pernam, paonem“_ — „Имаме за вечеря пиле, риба, шунка и паун“, обясняваше менюто, изписано върху дървената дъска, която едновременно служеше и за игрална плоскост.
	Аврелий хвърли зара и се престори, че отбелязва точките върху плочката, която подаде след това на огнебореца.
	— Както виждаш, не сгреши, Мумий. Районите, поразени от огнената стихия, са били закупени от някои известни собственици с цел подготвяне на нови зелени площи…
	— И сред тези притежатели е имало и един действащ консул — простена Мумий.
	— И самият император Клавдий, желаещ да разшири своите зеленчукови градини: надявам се, че не искаш да обвиниш него!
	— Тогава не мислиш ли, че и Метроний е станал съучастник в престъплението?
	— По-вероятно е само да си е затворил очите, отказвайки да разкрие как така Есквилин, считан до вчера за един от най-сигурните квартали в Рим, е започнал да избухва доста често в пламъци. Твоите подозрения бяха повече от основателни, Мумий, но истината ти е убегнала, защото си предположил, че спекулацията е била направена от продавачите или купувачите, а всъщност посредниците са тези, които са спечелили от нея цяло състояние! Кастор започнал да се съмнява, когато забелязал, че е твърде лесно да се узнаят имената на старите и новите собственици, но е трудно да се проследят някои странни покупко-продажби, при които едни и същи постройки са минали от ръка на ръка по няколко пъти. Никой от онези клетници на хълма Есквилин не бил вече собственик на недвижимите имоти, когато са били препродадени на високи цени на големците, които са ти известни и на теб, защото някои хитри търгаши започват да се увъртат около тях веднага след нещастието, предлагайки им дребни суми или почти нищо, за да вземат опустошените им къщи…
	— Сенаторе, не ме карай да стоя със затаен дъх! — възкликна Мумий с треперещ от вълнението глас. — Кажи ми дали се касае за този, за когото мисля и аз!
	— Няма никакво съмнение в това. Погледни печатите под тези споразумения и ще забележиш, че до всяко име съм отбелязал и степента на роднинската връзка на подписалия с определеното лице, същото, което и ти си разпознал според описанието на Зъба.
	— Сигурен ли си, че ще го хванем?
	— Не го изпускай от очи нито за миг и бъди готов, аз ще отнеса тези договори в сената и тайно ще официализирам обвинението. Междувременно ще заповядаме на огнеборците от седма кохорта да започнат да го следят, за да го пипнат с ръцете в кацата с меда, ако реши да повтори действията си.
	— Леонтий, моят пряк началник! Кой би могъл дори да си помисли, че пироманът е самият началник на пожарната команда? Не се и съмнявам, че е твърде вещ при запалването на огъня! — поклати покрусено глава Мумий. — Сега ми става ясно защо не прие ковача, а и защо всеки път ми слагаше прът в колелата, когато се опитвах да разровя до основи случилото се!
	— Бил е сигурен, че никога никой не би се усъмнил в него. Ако ти не беше посочил правилното име, когато ти предадох думите на Фамул, никога нямаше да успеем да го открием. И започвайки точно със сметките на Леонтий, Кастор показа как в края на краищата всички опожарени сгради са минали през неговите ръце или на някой негов близък роднина.
	— Купувал ги е от отритнатите хорица, които навярно са му благодарили, че се е ангажирал с купчината развалини… — каза отвратеният Мумий.
	— За да се продаде теренът на баснословни цени, както се е случило с малката _insula_, в която е умряло детето.
	— Затова ще го заклещим! За съжаление обаче, никога няма да се разбере истинската роля на консула — изропта Мумий. — Твърде е възможно точно той да е предизвикал пожара, който му е коствал живота, защото съм убеден, че е дело на аматьор.
	— Според мен обаче просто някой е искал да унищожи доказателствата, заради които е ставало изнудването.
	— Защо не и самият консул? Ако успееш да го свържеш със смъртта на твоя приятел…
	— Нямаме сигурни доказателства, за да официализираме обвинението, и нито императорът, нито сенатът биха позволили да се спомене името му само на базата на някакво толкова клатещо се подозрение. Напротив, дори съм готов да се обзаложа, че при най-малкото съмнение, че е замесен консулът, сенаторите ще архивират и убийството на Антоний като дело на неизвестен извършител…
	— По каква причина, сенаторе? — поиска да разбере блюстителят на реда, навъсвайки чело.
	— За да може Рим да продължи да има доверие в абсолютната безкористност на своите магистрати.
	— Ама това е истинска несправедливост! — избухна огнеборецът с възмутен глас.
	— Но това е, което ще се случи. Задоволи се само с главата на Леонтий, въпреки всичко е добър резултат. А пък и… началническото място във втора кохорта ще се оваканти. Имам намерение да лансирам твоето име, и съм сигурен, че този път никой няма да намери нещо, за което да се противопостави на моя _commendatio_.
	— Мислиш, че и аз съм от онези продажните типове ли? — попита ледено Мумий.
	— Всички са такива, зависи само от цената — изпусна се Публий Аврелий.
	— Хм, този път доста си се объркал, сенаторе! — настръхна пожарникарят, стискайки юмруците си до такава степен, че кокалчетата на пръстите му побеляха.
	— Не искам да те купувам. Просто съм убеден, че в твоите ръце хората от казармата ще дават най-доброто от себе си като ефикасност и почтеност В Рим това е рядка стока и не ми харесва да я разхищаваме по вина на твоята изключителна непреклонност.
	— Носят се мълви, че правя кариера благодарение на твоята подкрепа — измърмори Мумий.
	— Вярно е, но е вярно също, че препоръчвам само свестни хора.
	— В такъв случай приемам — предаде се представителят на реда, поуспокоен.
	— Така всичко ще свърши по най-добрия начин: аз ще имам своя пироман, а ти своя убиец. Като си помислиш само колко се боях да не платя скъпо упоритостта си…
	— На мен обаче няма да ми се размине. На път съм да разоблича Леонтий, който е зет на Апий Остилий; деканът няма да ми го прости: от сега нататък всеки претекст ще е подходящ, за да ме изхвърли от Курията — въздъхна примирено патрицият.
	— Съжалявам, сенаторе. Но ако случайно останеш без работа, винаги можеш да се присъединиш към нас: ти се държа великолепно в деня на пожара! — каза Мумий, за да го утеши.
	— Ще бъде по-добре, ако започна да се упражнявам с помпите! — каза Аврелий, сбогувайки се с него.


>	XXXIV
>	Дванайсетият ден преди Календите на август

	Вече бяха минали няколко дни, след като Публий Аврелий Стаций направи твърде секретния рапорт пред император Клавдий и пред целия сенат.
	Както бе предвидил патрицият, Леонтий, обвинен не само за пожарите, но и за убийството на Антоний, сега лежеше в Мамертинската тъмница в очакване на съдебен процес, който се очертаваше да е дълъг и зрелищен: бездомниците искаха подходящо обезщетение, а като техен защитник и от името на всички щеше да се изправи самият Звяр.
	По-трудно бе да се намери адвокат за пиромана. Почти сигурната му присъда обезкуражаваше не само застъпниците му, но плашеше и немалко от онези предприемчиви представители на простолюдието, които вече бяха купили сгъваеми столчета и възглавници, за да ги дават под наем на публиката по време на процеса, но след обвинението за толкова жестоки престъпления можеше да се очаква от Леонтий да посегне на живота си, с което щяха да се обезсмислят техните малки предприемачески усилия…
	Независимо от всичко в утринта преди тържественото посрещане с овация в големия _domus_ на хълма Виминал никой нямаше желание да се рови в престъпленията и всички бяха нетърпеливи да участват в голямото събитие през този ден, в който Рим щеше да отдаде почит на легионите.
	— Готов ли си, _domine_? — попита Кастор от прага.
	Сенаторът кимна в знак на съгласие. Иберина приключи с оправянето на тогата му с изпъкващата върху нея пурпурна ивица, докато Филиде надипляше избродираната мантия, застопорявайки я върху рамото му с две ониксови игли брошки. Астерия завърза сенаторските му _calcei_ с лунички от слонова кост; Нефер сложи на показалеца на дясната му ръка рубинения пръстен с инкрустирания в него печат и накрая Азел, сирийско-финикийският бръснар, дотича с ножиците, за да дооформи окончателно косите му и да махне някое и друго косъмче, убегнало му при подстригването.
	Осемте нубийски носачи го чакаха пред носилката. Сенаторът се настани върху възглавниците и веднага армията от вестители, номенклатурчици и носачи на ветрила се затича да застане начело на кортежа, докато останалите слуги се подреждаха в съвършен ред зад носилката.
	Парис беше твърде притеснен, защото подобен парад създаваше големи организационни проблеми, а за капак по време на церемонията къщата щеше да остане почти без надзор. На практика никой не бе пожелал да се откаже от спектакъла на воините, които бяха превърнали Рим в непобедим и вечен град, почитан като божество чак до последната провинция в империята, а сега маршируваха по празнично украсената Виа Сакра. Забелязваше се странна проява на съпричастност дори сред робите и военнопленниците, които са били победени и унижени от Рим, но в този ден се чувстваха част от него и искаха да споделят по някакъв начин поне трошица от неговата слава…
	— Готови сме, господарю! — каза накрая администраторът, прекарвайки ръка през изпотеното си чело.
	Аврелий даде заповед за потегляне и кортежът се заизвива бавно и тържествено по Викус Патрициус.


	Със силно като грохот скандиране бяха посрещнати първите войници, които навлизаха по улицата, свирейки на бойни тръби:
	— Дълъг живот на легионите!
	Сред възхваляващата публика имаше мъже и жени от всички раси, религии и езици. Никога повече пагубни разделения, враждуващи помежду си държавици, непреодолими граници. От Африка до Британия, от Колоните на Херкулес до лесовете на Север, целият свят имаше само едно име: Рим.
	— Дълъг живот на пълководеца Валерий! — викаше до последен дъх тълпата, очаквайки генерала, за да го приветства шумно.
	Откакто триумфът не се присъждаше на никой друг, освен на императора, тържественото посрещане с овация беше максималната почест, към която можеше да се стреми всеки римски гражданин. Аврелий, усещайки, че в него отново лека-полека се заражда онази обич към приятеля му, която смяташе, че е загубил завинаги, си каза, че никой и нищо повече не може да смъкне Валерий от Олимп на великите.


	Въпреки всичко триумфалните кортежи, дори и великолепни, бяха доста отегчителни. След известно време, ръкопляскайки, останал неподвижно върху тържествената _sella_, неможещият да стои на едно място Публий Аврелий, както винаги, започна да се оглежда наоколо с твърде разюздано любопитство. Сенаторът размишляваше, че вижда все едни и същи лица, докато се взираше в равните нему; все същата високомерна горделивост, обичайната _gravitas_, изложена на показ, на фона на умело прикриваните лоши навици и най-долно разложение от личния живот…
	Погледът му се спря върху стария приятел и учител Клавдий, куция пелтек, който преди време всички бяха осмивали, а сега цели народи обожаваха като божествения Цезар, господаря на Рим, господаря на света. Обвит в пурпурната си одежда, седеше под балдахина с ликторите зад гърба си: до него не стоеше консул, защото след смъртта на Метроний длъжността все още беше вакантна, но императорът не даваше никакъв знак, че има намерение да предложи приемник. Зад него прекрасната му съпруга Месалина бе положила ръце върху главите на дечицата си Октавия и Британик, които стояха като вцепенени под тежестта на обществената роля, която имаха въпреки крехката си възраст.
	До императрицата, най-отгоре на почетната трибуна, се виждаха шестте девствени весталки, изправени на своите високопоставени места. Аврелий огледа жреческите им лица, спирайки се по-продължително върху тези на двете момиченца, посветени още от най-ранна детска възраст на богинята на огъня и отечеството, които щяха да изпълняват своята задача трийсет дълги години, преди да могат да заживеят живота си като всички останали жени. Сенаторът се запита: колко ли от тях бяха наистина щастливи да пожертват женствеността си за високото положение на римски жрици? Взорът му се премести върху старшата жрица Нумидия, която мълчаливо кръстоса погледа си с неговия: никой от тях не можеше да забрави онзи единствен ден преди много години, в който и двамата бяха рискували живота си, за да се насладят на краткия миг на забранената любов, действие, което в Рим се наказваше с жестоко смъртно наказание…
	— Стаций, деканът на сената Остилий иска да говори с теб — съобщи му Лентул, без да скрие удовлетворението си, защото, откакто бе хванал Аврелий на сладки приказки със съпругата си, старият сенатор все се опитваше да го отстрани от Курията; но сега, когато със случката се заемаше лично деканът, започваше да се надява, че ще види най-накрая своята мечта реализирана.
	Аврелий се направи, че не го чува, и продължи да се оглежда наоколо. Сенатът беше в пълен състав: сенаторите с изтерзани лица, изкристализирали от суровото и мъжествено държание, което отговаряше на _dignitas_ в _най_-високопоставената асамблея в света. Какво значение имаше дали, откакто властта беше в ръцете на един-единствен император, решенията на тези горди мъже в тоги имаха някаква малка или никаква тежест? Червената сенаторска лента сама по себе си бе достатъчна, за да погъделичка самочувствието на всеки един от тях: ето, да вземем например Токул, изпъчен на недалечната от него седалка, който приглаждаше с гордост широката пурпурна ивица, получавана от аристократите от древните родове благодарение на магическата сила на блещукащото злато…
	— _Ave_, Публий Аврелий! — поздрави го ювелирът веднага щом забеляза, че го наблюдава.
	Откакто Курията бе приключила разследването относно смъртта на брат му с бързина, която можеше да се сравни само с тази на стрелата на Юпитер, новият сенатор изглеждаше изключително спокоен. Постигнал всичките си цели, той бе загърбил грубото си и отблъскващо поведение, заменяйки го с любезна почтителност към всичките си колеги. Външният му вид също беше извлякъл полза от това: носеше изгладена на пресата тога без неправилни гънки по нея и нови _calcei_, правени по поръчка, с колкото дебели, толкова и невидими подложки…
	— Привет, Токуле, надявам се, че са ти удобни — каза Аврелий, посочвайки ботушките.
	— Твоят обущар е малко скъпичък, но тези _calcei_ си заслужават цената: връзките са много меки и се завързват много лесно — отговори той.
	Кожени връзки. Аврелий си помисли: дали пък точно Токул не е бил въображаемият римски съучастник на пълководеца Цепион? Нямаше никакво доказателство, че Леонтий е убил Антоний Фелиций, въпреки че Курията беше приела с облекчение идеята той да е изкупителната жертва…
	— Бъди внимателен: кожените лентички носят рискове, защото могат да разкрият опасни тайни — подметна Аврелий и за енти път намекът му увисна във въздуха.
	Патрицият си помисли, че казусът вече е приключен. За да не се изваждат на показ евентуалните отговорности на покойния консул, Леонтий щеше да бъде осъден за всички престъпления, за тези, за които беше виновен, и за онези, за които е напълно вероятно да е невинен. В мозайката на този казус обаче имаше все още много елементи, които не се напасваха, като например защо ли Антоний му беше поискал назаем дрехите и носилката в празничен ден? Убиецът къде е бил скрил оръжието на престъплението? Какво е подтикнало Леонтий да промени изцяло ефикасния си и изпитан начин на действие, за да подпали последния пожар по възможно най-аматьорския начин? Ако убийството на Антоний обаче се припишеше на консула, както май мнозина си мислеха, щял ли е да успее старият Метроний да изходи маршрута от къщи до Викус Лакус Фунданус за същото време, за което го изминава млад и енергичен мъж, какъвто е носачът Менон?
	Патрицият трескаво размишляваше. Твърде рядко изнудвачите се задоволяват да издоят само една овца: Валерий, уязвим също като Метроний и Леонтий, със сигурност щеше да понесе дори скандал, само и само да види наказан виновника. Освен това пружината, способна да изхвърли Антоний по пътя на изнудването, вероятно не е била толкова лакомията му за пари, колкото желанието му да господства над другите.
	Всъщност Антоний Фелиций кой повече от другите би искал да докара до плашещо покорство, ако не омразния си брат Токул? За да го прекърши, Фелиций не е имал дори нужда да му припомня за старото съзаклятие; достатъчно е било само да заплаши живота на неговото дете, плод на прелюбодеяние, което е било на път да се роди…
	— Аврелий! — чу, че го викат, а раздразненият глас на Апий Остилий внезапно го изтръгна от размишленията му. Сенаторът повдигна поглед към небето: нямаше никакво желание да слуша как го мъмрят. Какъв ли номер имаше намерение да му скрои Остилий? Щеше да го изпрати в Сардиния да се заеме със случаите, свързани с кражбата на добитък, или да събира заемите, отпуснати от хазната на някой мракобесен управник от Кападокия? Или пък да си е наумил още по-лош вариант, натоварвайки го със задължението да отменя разпоредбите за забрана на движението във Вечния град? При всички положения Аврелий изобщо не бързаше да узнае за какво го вика…
	— Знаеш ли новината, колега? — захили се един сенатор, седнал отдясно на Аврелий. — На Остилий му се наложи да изтегли петицията срещу публичната аморалност след онзи гаф, в който ти го сгащи!
	Аврелий се удържа да не изохка и се престори, че търси настървено някого сред трибуните, единствен начин, за да се направи, че не вижда как деканът продължаваше да размахва ръце, за да привлече вниманието му.
	В този момент погледът на патриция попадна върху трибуната на пленниците. Третирани като гости във Вечния град, малко или много доброволно дошли, младите наследници на съюзническите или покорени държави ги отглеждаха римляни, защото трябваше да се държат като добри приятели на империята, след като веднъж наденеха короните върху главите си, а сега, с принудителното си пребиваване в Рим, междувременно трябваше да гарантират лоялността на техните родители, на които не можеше да се има никакво доверие. Облечени в националните си носии, чуждестранните гости съставляваха разнородна и твърде пъстроцветна група. Сред всички най-силно изпъкваше заради пищността на облеклото си един арменски принц, който се струваше на Аврелий твърде познат, сякаш го бе срещал някъде…
	Въпросният пленник се обърна рязко и под богатата шапка, изтъкана като дамаска, патрицият разпозна издължения профил и островърхата брадичка на своя секретар.
	В този момент тълпата полудя: Валерий, изправен върху коня си, се задаваше откъм Капитолий.
	— Сенатът и римският народ те поздравяват! — каза император Клавдий, ставайки на крака в знак на уважение.
	Пълководецът премина с високо вдигната глава и червен плюмаж на шлема, а сребърната му ризница блестеше под слънцето. Аврелий си спомни за една друга броня и за едно друго украшение върху шлем.
	Войниците продължаваха да преминават пред очите на ликуващата публика. Валерий си свали ризницата и си облече _toga praetexta_, за да принесе в жертва едно агне в чест на боговете. Малко след това се качи на подиума и когато Клавдий сложи върху главата му короната, се обърна към ликуващия народ, докато едно джудже, шегаджийски натруфено с тенджера на главата, се изкатерваше по табуретката, за да му прошепне в ухото традиционната ритуална фраза:
	— Не забравяй, че си само един простосмъртен!
	В този миг Валерий се обърна към сенаторите, които му ръкопляскаха, а Публий Аврелий, който седеше на един от първите редове, кръстоса за миг погледа си с неговия. Не видя в него нито яд, нито злопаметност, значи раната започваше да зараства…
	В същия този момент джуджето с котела на главата се спъна лошо точно пред сенаторските места и патрицият, който веднага му се притече на помощ, изведнъж се озова пред белите орбити на един слепец. Докато го изправяше отново на крака, сенаторът си помисли, че съдбата наистина показваше колко е жестока, поразявайки един и същ несретник с две толкова тежки злощастия. Внезапно усети, че започват да го побиват тръпки, защото и животинчето на Мело, чирака на Токул, се движеше под тезгяха на златарското ателие, сякаш не виждаше препятствията…
	— Ебе е жива! — извика, без дори да се усети, опитвайки се да превъзмогне възбудата си, защото веднъж вече в Трастевере бе станал жертва на напразните си илюзии. Но ако котката наистина бе същата, тогава черното слугинче трябваше да се намира в дома на Токул. Същият този Токул, който е много по-хитър от Антоний Фелиций и лесно е успял да го въвлече в историята с претопяването на златото, без да му покаже по никакъв начин, че той е истинският пазител на съкровището…
	Погледът му пробяга по трибуната, търсейки златаря. Само на няколко крачки от него новият сенатор изказваше, като равен на равен, като патриций от древен род, комплиментите си на Валерий.
	— Колко са неудобни тези възглавници: сякаш са пълни с военни одеяла! — оплака се сенаторът от дясната му страна, докато се опитваше да настани широкия си задник върху нестабилната почетна _sella_.
	— Сега разбирам! — извика отново Аврелий, но с такава сила, че привлече вниманието на всички присъстващи.
	Ама, разбира се, възглавницата. И завивката. Ако към всичко това се добавеше и изречението, произнесено от Мумий, докато той го слушаше твърде разсеяно, престъплението можеше да бъде разтълкувано и по друг начин. Сенаторът си запуши ушите и трескаво започна да размишлява, че преди да започне да надава победоносни викове, трябва да направи възстановка на случилото се, секунда по секунда: да, всичко вече беше ясно, оставаше само да си обясни изчезването на камата…
	Съсредоточи се още по-сериозно, до такава степен, че сякаш се отдалечи от всичко на трибуната, от триумфиращия пълководец, от сенаторите и дори от божествения Цезар.
	— Загубил си е ума: много пари, много жени, много книги! — изказа мнение един от колегите му, почуквайки се многозначително с показалеца по челото.
	Аврелий чу само последната дума.
	Книги, свитъци, шифри, восъчни дъсчици за писане…
	А раната на Антоний имаше кръгъл отвор, сякаш е била направена от шило!
	— Разбрах къде е скрито оръжието! — каза Аврелий, връщайки се в реалността; затова потърси с очи мястото, където преди миг бе видял Токул заедно с пълководеца, и пребледня. Валерий си беше тръгнал: имаше само няколко часа, за да се изкъпе и да си почине, преди да започне празненството в негова чест.
	Но и мястото на Токул беше празно, а от новоназначения сенатор нямаше и следа.


	— Касторе, знам кой е убиецът! — извика, колкото му глас държи, патрицият.
	Борейки се със себе си, арменският принц реши най-накрая да прекъсне политическия си разговор, който бе започнал с внука на царя на партите.
	— Добре, арестувай го — каза снизходително, раздразнен, че е бил прекъснат точно когато почти бе успял да убеди своя събеседник да финансира една много тайна, но несъществуваща мрежа за търговски шпионаж.
	— Веднага слез долу! — призова го ядосано Аврелий.
	— Извини ме, приятел, но един от моите информатори ми носи сведения — отговори Кастор, като намигна на знатния ориенталец.
	Партът се съгласи, видимо впечатлен: ако доносите към този хитър арменец идваха не откъде да е, а направо от сената на Рим, си заслужаваше да инвестира значителна сума…
	— А тази туника откъде я извади? Тази сутрин не беше с нея? — порица го Аврелий, посочвайки му преливащата в цветовете на дъгата дреха.
	— Подарък ми е от една приятелка, _domine_. Преоблякох се в обществената тоалетна — оправда се секретарят. — Мислех, че ще ти бъде приятно, като съм близо до теб, в случай че имаш нужда от помощ…
	— Имам нужда, ето ме, как най-бързо мога да стигна до къщата на Токул?
	— Ще ти трябва цяло столетие с тия улици, бъкани от народ. Ще ти е нужна каруцата на девствените весталки…
	— Касторе, ти си незаменим! — възкликна патрицият, потупвайки го по рамото, защото каруцата на весталките беше единственото превозно средство, теглено от животни, на което бе позволено да преминава по улиците на Рим, и всички му правеха път, благоговеещи пред него. — Отивай при Нумидия и й подшушни дискретно да дойде при Капитолий, близо до конюшните!
	Няколко мига по-късно старшата жрица на весталките ги настигна в началото на Кливус Аргентариус.
	— О, Публий Аврелий, много мило от твоя страна, че ми изпрати котенцето! — изгука.
	— Нумидия, дай ми свещената каруца! — отряза я сенаторът, който бързаше.
	— Не е възможно — поклати глава жрицата със сканда-лизирано изражение.
	— Трябва на всяка цена да стигна до едно момиче! — отвърна й сенаторът.
	— Точно на мен ли реши да го кажеш? Забрави ли, че заради теб рискувах да ме погребат жива! — отговори му тя, помръквайки.
	— Касае се за спасяването на едно момиченце в смъртна опасност!
	— Момиченце, а? Обзалагам се, че е твърде младо, красиво и с кожа, бяла като мляко — заподозря го весталката.
	— Изобщо не е бяла; кълна се в духовете на моите предци, закрилници на семейството ми! — увери я Аврелий, щастлив, че не се налага да излъже.
	Въпреки това Нумидия продължаваше да се колебае.
	— Вярно ли е, че през септември мандатът ти изтича, благородна жрицо? — попита със сладникав гласец Кастор, сръгвайки с лакът господаря си.
	— Можем да се срещнем отново, Нумидия, но този път, без да ни грози никаква опасност… — заключи Аврелий, показвайки й най-очарователната си усмивка.
	— Тогава ще бъда вече свободна и да се омъжа! — припомни си Нумидия, предавайки му ключа за обора.
	Аврелий се втурна натам, следван от Кастор, крайно затруднен от луксозната си ориенталска дреха.
	Веднага щом отвориха вратите, от устата на освободения роб заизлизаха поредица от богохулства срещу Юнона, Изида, Европа и всичките останали богини, покровителки на говеда.
	— За рогата на бог Апис, липсват юниците! — възкликна, посочвайки празните яреми на _carruca_.
	— Впрегни ей това муле на военните, което е вързано там долу, Касторе; след това набързо измисли някакво извинение, за да избегна обвинението за светотатство. Чакам те в дома на Токул, колкото е възможно по-бързо! — каза сенаторът, качвайки се на капрата.
	Веднага след това свещената каруца потегли с пълна скорост към Авентин.


	— Направете път на весталките! — крещеше Аврелий, пробивайки си път сред тълпата, която почтително се отдръпваше. През това време ядосано си мислеше, че убиецът е бил твърде ловък, след като е хванал за носа Антоний, повеждайки го към мрачното царство на Оркус, сякаш го изпровожда на тържество, както и доказвайки безмилостния си цинизъм, като е опожарил къщата на Глафира, възползвайки се от предишните огньове, подпалени от Леонтий… но може би за най-последното и жестоко престъпление все още съществуваше една свидетелка…
	— _Spes, ultima Dea_ — промърмори, въпреки че не вярваше в боговете: веднъж, там в Германия, беше призовал Надеждата, но на мястото на глухата богиня се бяха притекли злокобните парки и мрачният Танатос, господарят на смъртта…
	Трябваше да намери момичето. А след това, когато то вече ще е на сигурно място, щеше да започне да търси убиеца и да му поиска сметка за отнетите животи и за продължителната измама, благодарение на която бе подчинил на целите си най-светите кръвни връзки, доказвайки, че амбицията не признава нито майка, нито баща, нито син, нито брат…
	Пристигайки пред дома на Токул, Аврелий слезе със скок от необичайното си превозно средство и огледа предпазливо домуса с кулите, който по средата на пустата улица изглеждаше повече от всеки друг път като непристъпна крепост. Двамата слуги, оставени за охрана под портика, спяха, стискайки до гърдите си празната делвичка, от която изобилно се бяха почерпили.
	Вратите на _domus_ бяха залостени, както и тези на златарското ателие. Стената на къщата беше гладка и цялостна, но от фасадата на дюкяна се подаваше доста нисък балкон, по който пъргавото и неустрашимо момче, каквото беше в първата си младост Аврелий, щеше да се покатери без никакви проблеми.
	Усещайки в себе си сърцатия дух на подриващия цитадели Одисей, сенаторът подскочи, за да се хване за парапета на терасата и да се набере нагоре. Падането на земята и последвалият сблъсък с калдъръма му напомниха, че въпреки постоянните му физически тренировки гъвкавостта, която бе притежавал през младежките си години, беше вече само далечен спомен.
	Решен да не отстъпва, патрицият свали тогата си, приклекна, за да се засили, и направи нов скок: този път върховете на пръстите му успяха да докоснат перилата.
	На третия скок лявата му ръка се вкопчи в една дървена греда. Малко след това, не без значително усилие, Аврелий се изкатери на балкона.
	Прозорците, херметически затворени, щяха да представляват непреодолим проблем за някого, който не е прекарал дълги години с Кастор, за да прихване от него недотам правоверните му умения, но без никакво съмнение полезни: крилото послушно се предаде още при първия взлом и патрицият набързо се озова в някаква стая.
	Помисли си, че е на някой слуга, оглеждайки скромната й мебелировка: майсторите на Токул живееха на втория етаж на работилницата; Мело обаче обитаваше едно помещение по-нагоре, точно под покрива. Като по поръчка пред очите му се изпречи облегнат на стената прът с няколко непочистени едри чепа по него, който го навя на мисълта да погледне към тавана, забелязвайки отвора с капак в него. Покатери се по крехката опора, надявайки се да издържи тежестта му, и погледна през дупката.
	Когато видя босите й крака да стърчат от постелята, погълната да забавлява котенцето с една панделка, Аврелий започна радостно да се смее без никакви задръжки.
	— О, богове от Олимп! — извика Ебе при вида на сенатора, който се подаваше от отвора.
	— Млък, дошъл съм да те отведа оттук! — каза Аврелий, озовавайки се при нея.
	Но когато имаме намерение да спасяваме някого, винаги е по-добре преди това да му поискаме разрешение, защото момиченцето беше далеч от мисълта да обгърне с ръце врата на своя спасител, и започна да крещи, колкото му глас държи.
	— Остави ме, трябва да се крия, иначе ще ме арестуват!
	— Какво говориш? — изненада се сенаторът, а през това време Ебе се сви на кълбо върху сламата, избухвайки в ридания.
	— Огънят! Излязох от къщата, пренебрегвайки заповедите на господарката!
	— В колко часа излезе? — попита Аврелий, а сърцето му биеше учестено.
	— Веднага щом _kyria_ излезе…
	„Значи много преди пожара“ — помисли си Аврелий и въздъхна разочаровано. Ето, изпари се и последната възможност за сериозно свидетелско показание: убиецът нямаше да си плати, но поне момичето беше живо…
	— Глафира няма да ти направи нищо; напротив, ще бъде много щастлива да те види — опита се да го успокои патрицият. — Сега ела с мен, Ебе, тъй като тук си изложена на опасност.
	— А Мело?
	— След това ще го предупредим. Взимай котето и да вървим, трябва да излезем оттук, колкото е възможно по-скоро — подкани я Аврелий, отваряйки капака на отвора.
	— Само един момент. Трябва да си взема обувките и играчките на котето… сляпо е, но умее да разпознава миризмите — каза Ебе, навеждайки се, за да събере от пода лентичките, с които животинката си играеше допреди малко.
	Двамата слязоха по чеповете, които играеха ролята на стълби, и преминаха в пълно мълчание през стаичките на занаятчиите. Аврелий, докато шпионираше от стълбите, си пожела никой да не я е чул малко преди това, когато викаше с пълни гърди. Чисто е, няма никого; щяха да преминат от работилницата към приземния етаж и да излязат през главния вход…
	Когато беше на крачка от входната врата, Аврелий чу леко изсвистяване и наведе глава. Миг по-късно смъртоносният чук, с който _brattiarius_ изглаждаше златните листове, мина над главата му и се заби в стената.
	Без да се мае, с протегнати ръце, Аврелий се завъртя около себе си със светкавично движение на бедрата, задържайки краката си здраво стъпили на земята. Беше му нужен само миг, за да стисне агресора за гушата.
	— Време е да си разчистим сметките, Токуле! — изръмжа сенаторът.
	Златарят направи немощен опит да протестира, но хватката на Аврелий спираше дъха му. Най-накрая патрицият я поотпусна, задържайки обаче противника си неподвижен.
	— За Плутон, бога на златото! Какво правиш в дома ми, Публий Аврелий? — изграчи ювелирът. — Помислих те за крадец!
	— Търся един убиец!
	— Нямаш предвид мен, нали?
	— Защо не? Кой друг е имал възможност да стигне чак до местопрестъплението? Кой друг е могъл да скрие наметалото и камата? Кой друг е можел да изнудва брат си като съучастник на пълководеца Цепион? Кой друг е знаел, че Антоний е минал през Глафира, преди да отиде на срещата? Кой друг не може да даде отчет как е прекарал времето си в деня, в който е направен пожарът? И накрая кой друг е държал Ебе като пленница на този таван, за да не й позволи да даде свидетелски показания? — завърши Аврелий, приковавайки Токул към неговите отговорности.
	Момичето, което беше присъствало мълчаливо на залавянето на златаря, сякаш изведнъж се събуди и започна да дърпа патриция за гънките на туниката.
	— Слушай, изобщо не съм била затворничка. Криех се тук, защото се страхувах, че _vigiles_ ще ме отведат в Мамертинската тъмница!
	— Значи не е бил Токул този, който те е държал заключена там горе? Тогава кой, Мело ли?
	— Не, не, той няма нищо общо! Ние двамата…
	— Разбрах, продължавай напред — накара я да побърза доста нетърпеливият патриций.
	— Глафира имаше намерение да ме обучи за куртизанка и нямаше да й е приятно да се виждам с толкова бедно момче, затова се срещахме тайно. Бях тук, когато избухна пожарът, и след това нямах повече смелостта да се върна…
	— Хм, тогава бихте ли ми обяснили какво правехте в моята работилница? Размина ми се на косъм да ми извадиш душата… — възкликна ювелирът, опипвайки отново пострадалата си шия.
	— Защо не си в Капитолий? — попита в отговор Аврелий.
	— Изпълних гражданския си дълг, оставайки мирно и тихо на трибуната, докато връчиха короната. Но после, докато всички главозамаяно ликуваха, ми мина през ума, че и други, освен пълководеца на легионите, би трябвало да вдигнат голямо празненство днес, а именно крадците! Целият град се е изсипал на Виа Сакра, оставяйки домовете си без никакъв надзор; и тъй като тук вътре държа цяло състояние от златни листове, предпочетох да дойда и лично да хвърля един поглед: сенатор или не, не ми допада идеята да се оставя да ме окрадат!
	— Не ме заблуждавай, Токуле! Сигурен съм, че ти си въвлякъл Антоний в заговора, като си го накарал да ти помогне в претопяването на златото, а не обратно, както ти се искаше да ме накараш да повярвам. Бунтовниците със сигурност не биха се доверили на човек като брат ти, който обърква всичко!
	— Дори и да е така, какво променя? — попита студено Токул.
	— Много неща. Антоний е щял да има двоен предлог, за да те изнудва, а ти един мотив повече, за да го очистиш.
	— Разбира се, брат ми се опита да ме заклещи, но не му се получи! Добре знаеш, че аз съм предвидлив човек и с години вземах предохранителни мерки точно заради предположението, че в един прекрасен момент скъпият Фелиций щеше да се опита да ме преметне. Събрах надлежна документация, много по-убедителна от тази, която той би могъл да използва срещу мен. Майка ми започва да събира доказателства, когато е изгонена от къщата, в деня на сватбата на моя знатен родител с една матрона от неговия ранг, а като отплата за предаността й получава нездравословна стаичка в Субура, в която за кратко време белият й дроб се уврежда. Все още бях почти дете, когато бе принудена да ме изостави, и ме видя отново на прага на смъртта. Но не беше пропиляла напразно времето си: предаде ми няколко бележки, в които достопочтената жена на баща ми се обръщаше по доста обичлив начин към един гладиатор, и това малко преди да обяви своята единствена и дългоочаквана бременност! За да получи този документ, майка ми не е имала скрупули дори да започне да проституира…
	— Да не искаш да ми кажеш, че брат ти е бил незаконен син!
	— О, няма нищо сигурно, но изглежда, и баща ни е имал подозрения, след като я е принудил да раздели наследството с мен. И така, довърших започнатото от майка ми след нейната смърт: събирах доказателства за многото злоупотреби на моя така наречен брат, подкупих докторите, при които се е опитвал да излекува импотентността си, събрах свидетелските показания на хората, които е окрал, и на жените, които е разочаровал. Повярвай ми, плячката е повече от добра; трябваше да видиш лицето му, докато му ги показвах! — ухили се ехидно Токул.
	— Но относно златото сме все в изходната си точка. Антоний е трябвало да изчака двайсет години, за да разбере, благодарение на едно тайно съобщение, на кого е принадлежало. Ти обаче винаги си го знаел: следователно си знаел и кой е убиецът…
	— Само го подозирах, а пък и в края на краищата ми беше направил услуга… Кога разбра, че аз не съм виновникът?
	— Преди малко, на трибуната. Случайният коментар на един колега ми отвори очите.
	— Искаш да ти съобщя името му ли, Публий Аврелий?
	— Вече го знам. Трябва ми твоето признание.
	— Ако разкрия незаконния произход на имането си, благородните сенатори от Курията ще ме направят на пух и прах. Ще се превърна в идеалния виновник, дюкянджията копеле, скръндза, прелюбодеец и ненавиждан от всички: не ти остава друго, освен да ме поднесеш на твоите високомерни приятели върху една копринена възглавничка…
	— Точно заради възглавницата стигнах до истината — промърмори Аврелий. — Наметалото е послужило за неин пълнеж, а оръжието е било в кутията на калема сред _pugillares_. Но как бих могъл да го докажа?
	Междувременно Ебе бе оставила бялото котенце върху паважа на безлюдната улица и с блажена несъзнателност, типична за младежката възраст, се забавляваше, тичайки в кръг с лентичката в ръка, а сляпото животинче следваше свистенето й.
	Аврелий беше раздразнен: трима или четирима мъртви, сред които и действащият консул; пожар с огромни размери; безнаказан убиец… а тази глупачка не правеше друго, освен да си играе с котката!
	— Дай ми я! — заповяда й ядосано и изтръгна от ръката й кожената лентичка. Когато я опипа между пръстите си, усети ледена тръпка. Опъна я и се вторачи глупаво в нея: тук-там се забелязваха дребни изписани с мастило знаци…
	— Какво е това? — попита той момичето, усещайки, че започва да му се завива свят.
	— Връзка за обувки. Котката я намери в _area_ на господарката, сред обувките й: беше я захапала, когато излязох, за да дойда при Мело…
	Аврелий погледна котето, без да може да повярва. Сляпото животно, което имаше навика да влиза в стаята на Глафира, за да се заиграва с по-миризливи материали, като например остаряла кожа… трябваше веднага да се прибере у дома, за да разчете знаците по лентичката с пръчицата, намерена в кутията!
	— Чукай на дърво, Токуле, и ако имаш някой бог, на когото да се помолиш, започвай да го правиш още отсега!
	— На Плутон, бога на адските селения, но и на златото! — възкликна златарят.
	— Надявам се наистина да получиш благоволението му, Токуле, защото, ако тази лентичка съдържа това, което си мисля, може би ще спасиш не само живота си, но и имуществото… Ебе, ти изчакай да пристигне моят слуга; а аз незабавно се връщам вкъщи — каза патрицият.
	След това разпрегна мулето от каруцата на весталките и се метна на гърба му, напук на забраната за движение.


	Аврелий препуска в тръс чак до Театъра на Марцел, без да се натъкне на _vigiles_. Зад Капитолий обаче добичето, изглежда, изведнъж се разгорещи и се втурна в галоп, рискувайки да прегази тълпата, връщаща се от Форума. Патрицият изруга: всъщност едно беше да си пробива път с каруцата на весталките, а съвсем друго да напредва сред враждебните пълчища от народ върху сприхавото животно, което никак не бе доволно, че някой го е яхнал.
	— Слизай долу, нещастник! — заповядваха му минувачите и се опитваха да го смъкнат, дърпайки го за полите на сенаторската му туника, чиито надменни цветове бяха покрити с дебел слой прах и вече станали неразпознаваеми.
	— Направете път! — викаше патрицият, навлизайки с пълна скорост по Викус Лакус Фунданус, когато с периферното си зрение видя, че се появява отряд огнеборци. В същия момент и групичката разюздани младежи, която се беше разположила на площадчето, се изпречи пред него.
	— Ченгетата са по петите ти ли, сенаторе? Не се притеснявай, те са наша работа, напред, момчета! — изкрещя Острието, давайки сигнал за атака.
	Аврелий продължи направо, без дори да се обърне, докато зад гърба му се разразяваше яростната свада.
	В началото на Викус Патрициус мулето изведнъж спря, забивайки предните си копита в паважа. Аврелий обаче продължи по пътя си, прелитайки над главата му, за да се забие право в копата сено, която беше причината за ненадейното спиране.
	Изправяйки се леко замаян, провери дали все още всички части от тялото му са по местата си и дали при удара не е загубил скъпоценната връвчица.
	Поемайки отново към дома си, чу превъзбудените коментари на зрителите, които се връщаха от тържественото посрещане на пълководеца:
	— Чу ли? Богинята Веста е направила вълшебство, премествайки чудодейно своята свещена каруца чак от другия край на града!
	— Казват, че този, който я е зърнал там горе сред облаците, бил арменски принц…
	Аврелий си помисли, отправяйки се към върха на Виминал, че това е дело на хитрия Кастор, който бе спестил на Вечния град позора от кощунството, подарявайки му едно чудо.
	Когато влезе във вестибюла, неговият _domus_, в който обикновено кипеше живот, го изпълни с някакво странно усещане, толкова бе празен и тих. Нямаше абсолютно никого, дори пазач: Парис, погълнат от прелестите на своята епирка, започваше очевидно да занемарява служебните си задължения…
	_Area_ от терпентиново дърво, в която беше прибрал пръчицата от кост, се намираше в големия таблинум. Аврелий я извади и обви внимателно с кожената лентичка, като се стараеше дребните знаци по нея да съвпаднат. Сърцето му прескочи: думите за измяната все още се четяха…
	— Значи наистина успя да откриеш връвчиците! — произнесе зад гърба му нечий глас.
	Фигурата на Валерий се очертаваше на фона на вратата, все още облечена с леката кожена ризница, която бе носил под _toga praetexta_, за да извърши жертвоприношението за боговете.
	— Не ме заблуди нито за миг, когато искаше да ме накараш да повярвам, че вече са в твоите ръце: от начина, по който се държеше, беше ясно, че не е възможно да си ги прочел! Сега, когато дешифрира съобщението, знаеш как стоят нещата.
	— Трябваше незабавно да го разбера. На кого друг можеше да се довери Цепион, ако ли не на своя син? Ти също си бил съучастник в конспирацията…
	— Която се провали по твоя вина, Аврелий.
	— Или се оказа провал, който беше твърде удобен за теб. Баща ти желаеше доброто на Рим. Ти обаче… разбира се, че не си взел златото, за да възкачиш на трона децата на Германик! Казал си за съглашението с варварите на майка си…
	— Задоволих се само да й разкажа за моите подозрения: тя, каквато беше непокварена, довърши останалото. Но никога не можех да си представя, че ще застане начело на войниците, оставяйки се да бъде убита. Изглежда, ти си я подтикнал, Аврелий; моят план беше съвършен: ако баща ми бе успял в своето намерение, щях поне да мога да се надявам на добра кариера. Но ако събитията се бяха огънали в посоката, която желаех, на двайсет и три години щях да имам в ръцете си командването на цял един легион; това командване, което Агрипина със сигурност нямаше да повери на един толкова млад и неопитен трибун като теб.
	— Значи открай време си знаел какво се е случило там горе; напротив, за да сме още по-точни, провокирал си го нарочно, превръщайки майка си в убийца!
	— Ти пък я направи курва! — изръмжа пълководецът.
	— Щастлив съм, че не вярвам нито в боговете, нито _в_ отвъдното, тъй като нищо няма да е по-жестоко за Вера Клавдиана от това да види там от Ереб на какво _чудовище_ е дала живот! Защо, Валерий, в името на боговете, защо?
	— След всичко, което видя днес, ми задаваш този въпрос, Аврелий? Двайсет години ми трябваха, за да доживея този ден! Без златото, за да плащам на _легионерите_, да подкупвам владетелите врагове и да смазвам _прецизно_ колелата на могъщите, нямаше никога да получа своя триумф!
	— Заслужаваше ли да го направиш с цената на животите на Цепион, Вера, Метроний, на робите, изгорели живи?
	— Ти се притесняваш за някой друг важен или не чак толкова важен труп, а аз съм оставил хиляди по бойните полета!
	— Само за да те посрещне с овации тълпата ли?
	— Името ми вече е записано в историята, Аврелий; но бих могъл да стигна и по-нависоко, много по-нависоко. Императорът е стар, децата му все още са малки, а Месалина е жена, на която може да се влияе. Тази вечер на банкета в Палатин цял Рим, начело с императрицата, ще забележи разликата между стария пияница и триумфиращия пълководец, способен да защити границите на империята и да гарантира трайно вътрешния й ред.
	— Амбицията ти дотам ли достига?!
	— Да, и когато някой като Антоний помисли, че може да застане на пътя ми, доста се разкайва за това… този тъпак откри след двайсет години, че аз съм бил човекът, който е поискал от брат му да претопи златото от Крит. Токул нямаше как да проговори от страх за собствената си гибел; а пък и кой ли щеше да повярва на думите на някакъв търговец плебей срещу тези на пълководеца на източните легиони?
	— Съучастник ти е бил Херений, който е намерил съкровището години преди това, по време на своята служба в Крит. Но вместо да го предаде на хазната, си е помислил, че е по-добре да го използва за други цели, споразумявайки се с Цепион. След смъртта на баща ти му даваш за съпруга сестра си и делите на две…
	— Чакахме подходяща възможност, но междувременно онзи изрод харчеше съкровището за своите пороци… при всички случаи нямаше да му се радва дълго, защото тронът в Рим не е кресло с две места.
	— Убил си го и него?
	— Когато свърши парите, се обърна към мен. Достатъчно ми беше да подкупя един непочтен готвач, за да започне да му поставя малко по малко от една отрова, чийто ефект наподобяваше бавноразвиваща се болест.
	— И така, за да си гарантираш неговата вярност, е трябвало да му дадеш в залог лентичката. Не си се притеснявал много за нея, защото дори и да попаднела в неправилните ръце, шифърът, който е съдържала, е можел да бъде разчетен само от човек, който е бил в течение за наличието на съкровището. Валерия обаче, влюбена в Антоний, го е показала точно на този последния, а той, тъй като е помагал на брат си Токул при претопяването на златото, е бил в състояние да го разтълкува…
	— А, ето кой ме изнудва сега: когато се справя с теб, ще си оправя сметките и с нея!
	— Остави я на мира, Валерий, тя не знае почти нищо, защото Антоний е смятал, че е по-добре да таи в себе си по-голямата част от информацията! По-скоро ми кажи защо си го подтикнал да се отправи към Субура, облечен в моите дрехи?
	Валерий започна да се хили просташки.
	— Убеждавайки го, че и ти участваш в заговора, направих така, че да си представи възможността как слага ръка на едно имане, доста по-апетитно от моето: онзи глупак говореше за твоите пари, когато вярваше, че ще стане богат! С първата вноска го накарах да се почувства спокоен; след това се престорих, че ти, уморен от изнудването, си решил да ни доложиш, и затова е необходимо да те убием. Щях лично да се погрижа за това, ако той ми беше подсигурил алиби, преобличайки се в твоите дрехи, за да направи така, че хората да си помислят, че ти в един _определен_ час все още се разхождаш из Субура… Естествено, това, на което се надявах, е, че наистина ще те вземат погрешно за набелязаната жертва: разследването на Антоний _можеше_ да разкрие връзката ни; ако обаче мъртвият беше ти, никога никой нямаше да предположи, че аз съм те пронизал в гърба точно докато искам главата ти с всичките благословии на законността! И затова се бях погрижил да няма човек, който да не повярва, че моята враждебност към теб се е породила няколко дни след смъртта на Антоний…
	— Мумий беше разбрал, че Реций се е намирал в Брундизий в деня, в който ти твърдеше, че си го срещнал: ако го бях слушал с повече внимание, щях да те разоблича по-рано… но какво общо имат златните пчели?
	— Това беше инициатива на Антоний: когато ги откъсва от Балбина, бесен за прелюбодейството й, ги разпознава като част от античното съкровище и тъй като ми нямаше доверие, се е опитал да се предпази, слагайки ги на сигурно място при лентичките.
	— Сега обаче едната обеца е в моите ръце заедно с тайното послание; а Токул пък ще свидетелства за златото, дори и с риск да го отлъчат от сената. Може би и сестра ти ще се обърне срещу теб, когато й кажа какво си направил!
	— Няма да се случи нищо от всичко това. Когато започна да настояваш, че Антоний е бил убит умишлено, разбрах, че първоначалният ми план се е провалил и че рано или късно ще бъда принуден да се отърва и от теб… Хубаво, моментът е дошъл.
	— Мислиш ли, че ще можеш да убиеш безнаказано един римски сенатор в дома му?
	— Не само го мисля, ами съм сигурен. Не е необходимо да прикривам това ново убийство, защото ти самият законно го позволи, спомняш ли си? „Аз, Публий Аврелий Стаций, римски сенатор, заявявам…“ Трябва да ти благодаря, не вярвах, че си толкова тъп, по твое собствено желание да подпишеш писмо, което ми дава правото да те очистя. Естествено, постарах се да не го унищожа, а тази вечер ще го изпълня, потвърждавайки, че отново си поискал от мен да придържам късия римски меч… Разочароваш ме, Аврелий, тъй като направи грешка с наивната си постъпка, типична за почтените хора, вкарвайки се сам в моите ръце…
	— Вярно е, Марк Валерий, защото дълбоко в сърцето си се надявах, че ти е останало поне капчица достойнство да приемеш поражението.
	— Поражение? Та аз победих, Аврелий! — засмя се генералът.
	— Все още не, защото дойдох сам, но не и без оръжие — каза сенаторът, преструвайки се, че измъква изпод гънките на туниката си камата, която никога не носеше със себе си, с надеждата, че през времето, в което Валерий заема защитна позиция, той ще има възможност да стигне до _area_.
	Но вместо това пълководецът, долавяйки какво крои, застана бързо между него и сандъчето за скъпоценности, опирайки меча си в гърдите му. В този момент патрицият забеляза една сянка, която влизаше крадешком в таблинума, и повдигна поглед.
	— Нали не си мислиш, че ще се хвана на този стар трик, Аврелий? — ухили се иронично генералът — Там отзад няма никого!
	Но почти недоловимото прошумоляване на дрехата от фин лен, която Парис бе подарил на жената ден преди това, я издаде. Само с един скок пълководецът се обърна, видя Зенобия и се нахвърли върху нея. Епирката бързо протегна ръцете си към косата и извади малкото ножче, което носеше в кока си.
	На Валерий му трябваше само един миг, за да се отърве от дребната й кама, преди да я ритне, събаряйки я на пода. Един миг от времето, което беше нужно на Аврелий, за да стигне до сандъка.
	Когато генералът се обърна към него, патрицият се беше навел над отворената _area_, а пръстите му стискаха дръжката на меча.
	— Погледни добре късия римски меч, с който Вера Клавдиана се е сражавала в тевтонския лес, Марк Валерий, защото ръката на самата ти майка го е държала!
	Генералът изруга и премина в атака, навеждайки се леко напред: беше твърде обигран от натрупания дългогодишен опит в битките, докато противникът му от доста време нямаше вече нищо общо с оръжията…
	Аврелий отби удара и отстъпи чевръсто назад към дъното на таблинума, оставяйки голямата мраморна маса между себе си и противника.
	— Майка ти се смееше, когато в Германия ми разказваше за теб! — излъга, опитвайки се да го подразни. — Забавляваше се, като си мислеше каква физиономия би направил, ако влезеше в палатката и ни завареше заедно в постелята!
	— Лъжи! — изкрещя Валерий, приближавайки се със заплашително изражение.
	— Не ми ли вярваш? Въпреки че Реций ти го е разказал от игла до конец… не в Рим, както твърдеше ти, а много преди това, там някъде из Ориента. Знаел си го вече, когато се възползваше от положението ми, за да ти помогна да се присламчиш към древната аристокрация на Вечния град; но ти със сигурност нямаш скрупулите на сводника Острието, който забранява на сестра си да се отдаде на първия срещнат. За теб обаче забежката на майка ти се е оказала твърде удобна… — иронизира го сенаторът.
	Валерий скочи върху масата, като се опитваше да се нахвърли отгоре му.
	— Млъквай и се сражавай, страхливецо! — изсъска, докато патрицият се промушваше под масата, за да се покаже от другата й страна.
	— Защо, Валерий? На мен ми харесва да говоря, най-вече за определени неща. А що се отнася до онези нощи в Германия, заслужава си да ти разкажа по-добре за тях…
	— Ще ти затворя устата, Аврелий, един път завинаги! — изкрещя озлобено пълководецът, мятайки се върху него.
	Сенаторът, неспособен да удържи натиска, падна на пода, но продължаваше да държи меча.
	— Ръцете й бяха дълги и прави, Валерий, ръце на царица. Винаги ще си ги спомням обвити около кръста ми…
	Валерий го атакува със сляпа ярост. Толкова силен беше гневът му, че забрави за предпазливостта; вдигайки ръка, за да нанесе решителния удар, откри за миг лявата си страна, там, където в кожената му ризница имаше отвор за по-добра мобилност на краката.
	Точно в него Аврелий заби от долу нагоре меча си с хладнокръвната прецизност на омразата. Острието посече корема и излезе от другата страна, почервеняло от кръвта.
	Генералът погледна Аврелий с размътен поглед.
	— Рани ме! — възкликна невярващо.
	— Не, Валерий, убих те! — поправи го Аврелий, докато онзи се строполяваше на земята.
	— Довърши ме тогава! — помоли го пълководецът, стискайки зъби от болка.
	— Аз ли трябва да го направя? — попита презрително сенаторът. — Живя като долен предател, пълководецо. Марк Валерий Цепион… поне умри като римлянин!
	Валерий опита да се изправи, но падна отново на земята. Аврелий не му подаде ръка. Изчака, без да се помръдне, с изваден меч, Валерий да се изправи на крака, разчитайки само на собствените си сили.
	— Една последна прегръдка, приятелю мой? — прошепна Валерий.
	Аврелий се съгласи тихомълком. Генералът обви кръста му с лявата си ръка, а с другата шията му.
	— _Vale_, Публий! — каза на един дъх, притискайки се към него с решително движение.
	— Този път завинаги, Марк, _ave atque vale_ — отговори му Аврелий, докато забиваше меча си в гърдите му.
	Тялото на генерала едва се бе свлякло на пода и сенаторът вече тичаше към проснатата на земята жена, която се оказа великодушната Зенобия.
	— Зенобия, слава на боговете, жива си! — повика я, надигайки главата й от пода.
	— Господарю… — промърмори тя.
	— Дръж се, ще извикам доктора!
	— Не съм тежко ранена, _domine_ — опита се да го увери жената.
	— Но рискуваш да загубиш бебето си — прошепна Аврелий, докосвайки туниката й, прогизнала от кръв.
	— Никакво бебе не е имало, _domine_… — призна си Зенобия. — Парис се боеше, че ще загуби доверието ти, ако продължи да се вижда тайно с мен; тогава от страх, че може да ме изостави, му казах, че съм бременна. Сега всичко свърши, когато разбере, че съм го излъгала, няма да ме погледне повече!
	— Не, не говори така. Все още има начин всичко да се оправи, Зенобия. Слушай… — разприказва се сенаторът, помагайки й да се изправи на крака.


>	XXXV
>	Десетият ден преди Календите на август

	— Господарю! — Интендантът стоеше на прага със сълзи на очите.
	— Дръж се, Парис; Зенобия ще има и други деца — утеши го Аврелий, слагайки ръката си върху рамото му.
	— Не е за това, господарю; дори и да е ялова, за мен няма никакво значение. Хм, проблемът е, че аз… О, божества, как да ти го кажа? Имам много сериозен проблем, _domine_; никога преди това не бих дръзнал да ти говоря за подобно нещо, знаех, че не е удачно, защото аз съм твоят интендант, а тя е само една току-що освободена робиня. Но сега, когато ти спаси живота…
	— Заплащайки за благородния си жест твърде висока цена… — припомни му сенаторът, демонстрирайки му голямото си съжаление.
	— Само заради това намерих сили да те попитам… знам, че Зенобия вече не е много млада и говори ужасен латински, но… — каза, но млъкна уплашено.
	— Продължавай, слушам те — подтикна го Аврелий.
	— Виж, трудно е да ти обясня, _domine_, но е факт, че съм много привързан към нея и я намирам за много привлекателна — изчерви се Парис. — Опитах да спра да се виждам със Зенобия, но не мога: чувствам се добре с нея, бих се радвал да я запозная с всички, да се покажа, че съм с нея, дори да споделяме една и съща стая. Но не ми изнася хората да мислят лоши неща за нас, знаейки, че аз, че тя, че ние всъщност… ох, господарю, дай ми съвет, толкова съм объркан и не намирам разрешение на моя проблем!
	— Мога ли да се осмеля да ти подскажа нещо? — попита го патрицият със сериозен тон.
	— Посъветвай ме, _domine_! — каза той с искрица надежда в погледа.
	— Защо не се ожениш за нея, Парис? — предложи му сенаторът.
	— Каква гениална идея, господарю, само теб може да те осени! — възкликна интендантът, засиявайки от щастие. — Мислиш ли, че ще приеме?
	— Попитай я. Имаш моята благословия на _paterfamilias_.
	— Ох, _domine!_ — каза развълнуваният Парис и се затича да зададе съдбовния въпрос на епирката.


	Опиянена от радост, Глафира прегръщаше дъщеря си. Момичето, все още замаяно от разкритията около своето раждане, се опитваше да си придаде важност, галейки бялото котенце, докато мислите му, очевидно твърде далече от поредицата престъпления, блуждаеха между жената, която до вчера наричаше _kyria_, и младия златар, който я очакваше в ателието: за своя голяма изненада, Глафира беше много щастлива да разбере, че тя предпочиташе да се омъжи за бедняка Мело, вместо да тръгне по нейния път…
	Аврелий забеляза отнесения й поглед и се възползва набързо от възможността да остане на четири очи с красивата хетера.
	— Токул ми каза, че моите чаши ще бъдат готови днес. Имаш ли нещо против да отидеш да провериш в работилницата, Ебе? — попита момичето.
	То не чака да му повтаря два пъти и след като поиска разрешение от майка си, пое в посока дюкяна на ювелира.
	— Сенаторе, дължа ти живота си: ако не ме беше извлякъл от онзи пожар, сега, в този час, дъщеря ми щеше да е сираче! — каза му куртизанката. — Вече официално я припознах като мое дете и ако любовта й с чирака на Токул продължава по този начин, рискувам не след дълго да се сдобия и с внук!
	— Наистина ли? — засмя се Аврелий, който междувременно се погрижи да провери дали вратата е заключена: беше заповядал на слугите да не го безпокоят по никакъв повод; с оглед предишните прецеденти не можеше да не си зададе въпроса този път какво ли непредвидено обстоятелство щеше да прекъсне желаната му близост с Глафира.
	— Как бих могла да ти се отблагодаря, сенаторе? — попита го тя с лъчезарна усмивка.
	— Все някак би могло — отговори Аврелий, привличайки я в обятията си.
	— Хм, наистина… — изплъзна се жената, навеждайки поглед. — Когато тичах нагоре по Есквилин, за да търся дъщеря си, дадох обет пред свещената Артемида, ако ми помогне да я открия жива.
	— На Артемида? — навъси чело сенаторът. — А не на Венера, Флора, Изида или някоя друга по-снизходителна богиня?
	Всъщност Артемида беше единствената богиня в многолюдния олимпийски пантеон, която не си губеше времето с богове, герои и полубожества, и често й се молеха като на покровителка на непорочността…
	— Обетът беше даден пред девственицата Артемида; заклех й се, че ще променя живота си — продължи жената с известно съжаление.
	— Точно с мен ли трябва да започнеш? — изропта сенаторът, без да крие раздразнението си.
	Глафира кимна в знак на съгласие и разпери ръце.
	— Ех, какво да се прави. Повече от ясно е, че не мога да се състезавам с една богиня — примири се Аврелий.
	— Тогава _vale_, сенаторе Стаций, и благодаря още веднъж! — усмихна се, тръгвайки си.
	— Този обет вечен ли е? — поиска все пак да разбере патрицият.
	— Ненапълно — изпусна се бившата куртизанка. — Ще продължи до деня, в който стана баба.
	— Много чаровна баба! — извика след нея сенаторът, започвайки веднага да обмисля различни начини, с които би могъл да улесни любовните срещи на Ебе с младия чирак на Токул.
	Веднага щом и двете жени си бяха отишли, Аврелий чу дълга въздишка.
	— Какво правиш тук, Меноне? — попита най-младият от нубийците, който бе застинал неподвижно на прага, вторачен с изпълнен с обожание поглед към точката, в която бе изчезнала Ебе.
	— Гледах това момиче, господарю, толкова е красиво! — призна си носачът.
	— За съжаление, мисля, че вече е заето. Ще намериш друго; Рим е пълен с прекрасни жени.
	— Не го отричам, _domine_, но все пак… — поколеба се нубиецът.
	— Не ти ли харесват? — удиви се Аврелий.
	— Разбира се, господарю, очевидно е… Ама как да кажа? Намирам ги за леко бледи…
	— Влизам ти в положението, Меноне. Между другото имам задача за теб: отивай в старите складове оттатък Тибър и покажи това като пропуск — каза патрицият, връчвайки на нубиеца железния пръстен, който бе получил от Звяра. — След това купи от мое име една определена робиня… Имаме нужда от някого, който да се грижи за мангалите в тази къща.
	— Откъде да знам кое е правилното момиче, господарю? — попита смаяният носач.
	— О, не се притеснявай, ще го разпознаеш! — усмихна се сенаторът, докато нубиецът се отдалечаваше. Върнал се в таблинума, завари в него един изключително благоразположен Кастор.
	— Господарю, имам новина, която те засяга! — започна освободеният роб с бъбрив тон. Хей, ама какво му става на интенданта? Срещайки ме в перистила, ме нарече „братко мой“, точно Парис, който обикновено увесва нос само като ме зърне, а след това ме прегърна толкова разпалено, че щеше да ме удуши с миризмата на неговия гаден мехлем от теменужки!
	— Ентусиазиран е, Касторе: задава се сватба — съобщи патрицият.
	— Значи онази префърцунената Валерия е успяла! В такъв случай… винаги си знаел, че в деня на сватбата ти ще си подам оставката! — каза сдържано гъркът.
	— Ама че глупчо, не съм аз този, който се жени, а Парис!
	— Ти за мезе ли ме вземаш? — облещи очи секретарят.
	— Кълна ти се, точно обратното, казвам ти самата истина: щастливката е Зенобия!
	— За всички богове на Олимп, на Океана и в Тартар, ама това наистина е новина! — пребледня освободеният роб, сгромолясвайки се слисан върху креслото. — Любовната интрига се е завързала тук, пред очите ми, без нищо да забележа! За Хермес, да не би да започвам да остарявам?
	Аврелий направи всичко възможно, за да не го опровергае, тъй като помнеше всички случаи, в които Кастор му бе натяквал неговите четиридесет и две години, и едва ли не си мислеше, че има вземане-даване с някакъв старец вместо с човек в разцвета на своята мъжественост…
	— Извини ме, господарю, отивам да пийна нещо: ще са ми необходими доста мехове с вино, за да възприема новина като тази — съобщи смутено секретарят. — Струва ми се, че май имах нещо да ти казвам, но историята на Парис така ме обърка, че паметта ми напълно изчезна… не се притеснявай, сигурно е някаква глупост! — каза, отправяйки се към вратата.
	Тъкмо се приготвяше да прекрачи прага, когато се обърна, плесвайки се по челото:
	— Ааа, сетих се: станал си консул!


	Матроната, сложила здраво ръце на кръста, с навъсен поглед, даваше сериозен отпор на сенатора.
	— Хайде, Помпония; знаеш, че никога не съм ламтял за държавни постове: мястото в сената ми е достатъчно и предостатъчно — смотолеви Аврелий.
	— Глупости! — отряза го тя. Не ги карай много-много да ти се молят; в края на краищата длъжността консул е временна и ще я изпълняваш само един месец; мандатът на Метроний почти изтичаше, когато го убиха, а щом императорът иска от теб да го заместиш, докато дойде време до следващото назначение, това е знак за признателност от негова страна за свършената от теб работа. Токул формализира официално предложението в Курията по време на своето първо изказване в ролята си на сенатор.
	— Предполагам обаче, че Апий Остилий ще се противопостави с всички сили…
	— Точно обратното! Одобрил го е безусловно! От три дни вече те търси, изпълнен с желание да ти изкаже благодарността си.
	— Какво? — попита твърде изненаданият Аврелий.
	— Не сте ли били ти и приятелят ти Мумий тези, които са дали заповед за ареста на неговия шурей? — попита матроната.
	— Да! И въпреки че Леонтий се е самоубил в затвора, скандалът порази тежко цялото семейство на най-възрастния член на сената.
	— Точно така! Но от всички най-много загуби съпругата сестра на пиромана. Виждайки, че животът й е провален, тя предложила на съпруга си пълна свобода, както и попечителството над всички нейни имущества, ако той се откаже от развода… Естествено, поела е и ангажимента да обезщети жертвите, снабдявайки ги веднага с нови жилища… имай предвид, че най-малкото, което можеше да направи Остилий, за да ти благодари, е да окаже гореща подкрепа на твоето назначение! Император Клавдий, разбира се, го е одобрил.
	Аврелий се съгласи. Лично бе уведомил цезаря за пълния развой на събитията, а той беше похвалил дискретността му, за да спаси от позор името на древния _gens_ Валерий: с оглед на това, че сенатът вече бе архивирал служебно казуса за убийството на Антоний, не беше никак трудно да се прибави в сметката на самоубиеца Леонтий и пожарът в къщата на Глафира, както и случайната смърт на консула. Освен това, според официалната версия, Валерий се бе самоубил по своя воля в деня на най-големия си триумф, за да измие срама от старото петно, останало от баща му, помолвайки Аврелий да му бъде секундант, но за предателството на пълководеца не беше излязла нито дума в публичното пространство, за да не бъде лишена сестра му от възможността да си намери почтен жених и да се омъжи повторно.
	— Все още обаче не мога да проумея как Валерий е успял да намушка Антоний в Субура, докато се е намирал в базилика Емилия, погълнат да следи съдебните процеси… — подхвана Помпония с учудено изражение.
	— Делата, на които е присъствал, са продължавали с часове — обясни й Аврелий. — Никой от свидетелите реално не го е видял да седи там през _цялото_ време; нито дори Остилий, който, както Кастор поясни, между посещението в къщата на консула и появяването му във Форума е ходил да си запише предварително час при куртизанката Чинция. Следователно Валерий не е направил друго, освен да излезе и да се върне скришом, доказвайки с това своето забележително хладнокръвие.
	— Ами наметалото, камата? Всички се заклеха многократно, че в базиликата пълководецът не е бил облечен с нищо подобно…
	— Но все пак е седял на сгъваемо столче.
	— И какво от това?
	— За да се настаниш удобно на тези табуретки, обикновено е нужна възглавница. Всъщност, както мнозина са забелязали, Валерий си е носил такава в началото на процесите, докато в края им е седял направо на платното… защото вече се е бил освободил от меката подложка, която всъщност е представлявала сгънатото му наметало!
	— Ами камата?
	— Спомняш ли си, _vigiles_ казаха, че раната на Антоний, изглежда, е направена от някакъв предмет, подобен на шило? А какво е правел Валерий в базилика Емилия?
	— Пишел е върху дъсчиците _pugillares…_
	— Дълбаейки по тях с калем? Но този на Валерий, вместо нормално калемче от кост, е бил кух, а вътре в него се е намирал изостреният метален инструмент, тоест оръжието, с което е извършено престъплението. Генералът се е отдалечил от базиликата, докато са разпитвали свидетелите, сложил си е наметалото в обществените клозети на Форума, точно както Кастор е направил, за да се преоблече като арменски принц, след това е затичал към площадчето на Викус Лакус Фунданус, където е знаел, че със сигурност ще открие Антоний, защото лично го е изпратил там. Убил го е, изкрещявайки моето име, след това е почистил псевдокалема, освободил се е от наметалото, захвърляйки го в уличката, и се е върнал в съда, сигурен, че всички ще са повече от убедени, че е останал там по време на цялото заседание.
	— Невероятно! — възкликна матроната.
	— Не чак толкова — отговори й патрицият. — Важно е било да не се разследват в дълбочина сделките на Антоний, и точно за да го избегне, се е престорил, че ме е намушкал: беше тръгнал да ме обвинява за убийството на баща му, опирайки се на факт, който според неговите думи е разбрал едва предишния ден, а всъщност му е бил известен отдавна. Никой не е щял да си помисли, че той е извършил покушение върху живота ми, още повече че до този момент парадираше с голямото си приятелство с мен, като дори ме попита дали не искам да се оженя за сестра му…
	— Между другото, изглежда, в последно време Валерия се е променила и вече не е толкова закостеняла, представи си, дори са я сварили да кокетничи… сега, когато отново разполага със зестрата си, благодарение на това, че си откупил ипотеките й, претенденти за ръката й не липсват. Наистина щедър жест от твоя страна!
	— Дължах й го — каза сенаторът, без да навлиза в подробности. — Но що се отнася до мен, абсолютно съм сигурен, че не искам да ставам консул!
	— Какво ти струва да приемеш? Този един месец, изпълнен със светски задължения, ще ти е достатъчен, за да се издигнеш до ранга пожизнен консул. И помисли, когато се появиш в целия си блясък във Форума, как най-очарователните матрони във Вечния град ще започнат да се препират помежду си коя от тях да получи твоето благоразположение… — изкуши го Помпония.
	— Съобщение, _domine_ — уведоми го в този момент Кастор, предавайки на господаря си един запечатан свитък.
	— Вдовицата Корелия, развълнувана от твоето извинително писмо, пита дали си склонен да я посещаваш от време на време в дома й поне докато строгият траур не й позволява да се появява на публични места… — обясни Кастор, преди още Аврелий да е счупил червения восъчен печат върху свитъка.
	— Корелия значи? — наостри слух зарадваната Помпония.
	Значи Домицила е видяла правилно! Кастор си заслужаваше напълно богатата ориенталска дреха, която му бе предложила в замяна на доказателство за любовната интрига; всъщност бе успял да предаде компрометиращото послание точно пред нея: тази вечер щеше да има доста неща, за които да разказва на Домицила…
	— Трябва да е станала някаква грешка, Касторе: никога не съм изпращал писмо с извинения към вдовицата на консула! — запротестира Аврелий, придърпвайки настрана секретаря, за да не бъде чут от приятелката му юпокарка.
	— Как не, господарю? Все още си спомням думите, написани в него: „Сега, когато Метроний е мъртъв, кой ще те доведе при мен? Бих искал да сляза в мрачните селения на Оркус, за да го съживя!“
	— Ама ти луд ли си? — възмути се патрицият. — Никога не бих написал подобна тъпотия!
	— Така е, защото го написах аз, подписвайки го от твое име: от доста време подозирах, че госпожата е била с теб по собствено желание, а не по искане на съпруга й… естествено, правех всичко възможно, за да не го призная пред теб, за да не ти доставя това удоволствие. Но тъпо или не, писмото имаше ефект и сега вдовицата те очаква — каза секретарят с широка усмивка.
	— И така, Аврелий, какво реши? — присъедини се към тях Помпония. — Прави му сметката, ако ме лишиш от възможността да организирам празненството за встъпване в длъжност на новия консул, няма да ти проговоря през целия си живот!
	— Добре, добре, съгласен съм! — предаде се най-накрая сенаторът, започвайки да прави планове, че най-напред трябваше да уведоми сената с писмо, подпечатано с личния му печат, че приема високата чест; веднага след това щеше да се заеме и с опразването на една стая, в която да се направи място за фасциите…
	— Сложете ги там, близо до олтара на домашните богове! — казваше интендантът, изправен до квадратния _impluvium_, на неколцината мъже, които пренасяха мраморните постаменти, предназначени за отличителните знаци и атрибути на новата длъжност. — И побързайте, че всеки момент ще пристигнат и пръчките!
	— Тежат много! — заоплаква се Самсон пред един едър хамалин. — Кой знае колко ти плащат за тази работа…
	— Предложих помощта си безвъзмездно: новият консул се застъпи да ни възстановят къщите! — обясни другият.
	— Звяр! — възкликна Аврелий, разпознавайки водача на бездомниците.
	— Хей, кого виждам! — отговори ковачът. — След това, обзет от съмнение, се огледа наоколо, плъзгайки погледа си по скъпоценния олтар към мраморните колони, по извезаната с червено туника на сенатора до пръстена с рубините, който носеше на показалеца си. — Не ми казвай, че тези красиви джунджурии са за теб? — възкликна ковачът без никакъв свян. — Консулът на Рим — един от нашите, кой изобщо би си помислил, че може да се случи подобно нещо!
	— Звяр, не се ли подвизаваш повече като бандит? — попита патрицият.
	— Не, консуле: нямам никакви скрупули да крада от крадците, но щом правителството е честно, ще започна да се държа отново като почтен гражданин! Апропо: _Ave_, Публий Аврелий! — поздрави го, вдигайки дясната си ръка, докато свиваше лявата, правейки тайния знак на престъпниците.
	Патрицият се засмя и отговори на двата поздрава, за най-голяма радост на ковача.
	— Ама как така, защо отличителните атрибути вече са тук, след като все още не съм обявил пред сената моето решение…? Касторе! — извика сенаторът, изпълнен със съмнения, след като приключи със сърдечната размяна на любезности със Звяра.
	— Да, господарю! — побърза да му се представи секретарят.
	— Да не си откраднал отново моя пръстен печат, за да пишеш до Курията, така ли е? — попита го Аврелий със строго изражение.
	— Нямах нужда от това, господарю: Парис ми отвори със своя ключ _area_, в който съхраняваш втория печат, а през това време _kyria_ Помпония се погрижи за набавянето на червения восък!
	— Нещастници! — разкрещя се разяреният патриций и със сигурност щеше да наложи и някое сурово наказание, ако в този момент във вестибюла не се бяха чули радостните възгласи на гражданите, които размахваха символите на най-висшата магистратура в Рим. Сред разноцветните носилки имаше и един елегантен паланкин със спуснати завески, зад които смътно прозираше профилът на една вдовица, която беше всичко друго, но не и отчаяна.
	„Под консулството на Тиберий Клавдий Друз Нерон и Публий Аврелий Стаций… Няма да звучи зле в учебниците по история“ — помисли си сенаторът и с лека суетност прекара ръка през косите си, подготвяйки се да получи овациите на тълпата.


>	Указатели
>>	Указател на гръцките и латинските термини

	__(H)abemus in cena pullum, piscem, pernam, paonem__, или: „Имаме за вечеря пиле, риба, шунка и паун“ Това е менюто на гостилница, написано върху дървена дъска, която служела и за маса, за да се играе върху нея felix sex. Надписът е автентичен.
	__Ab auro potorio:__ занаятчията, който е изработвал златни бокали и други по-малки чаши (_potorio_ от глагола _potare_, пия, от който произлиза и _potabile_ — питеен, годен за пиене).
	__Ab Urbe condita:__ от основаването на Рим (буквално: „от основания град“). Официално приетата дата за основаването на Рим е 21 април 753 г. пр. Хр.
	__Adulescens:__ римски младеж, който не е навършил двайсет години.
	__Arcarius:__ слуга, отговорен за area или за раклата и съдържащото се в нея: следователно гардеробиер, понякога и иконом.
	__Argentarius:__ сараф.
	__Asinella:__ проститутка, курва. За латинците най-похотливото животно е било магарето, а не свинята. То е било считано и за най-безсрамното животно, затова е цитирано във всички сексуални намеци.
	__Area:__ сандък за скъпоценности, ковчеже, но и ракла за дрехи.
	__Archimagirus:__ главен готвач.
	__Ars amandi:__ „Изкуството да обичаш“, римска кама сутра, написана от поета Овидий. В произведението си авторът преподавал на мъжете и жените изкуството на съблазняването.
	__Asse:__ монета със стойност една четвърт от сестерцията.
	__Auditorium:__ зала за четения или конференции.
	__Aura sacra fames__, или „Проклета жажда за злато“ (Вергилий, Енеида, III, 56).
	__Aureo:__ златна монета от сто сестерции.
	__Ave (мн.ч. Avete):__ поздрав при среща, равнозначен на „здравей“, „привет“, „добър ден“
	__Ave atque vale (мн.ч. avete atque valete):__ традиционен поздрав за довиждане.
	__Balneatores:__ баняджии, теляци.
	__Brattiarius:__ занаятчия, зачислен да изчуква златни фолиа.
	__Calcei:__ кожени ботушки. Членовете на сената са носели черни на цвят и украсени с луничка от слонова кост.
	__Calamistrum:__ нагорещено желязо за къдрене на коси.
	__Calidarium:__ топла вана в термите.
	__Caligae:__ военни обувки.
	__Carruca:__ покрита каруца.
	__Cathedra:__ стол с облегалка и подлакътници.
	__Cella nivaria:__ хладилна камера.
	__Cenaculum:__ апартамент, стая под наем.
	__Cervesia:__ бира.
	__Civis romanus:__ римски гражданин.
	__Clientes:__ клиенти или пък протежета, на които патронът давал всекидневна sportula в замяна на сутрешен поздрав, но най-вече в замяна на това да го подкрепят в политиката.
	__Cognomen:__ фамилно име, третото поред от римските имена след собственото и името на gens. Например: Гай Юлий Цезар, тоест Гай от фамилията на Цезарите, както и принадлежащ към _gens_ Юлий.
	__Collegium:__ професионално сдружение, задруга. Многобройни са били collegia funeraria, учредени, за да строят и поддържат общите гробници на членовете им.
	__Commendatio:__ днешната „препоръка“, твърде разпространена практика в Древен Рим.
	__Compluvium:__ квадратен отвор на тавана на атриума, под който се е намирала ваната на impluvium, разположена на пода.
	__Cosmetica:__ козметичка.
	__Cubicularius:__ слуга, причислен към спалните, камериер.
	__Dactyliotheca:__ кутия за пръстени.
	__Denarius:__ денарий, сребърна монета, отговаряща на четири сестерции.
	__Dignitas:__ достойно поведение, което според mos maiorum е трябвало да се спазва от всички римски граждани. В широк смисъл — репутация.
	__Dominus__ (звателен падеж: domine, ж.р. — domina): господар, патрон.
	__Domus:__ традиционната римска къща на един етаж, съставена от атриум, крила, таблинум, триклинум, перистил и различни стаи. В Рим, в епохата на императорите, са съществували само 1750 от тях, принадлежали на най-богатите граждани; останалата част от населението живеела в апартаментите в insulae.
	__Emitularius:__ пожарникар, който има грижата за превоза на спасителните дюшеци.
	__Epirota:__ жител на Епир, област, която в наши дни отговаря приблизително на днешна Албания.
	__Familia:__ съвкупност от роднини, освободени роби и роби, които живеели под един покрив.
	__Fasci littori:__ сноп пръчки, към които се поставя и секира. Символизирали властта на консулите да могат да изпълняват всякакви наказания, от бичуване до обезглавяване.
	__Fauces:__ паст или вход на domus.
	__Felix sex:__ игра на зарове върху дъска с шест квадратчета, често заменяни с шестбуквени думи.
	__Flamen Dialis:__ жрецът на Юпитер.
	__Flammeum:__ сватбено було.
	__Fullones:__ перачи, тепавичари или бояджии на платове.
	__Funalia:__ смолисти факли, които се окачвали по стените, за да светят през нощта.
	__Gens:__ съвкупност от всички потомци на един-единствен родоначалник, разделени на различни фамилии, всяка с различно cognomen. Името на gens е второто поред от трите римски имена.
	__Gladio:__ типичен къс римски меч.
	__Gratulor tibi:__ буквално: „Поздравявам те“.
	__Gravitas:__ сериозното и скромно държание, което по традиция се изисквало от римския гражданин.
	__Gustatio:__ предястие.
	__Habere coleos:__ „да имаш топки“, тоест „да ти стиска“. Изразът е срещан вече при Гай Петроний Арбитер.
	__Kyria:__ от гръцки: госпожа.
	__Ientaculum:__ леко похапване, закуска, храна за обяд.
	__Impluvium:__ квадратна вана на пода в атриума, в която се събирала влизащата от compluvium вода.
	__Insula:__ съвместно владение на сграда, разделена на апартаменти, понякога достатъчно голяма, за да покрие цяло каре от сгради. Можела е да бъде и на пет или шест етажа и е представлявала типичното жилище за по-голямата част от населението на Рим.
	__Iuvenis:__ римски мъж от двайсет до четиридесет години.
	__Laconicum:__ сауна, стая за парна баня.
	__Laticlavius:__ широката червена ивица върху тогата, символ на сенаторския ранг.
	__Lorica:__ лека кожена ризница.
	__Lunula:__ луничка от слонова кост, която украсявала calcei на сенаторите.
	__Lupa:__ — проститутка.
	__Марра:__ голяма персонална покривка, която гостите носели на банкетите, за да си увиват в нея остатъците от храната, които отнасяли вкъщи.
	__Mater semper certat pater semper incertus:__ латинска сентенция, превежда се така: „Майката винаги е известна, но бащата винаги несигурен“.
	__Mensa:__ маса за обяд, но и ястията за вечеря (първа mensa, втора mensa и пр.).
	__Moecha:__ лека жена, прелюбодейка.
	__Mos maiorum:__ древните обичаи на предците.
	__Naumachia:__ изкуствено езеро за разиграване на морски битки.
	__Nomenclatores:__ роби, имащи задължението да си спомнят имената на различни граждани и да ги подсказват на господаря.
	__Nulla salus bello:__ Няма спасение във войната (Вергилий, Енеида, XI, 362).
	__Nummularius:__ обменител на валута, служител на банково гише.
	__Nundinae:__ пазари, които се провеждали на всеки девет дни, но най-вече периодът между самите пазари.
	__Oechus:__ голям салон за обяд или прием.
	__Palla:__ женска дреха, която се обличала над туниката.
	__Parthenos:__ от гръцки: девственица. Нарицателно за Атина Палада, на която точно е посветен и Партенонът.
	__Paterfamilias:__ най-възрастният член на семейството, на когото всички потомци, независимо от възрастта си, трябвало да се подчиняват, както и освободените роби и робите.
	__Popina:__ кръчма.
	__Praeceptor lascivi amoris:__ букв.: „маестро на похотливата любов“ Така е наричан поетът Овидий заради своите еротични книги.
	__Pugillares:__ покрити с восък дъсчици, върху които се пишело с калем.
	__Qualis pater, talis filius:__ латинска сентенция, която все още се използва. Означава: „Какъвто бащата, такъв и синът“
	__Regio:__ област, регион. Един от четиринайсетте квартала, на които Август разделя Вечния град.
	__Saga:__ акушерка (откъдето произлиза и френското словосъчетание sage femme).
	__Sella:__ стол без облегалка.
	__Senex:__ римски мъж, който е над шейсет години.
	__Sesterzio:__ римска монета. В епохата на император Клавдий с шест сестерции се е пазарувало за цялото семейство, включително и за робите.
	__Siphonarius:__ огнеборецът, отговорен за функционирането на хидравличните помпи.
	__Soleae:__ сандали.
	__Spes, ultima Dea__, или „Надеждата, последната богиня“ (Надеждата умира последна), римска сентенция.
	__Sportula:__ малка пазарска кошница или всекидневен дар, който господарят давал на своите clientes.
	__Stola:__ връхна женска дреха.
	__Strigile:__ метален инструмент, с който по време на банята се почиствала мазната от благовонни масла и покрита с прах кожа. За пръв път обаче сапун е произведен в Галия.
	__Strophium:__ превръзка за гърдите, сутиен.
	__Stuprum:__ изнасилване. Престъпление, което според римските закони е включвало всеки полов акт със свободни гражданки дори и с тяхно съгласие.
	__Subligaculum:__ мъжка превръзка за слабините.
	__Synthesis:__ гръцка дреха, използвана обикновено за банкети.
	__Taberna:__ магазин, дюкян, таверна.
	__Tablinum:__ стая за работа или за прием вътре в domus.
	__Thermopolium:__ бар, топъл бюфет.
	__Toga praetexta:__ тога с червени орнаменти, използвана от децата и магистратите.
	__Topiarius:__ градинар, специалист по подстригване на храстите в геометрични или причудливи форми.
	__Torus:__ матрак, но най-често легло.
	__Triclinarius:__ слуга, зачислен към трапезата, сервитьор.
	__Triclinium:__ трапезария, в която се хранели, проснати върху едноименните лежанки.
	__Ubi tu Gaius, ego Gaia:__ буквално означава: „Където ти ще бъдеш Гайо, аз ще бъда Гая“. Формулировка от древните патрициански бракове _cun manu_, при които жената преминавала от бащината опека под тази на съпруга. Този тип бракосъчетания спират да се извършват след относителната еманципация на жените в епохата на императорите, когато дамите започнали да сключват брак _sine manu_, запазвайки принадлежността си към първоначалното им семейство.
	__Univira:__ жена, която е имала само един съпруг. В императорската епоха са били рядкост.
	__Vale (мн.ч. valete):__ буквално: „Остани си със здраве“ Поздрав за сбогуване.
	__Velarium:__ платното, с което покривали арената, за да не може слънцето да пече над главите на публиката.
	__Vigiles:__ пожарникари: Нощните vigils, освен да се занимават с пожари, са изпълнявали и някои от задълженията на съвременната полиция. Били са разделени на cohortes (кохорти) и са имали казарми в различните квартали на града.
	__Villicus:__ управител на земеделски фонд.
	__Vir:__ мъж; римлянинът от четиридесет до шейсет години.
	__Virilitas:__ мъжественост, в смисъл на активна сексуална роля по отношение на жените, но евентуално и към подчинените от двата пола.
	__Virtus:__ достойнство, тоест сумата от всички качества, които трябвало да притежава vir, първото сред всички е virilitas.
	__Volsellae:__ пинсети за депилация.
	__Volumen:__ древна книга, чиито страници били залепени една за друга, така че да може да се навива на руло.


>>	Указател на историческите и митологическите герои

	__АГРИПИНА СТАРША:__ единствена потомка по права линия на Божествения Август. Съпруга на пълководеца Германик — брат на бъдещия император Клавдий, — която му ражда шест деца, сред които Калигула и Агрипина Млада, майката на Нерон. Убедена, че съпругът й е убит по заповед на Тиберий и майка му Ливия, оглавявала с години партията, която била в опозиция на императора.
	__КЛАВДИЙ:__ римски император. Възкачил се на трона след Калигула през 41 г. сл. Хр., възстановил (формално) властта на Сената, дал право на римско гражданство в много от колониите, насърчил социално-политическия възход на т.нар. „конна класа“, засилил господството на империята над Мавритания, Юдея и Тракия. Оженил се трети път за Месалина, а впоследствие се оженил за племенницата си Агрипина Млада, която го накарала да осинови сина й, роден от връзката й с Домиций Ахенобарб, бъдещия Нерон.
	__ДЕДАЛ:__ митичният конструктор на лабиринта в Кносос, от който излиза, излитайки с криле, залепени с восък за тялото му, заедно със сина си Икар, който обаче не оцелява в начинанието.
	__ЕПИКУР:__ гръцки философ. През 306 г. пр. Хр. основава в Атина философска школа, известна като Градината на Епикур, отворена както за жени, така и за роби. Тема на епикурейските разсъждения била идеята за търсене на щастието; проблем, който философът разрешавал, посочвайки като средство за намиране на щастието _атараксията_, или трезвото, ведро и уравновесено откъсване от страстите на живота. Прогресивно отдалечаваща се от своята оригинална гръцка матрица и напук на немалкото противопоставяния (сред които и тези на първите християнски мислители), епикурейската философия пожънала голям успех в римския свят благодарение на „популяризацията“, която й направил Лукреций в „За природата на нещата“ (_De rerum natura_).
	__ФЕБРИС:__ антична богиня, на която бил посветен месец февруари. В Рим имало храм на нейно име на Викус Лонгус.
	__ФИЛИП МАКЕДОНСКИ:__ баща на Александър Велики. Изречението, цитирано в романа, е съобщено от Цицерон в _Писма до Атик_ (1, 16, 12).
	__ФУЛВИЯ:__ матрона със здрава ръка и голяма политическа тежест по време на Гражданските войни, която се омъжва за трибуна Клодий брат на Клодия, наричана от Катул Лесбия — но оставайки вдовица, впоследствие става първата жена на пълководеца Марк Антоний.
	__ГЕРМАНИК:__ брат на Клавдий, наследник на трона и силно обичан от народа военен герой, умира твърде млад, вероятно отровен от Планцина по настояване на император Тиберий и майка му Ливия.
	__МАРК АНТОНИЙ:__ известен пълководец и дясна ръка на Цезар. След смъртта на диктатора оспорва властта си с потомъка му, твърде младия Октавий; този последният побеждава в битка съперника и съпругата му Клеопатра, след което става император Август.
	__МЕСАЛИНА:__ многообичната, но не много вярна жена на Клавдий, който е принуден да я осъди на смърт, когато започва да заговорничи срещу него, за да царува с любовника си Силий.
	__ОПИМИЙ:__ консул, чийто мандат съвпада с една изключителна година за производството на вина, някои от които са били съхранени като скъпоценни богатства още сто и петдесет години по-късно.
	__ОВИДИЙ:__ автор на _Ars amandi_, на _Метаморфозите_ и на много други произведения, сред които и един трактат за козметика. Осъден е от Август, чиято родственица вероятно е прелъстил, на вечно изгнание в провинция Понта на Черно море.
	__ПАРКИ, ИЛИ МОЙРИ:__ трите богини, които изтегляли нишката на живота и я прерязвали в момента на смъртта.
	__ПАСИФЕЯ:__ митична царица на Крит и съпруга на Минос. Увлечена по един бик, родила от него Минотавъра, чудовище с човешко тяло и глава на бик.
	__ПЛУТОН, или ХАДЕС:__ Богът на мъртвите, но и на златото.
	__ПРИАП:__ древен бог на плодородието, изобразяван с член в ерекция, в Рим считали, че носи положителни влияния и ползи. Нашето (_италианско, Б. пр_.) рогче е негов пряк потомък.
	__ПРОЗЕРПИНА:__ съпруга на Плутон, отвлечена и замъкната в подземното царство на мъртвите.
	__ЕЛИЙ СЕЯН:__ преториански префект господствал над Вечния град, тероризирайки го, по време на оттеглянето на император Тиберий на остров Капри. Разкъсван от амбиции, станал любовник на Ливила, снаха на императора и сестра на Клавдий, и с нейна помощ убил съпруга й Друз, за да заеме мястото му като наследник на трона. Разобличен от матрона Антония, майката на неговата съучастница, е убит заедно с децата си, току-що навлезли в юношеската възраст Ливила пък е осъдена да умре от глад от самата си майка, която поискала от Тиберий правото лично да накаже дъщеря си.
	__СОЗИИ:__ фамилия книжари, собственици на кантора за преписване, вече известна във времената на Август, разположена във Форума на Викус Тускус, на няколко крачки от статуята на бог Вертумн.
	__СТРАБОН:__ античен географ, на когото дължим старателното описание на различни провинции от империята.
	__ТАНАТОС:__ гръцко въплъщение на смъртта.


>>	Указател на местностите

	__Aethiopia:__ днешна Етиопия.
	__Alessandria d’Egitto:__ основан от Александър Велики, най-голямата метрополия в империята след Рим.
	__Apulia:__ днешна Пулия.
	__Aretium:__ днешен Арецо.
	__Argiletum:__ улица, която от Форумите водела към Викус Патрициус. Там са се намирали много кантори за преписване.
	__Atlantide:__ митичната земя на забележителна цивилизация, за която говори Платон в диалозите си.
	__Baia:__ балнеоложки град по бреговете на Кампания, на няколко мили от Поцуоли. Бил е най-големият курорт за почивка в империята и най-знатните римски персони са имали летни резиденции в него. Бил е известен и през Средновековието, но лека-полека, благодарение на брейдисеизма, потъва, но и днес все още могат да се видят руините на вилите и къпалните (разположени в археологическия парк), а в музея е възстановен нимфеумът от вилата на Клавдий, с времето погълната от водите.
	__Brixia:__ днешна Бреша.
	__Brundisium:__ днешен Бриндизи, пристанище за отплаване към земите на Ориента.
	__Cappadocia:__ област в Мала Азия.
	__Clivus Suburranus:__ улицата, която минавала покрай Субура.
	__Cnosso:__ древната критска столица, чиито руини стърчат в покрайнините на днешен Ираклион. Там се намира известният Дворец на Минос, открит от археолога Артър Евънс.
	__Creta:__ остров Крит, седалище на процъфтяваща цивилизация, унищожена от поредица катаклизми, последният от които — избухването на вулкана на остров Тера (днешен Санторини) през 1450 пр. Хр. — съсипва окончателно мощта й. Някои учени разпознават в тази катастрофа края на легендарната Атлантида.
	__Cydonia:__ Кидония, античен критски град.
	__Gades:__ днешен Кадис.
	__Gallia Cisalpina:__ Цизалпийска Галия, италиански територии на север от очертанията на реките Арно и Рубикон. Всъщност латините са наричали „Италия“ само регионите, намиращи се на Ботуша.
	__Gortina:__ Гортина, столицата на Крит по времето на Римската империя. Там са се запазили интересни монументи, сред които древен надпис за дорийското право (т. нар. Гортински закони) — спасен от римляните, които рециклирали каменните блокове, върху които е бил издълбан, за да построят Одеона — и руините на грандиозния Преториум, седалище на римския губернатор.
	__Hierapytna:__ древен град в южната част на Крит. Днес известен с името Йерапетра.
	__Iberia:__ днешна Испания.
	__Mare Nostrum:__ така квиритите наричали Средиземно море, след като го направили голямо римско езеро, завладявайки всичките му брегове.
	__Numidia:__ област в Северна Африка.
	__Pandataria:__ днешен Вентотене. Там са били изпратени в изгнание, а впоследствие убити, многобройни членове на императорското семейство, сред които Юлия, дъщерята на Август, и нейните деца Постум и Агрипина старша.
	__Phaestus:__ днешен Фестос, един от най-прекрасните минойски градове.
	__Pithecusa (или Aenaria):__ днешна Иския.
	__Saepta Iulia:__ широка площадка с колонада в Марсово поле, където се провеждал пазарът на антиките.
	__Sardinia:__ днешният остров Сардиния.
	__Sarsina:__ римски град в днешната област Романя. В него е роден комедиографът Плавт.
	__Trespozia:__ област в Северна Гърция, чийто административен център днес е град Игуменица.
	__Tusculum:__ град в област Лацио, от който са останали само руини, намиращи се на юг от Рим. Цицерон е имал вила в него, в която написва известните си едноименни „Тускулански беседи“.
	__Via Sacra:__ главната улица към Форума, все още съществуваща, която се изкачвала към Капитолий и по която са минавали триумфалните кортежи.
	__Via Aurelia:__ започвала от Трастевере при моста Емилий („Счупения мост“, от който днес се виждат само руини).
	__Vicus Argentarius:__ уличка, разположена между Форума на Цезар и Капитолий.
	__Vicus Laci Fundani:__ започвала зад Форума на Август и продължавала на север, пресичайки се с днешната Виа Панисперна.
	__Vicus Longus:__ уличка между хълмовете Квиринал и Виминал.
	__Vicus Patricius:__ улицата, която се изкачвала към Виминал, днес отговаряща на Виа Урбана.
	__Vicus Tuscus:__ тръгвала от Арката на Янус към Форума, излизайки недалеч от храма на Кастор и Полукс.
