>	Бележка

	Странноприемница „Ямайка“ все още съществува. Тя представлява дружелюбна и гостоприемна гостилница, в която не се сервират алкохолни напитки. Разположена е край дългия трийсет километра път между Бодмин и Лонсестън.
	В приключенската история, която следва, съм представила странноприемницата така, както според мен е изглеждала тя преди повече от сто и двайсет години. Местата, където се развива действието, са реални, а героите и събитията са измислени.
@	Дафни дю Морие
@@	Бодиник бай Фоуи Октомври 1935 година


>	1

	Беше студен и мрачен ден в края на ноември. През нощта беше настъпила рязка промяна във времето. Духащият от изток вятър беше докарал ситен дъжд и небето беше сиво като гранит. Макар че беше малко след два часа, ранният зимен здрач се беше спуснал върху хълмовете и ги беше обвил в мъгла. В четири часа вече щеше да бъде тъмно. Въздухът беше лепкав и студен и проникваше през плътно затворените прозорци на дилижанса. Кожените седалки бяха влажни. Вероятно на покрива на дилижанса имаше пукнатина, защото от време на време върху седалките падаха безшумно ситни капки дъжд, които зацапваха кожата и по нея се образуваха тъмносини петна, напомнящи на разлято мастило. Вятърът духаше на пориви и понякога дилижансът се клатеше на завоите, а на откритите места по възвишенията той се тресеше върху високите си колела и залиташе като пияница.
	Загърнат до ушите в дебелото си палто, кочияшът беше приведен на две върху седалката и се опитваше да сгуши глава си в раменете. Унилите коне правеха усилия да се подчиняват на заповедите му, въпреки че бяха прекалено изтощени от вятъра и от дъжда, за да обръщат внимание на камшика, който плющеше над главите им, размахван от безчувствените му пръсти.
	Колелата на дилижанса скърцаха и стенеха, затъваха в коловозите на пътя и запращаха размекната кал към прозорците. Калта се сливаше със струите на проливния дъжд и закриваше изцяло гледката към пустошта.
	Неколцината пътници, притиснати един към друг, за да се топлят, възкликнаха едновременно, когато дилижансът хлътна надълбоко. Един възрастен мъж, който непрекъснато се оплакваше, откакто се беше качил в дилижанса в Труро, се изправи на крака, свали прозореца с трясък и нахлулият през него дъжд се изля върху пътниците. Той показа главата си през прозореца и започна да псува гневно кочияша. Нарече го мошеник и убиец и му крещеше, че ако продължава да кара с бясна скорост, всички ще бъдат мъртви, преди да са стигнали до Бодмин, че е останал без дъх и никога повече няма да пътува с дилижанс.
	Не беше ясно дали кочияшът го чува, или не — вероятно вятърът отнасяше надалече упреците му. След като изчака няколко минути, които бяха достатъчни, за да стане въздухът в дилижанса мразовит, той вдигна прозореца, настани се отново в ъгъла, зави коленете си с одеялото и започна да си мърмори под носа.
	Съседката му, добродушна жена с румени бузи и синьо наметало, въздъхна състрадателно, намигна, посочи с глава възрастния мъж и отбеляза за двайсети път, че това е най-отвратителната нощ в живота й, като не пропусна да спомене, че е преживяла немалко отвратителни нощи, и добави, че времето е нормално за зимата и едва ли денят може да бъде сбъркан с летен, а после бръкна в голямата си кошница, извади парче кейк и го захапа със здравите си бели зъби.
	Мери Йелан седеше в ъгъла, където дъждовните капки се процеждаха през цепнатината в покрива. От време на време по някоя студена капка падаше върху рамото й и тя я бършеше с нетърпеливите си пръсти. Беше подпряла брадичката си с ръце и беше вперила поглед в изпръскания с кал и дъждовни капки прозорец в очакване някой лъч светлина да пробие плътната пелена на облаците и да й даде възможност да зърне за миг онова синьо небе, което блестеше предишния ден над Хелфорд и изглеждаше като добра поличба.
	Макар че Мери беше изминала едва шейсет километра от дома, където беше живяла в продължение на двайсет и три години, надеждата в сърцето й беше започнала да гасне, а куражът, който я крепеше по време на продължителното мъчително боледуване на майка й, вече беше разклатен от дъжда и от противния вятър. Мисълта, че този край й е чужд, я потискаше още повече. Докато се взираше през замъгления прозорец на дилижанса, тя виждаше свят, различен от света, който й беше познат и от който я отделяше само един ден път. Бляскавите води на река Хелфорд, зелените хълмове, чиито склонове ограждаха обширни долини, и скупчените на брега й къщи й изглеждаха далечни и изгубени завинаги. В Хелфорд дъждът валеше кротко. Дъждовните капки потрепваха по клоните и по листата на дърветата, изчезваха в тучната трева и образуваха ручеи и потоци. Ручеите и потоците се вливаха в широката река и потъваха в благодарната земя, която им се отплащаше с цветя.
	Този дъжд беше проливен и безмилостен. Той шибаше прозорците на дилижанса и се просмукваше в твърдата и безплодна почва. От време на време се мяркаше по някое дърво, чиито голи клони сочеха към четирите посоки на света, прегънати и усукани от столетните бури и толкова черни от времето и от яростните ветрове, че дори при първия повей на пролетта нито една пъпка не би се осмелила да се разлисти от страх, че късната слана ще я убие. Тук нямаше живи храсти, нито ливади. Земята беше покрита с камъни, пирен и хилав зановец.
	„По тези места климатът вероятно никога не е мек — мислеше си Мери. — Или сурова зима, каквото е времето днес, или горещо лято. Тук няма долини, нито сенки, под които да се скриеш от жегата — единствено трева, пожълтяваща, преди да е изминал май.“ Местността беше посивяла от противното време. Дори хората по пътя и в селата се бяха променили заедно с обкръжаващата ги среда. В Хелстън, където се беше качила на първия дилижанс, тя стъпваше върху позната земя. С Хелстън бяха свързани толкова много спомени от детството й. През онези отдавна отминали дни баща й всяка седмица я водеше със себе си на пазара в Хелстън, а после, когато той се спомина, майка й зае смело неговото място и пътуваше дотам и обратно зиме и лете, както правеше той, с кокошките, яйцата и маслото в задната част на каруцата. Мери седеше до нея, стиснала голямата колкото нея кошница и опряла брадичка върху дръжката й. В Хелстън хората се държаха любезно с тях. Името Йелан беше известно и уважавано в града, защото, след като баща й почина, майка й се бореше храбро с живота, а не бяха много жените, които биха се грижили сами за децата си и за стопанството си, без нито за миг да им мине през ума, че биха могли да се омъжат повторно. Един фермер от Манъкан беше готов да й поиска ръката, а също и един фермер от Гуийк нагоре по реката, но нито един от двамата не се осмели да отвори дума за това пред нея. Още щом я погледна в очите, всеки от тях разбра, че тя не го иска, защото принадлежеше тялом и духом на мъжа, който си беше отишъл от този свят. Майка й не се щадеше и тежката работа й се отразяваше зле. Макар че в продължение на седемнайсет години, откакто остана вдовица, тя се трепеше от сутрин до вечер, сърцето й не издържа на напрежението от последното изпитание и я предаде.
	Животните в стопанството им все повече намаляваха и тъй като годината беше лоша — всички в Хелстън се оплакваха, че нямат пари, — цените непрекъснато спадаха и майка й не изкарваше почти нищо от стоката си. Във вътрешността на графството положението беше същото. Не беше далече времето, когато фермерите щяха да започнат да гладуват. После някакъв мор започна да върлува в селата около Хелфорд и да коси добитъка. Болестта нямаше име и не беше открит лек за нея. Тя порази всичко подобно на късна слана. Пристигна по новолуние и си замина, без да остави никаква друга следа по пътя си, освен мъртви животни. За Мери Йелан и майка й настъпи трудно време. Те гледаха как пилетата и патетата се разболяват и умират едно след друго, а младото теле падна на ливадата и повече не беше в състояние да се изправи на крака. Най-много им беше жал за старата кобила, която им служеше вярно от двайсет години и върху чийто широк и як гръб Мери се беше учила да язди като дете. Тя умря в обора една сутрин, положила преданата си глава в скута на Мери. След като изкопаха трап под ябълката в градината и я погребаха, те си дадоха сметка, че тя никога повече няма да тегли каруцата в пазарните дни до Хелстън, и майката на Мери каза:
	— Една част от мен отиде в гроба заедно с клетата Нел, Мери. Не знам дали това беше вярата ми, или нещо друго, но сърцето ми е уморено и едва ли ще издържи още дълго време.
	Бяла като платно и състарена с десет години, тя влезе в къщата, седна на един стол в кухнята, сви рамене, когато Мери й каза, че ще повика лекаря, и отвърна:
	— Вече е прекалено късно, дете. Трябваше да го направим преди седемнайсет години.
	А после заплака тихо. Дотогава Мери никога не я беше виждала да плаче.
	Мери отиде до Могън, за да извика стария лекар, с чиято помощ самата тя беше дошла на бял свят. Докато двамата пътуваха с двуколката му към Хелфорд, лекарят поклати глава и й каза:
	— Знам какво й е на майка ти, Мери. Откакто почина баща ти, тя не жалеше нито тялото, нито ума си и най-накрая е рухнала. Това не ми харесва. От сега нататък за теб ще настъпят трудни времена.
	Двамата стигнаха по лъкатушещия черен път до къщата, която се намираше в най-високата част на селото. Една съседка ги чакаше пред портата, за да им съобщи лошата новина.
	— Майка ти е много зле — извика тя на Мери. — Преди малко излезе на двора — беше ококорена и трепереща като призрак — и падна на пътеката. Госпожа Хоблин и Уил Сърл я внесоха вътре, клетата душа. Казаха, че очите й били затворени.
	Лекарят разбута бързо малката тълпа от хора, които го гледаха тревожно. Двамата с Уил Сърл вдигнаха неподвижното тяло на майка й от пода и го качиха в спалнята на горния етаж.
	— Получила е удар — обясни лекарят на Мери, — но все още диша и пулсът й е равномерен. Тъкмо от това се страхувах — че ще рухне изведнъж. Защо е получила удара точно сега, след всичките тези години, е известно единствено на Господ и на нея самата. Трябва да покажеш, че си достойна дъщеря, Мери, и да се грижиш за нея, докато се изправи на крака. Ти си единствената, която може да го направи.
	В продължение на повече от шест месеца Мери беше неотлъчно до майка си по време на първото и последното боледуване в живота й, но независимо от нейните грижи и от грижите на лекаря вдовицата нямаше желание да оздравее. Тя нямаше желание да се бори за живота си — сякаш копнееше за избавлението си и се молеше безмълвно то да дойде колкото е възможно по-бързо.
	— Не искам да се блъскаш като мен — каза тя на Мери. — Това съсипва тялото и духа. Няма причини да останеш в Хелфорд, след като умра. По-добре е да отидеш при леля си Пейшънс в Бодмин.
	Беше безсмислено Мери да я убеждава, че няма да умре. Тази мисъл беше заседнала в ума й и не беше възможно да бъде прогонена.
	— Не искам да напускам фермата, мамо — отвърна тя. — Родена съм тук, баща ми е роден тук, ти също си от Хелфорд. Мястото на всеки, носещ името Йелан, е тук. Не се страхувам, че ще обеднея и че стопанството ще западне. Ти се грижеше сама за него в продължение на седемнайсет години. Защо и аз да не мога да направя същото? Силна съм и както знаеш, работя не по-зле от всеки мъж.
	— Едно младо момиче не трябва да води такъв живот — възрази майка й. — Аз го правех през всичките тези години заради паметта на баща ти и заради теб. Когато работи заради някого, жената се чувства спокойна и доволна, но съвсем друго е да работиш единствено за себе си. Тогава не влагаш в работата душата си.
	— Ще бъда безполезна в града — възрази Мери. — Не познавам и не искам да познавам друг живот, освен живота край реката. Ще мога да ходя от време на време в Хелстън и това ми е напълно достатъчно. Ще се чувствам най-добре тук с пилетата, които ни останаха, със зеленината в градината, със старото прасе и с лодката. Какво ще правя в Бодмин с леля Пейшънс?
	— Едно момиче не бива да живее само, Мери, защото накрая ще полудее или ще тръгне по лош път. Или едното, или другото. Забрави ли за клетата Сю, която обикаляше из гробището посред нощ при пълнолуние и зовеше своя несъществуващ възлюбен? Имаше едно момиче, ти не го познаваш, защото тогава още не беше родена, което остана сирак на шестнайсет години. Тя избяга във Фалмът и започна да се мъкне с моряците. Двамата с баща ти няма да намерим покой в гроба, ако ти не си на сигурно място. Леля ти Пейшънс ще ти хареса. Тя обича да играе карти и да се смее, а в сърцето й може да се побере целият свят. Спомняш ли си как изглеждаше преди дванайсет години, когато ни гостува за последен път? Беше с шапка с панделки и с копринена фуста. Един работник от Трилаурен й беше хвърлил око, но тя смяташе, че той не е добра партия за нея.
	Да, Мери си спомняше леля Пейшънс с къдравия бретон и големите сини очи, спомняше си как тя се смееше и не спираше да говори и как повдигна полата си и мина на пръсти през калта на двора. Беше красива като фея.
	— Не бих могла да кажа що за човек е чичо ти Джос — продължи майка й, — защото никога не съм го виждала и не познавам хора, които са го виждали. Когато се омъжи за него преди десет година в деня на архангел Михаил, леля ти ми изпрати писмо, което беше пълно с глупости. Човек би могъл да очаква подобно безумие от младо момиче, но не и от жена, прехвърлила трийсетте.
	— Леля Пейшънс и чичо Джос ще сметнат, че съм недодялана — изрече бавно Мери. — Аз не притежавам изтънчените маниери, с които те са свикнали. Едва ли ще има за какво да разговаряме.
	— Те ще те обикнат заради това, което си, а не заради някакви си обноски. Искам да ми обещаеш, дете, че след като умра, ще пишеш на леля си Пейшънс и ще й кажеш, че последното и най-съкровеното ми желание е било да отидеш да живееш при нея.
	— Обещавам — отвърна Мери, но сърцето й се сви при мисълта, че я очаква неясно и несигурно бъдеще и че ще й се наложи да живее без познатите и любими неща, лишена от утехата, че стъпва по родна земя, докато се бори с трудностите, с които щеше да се сблъска.
	С всеки следващ ден майка й изнемощяваше все повече и животът постепенно я напускаше. Тя преживя жътвата, беритбата на плодовете и началото на листопада. Но когато сутрин върху земята започна да се стеле мъгла и тя се покри със скреж, а пълноводната река излезе от коритото си, устремена към бурното море, чиито вълни бучаха и се разбиваха върху малките плажове на Хелфорд, вдовицата стана неспокойна — въртеше се в леглото, дърпаше чаршафите и говореше на дъщеря си, като я наричаше с името на покойния си съпруг, за неща, които се бяха случили отдавна, и за хора, които Мери не познаваше. В продължение на три дни тя живя в някакъв свой свят и нито веднъж не дойде на себе си, а на четвъртия ден почина.
	Едно по едно нещата, които Мери познаваше и обичаше, преминаха в чужди ръце. Добитъкът беше откаран на пазара в Хелстън. Мебелите бяха продадени на съседите й. Един човек от Ковърак хареса къщата и я купи. Захапал лулата си, той обикаляше с широки крачки из двора и обясняваше какви промени ще направи и кои дървета ще отсече, за да не пречат на гледката от къщата. Обзета от ненавист, Мери го наблюдаваше безмълвно от прозореца на стаята си, докато прибираше в куфара на баща си малобройните си вещи.
	Този непознат мъж я накара да се чувства така, сякаш беше натрапница в собствения си дом. От начина, по който я гледаше, Мери разбра, че той иска от нея да напусне незабавно къщата. Тя и бездруго непрекъснато си мислеше, че трябва да се махне колкото е възможно по-бързо от нея и да обърне завинаги гръб на миналото. Прочете за пореден път писмото от леля си, което беше написано нечетливо на обикновена хартия. Леля й пишеше, че е била шокирана от нещастието, сполетяло племенницата й, и че не е знаела за болестта на сестра си, защото от последното й гостуване в Хелфорд бяха изминали много години. По-нататък тя пишеше: При нас настъпиха известни промени, за които не съм ви съобщила. Аз вече не живея в Бодмин, а на трийсет километра извън града, по пътя за Лонсестън. Мястото е диво, но е много красиво. Ако дойдеш при нас, компанията ти ще ми бъде много приятна през зимата. Говорих с чичо ти и той ми каза, че не би имал нищо против да живееш тук, ако си кротка и мълчалива и ни помагаш, когато се наложи. Наясно си, надявам се, че чичо ти няма да може да ти дава пари, нито да те храни даром. Той очаква от теб да му помагаш в бара в замяна на храната и подслона, които ще ти осигурява. Чичо ти е съдържател на странноприемница „Ямайка“.
	Мери сгъна писмото и го прибра в куфара. Това беше странна покана от усмихнатата леля Пейшънс, която тя помнеше — безчувствено, безсъдържателно писмо, без нито една утешителна дума. От него й стана ясно едно-единствено нещо: че не трябва да иска пари от чичо си. Леля Пейшънс с копринената фуста и изисканите маниери беше съпруга на съдържател на странноприемница! Мери предположи, че този факт не е бил известен на майка й. Писмото нямаше нищо общо с онова писмо, което беше написала щастливата булка преди десет години.
	Мери обаче беше обещала на майка си и щеше да удържи на думата си. Къщата беше продадена и за нея вече нямаше място тук. Както и да я посрещнеше, леля й беше сестра на майка й и тя не трябваше да забравя този факт. Старият й живот — фермата и блестящите води на Хелфорд, които обичаше толкова много — вече принадлежеше на миналото. Очакваха я бъдещето и странноприемница „Ямайка“.
	И така, Мери Йелан потегли от Хелстън със скърцащия и люлеещ се дилижанс в северна посока и мина през разположения на брега на река Фал град Труро с множеството островърхи кули на покривите и широките калдъръмени улици, със синьото, напомнящо на юга небе и застаналите пред портите на къщите си усмихнати хора, които махаха на пътниците, докато дилижансът изтрополяваше покрай тях. Но когато Труро остана зад тях в долината, небето се прихлупи и от двете страни на пътя започнаха да се точат пустеещи земи. Селата бяха разположени на големи разстояния едно от друго и пред портите на къщите не стояха усмихнати хора. Тук-там се мяркаше по някое дърво. Нямаше нито един жив плет. А после излезе вятър и донесе със себе си дъжда. Когато дилижансът навлезе в Бодмин, мрачен и отблъскващ като заобикалящите го хълмове, пътниците взеха в ръце багажа си и се приготвиха да слязат — всички, освен Мери, която все още седеше на мястото си в ъгъла. Кочияшът, по чието лице се стичаха дъждовни капки, надникна през прозореца и я попита:
	— За Лонсестън ли сте? През нощта пътуването в пустошта е много неприятно. Можете да преспите в Бодмин и на сутринта да продължите със следващия дилижанс. В този дилижанс вие ще бъдете единственият пътник.
	— Приятелите ми ме очакват. Не се страхувам от пътуването. Нямам намерение да стигам чак до Лонсестън. Моля ви да спрете пред странноприемница „Ямайка“.
	Мъжът я погледна с любопитство.
	— Пред странноприемница „Ямайка“? — повтори той. — Какво ще правите в странноприемница „Ямайка“? Това място не е за млади момичета. Сигурно сте се объркали — добави и се взря невярващо в Мери.
	— Чувала съм, че мястото е много самотно, но аз така или иначе не бих могла да живея в град. На брега на река Хелфорд, където съм родена, е тихо и зиме, и лете, но аз никога не съм се чувствала самотна.
	— Не съм споменал нищо, свързано със самотата — отвърна мъжът. — Може би не разбирате какво имам предвид, защото не сте от този край. Не става дума за трийсетте километра пустош, макар че те биха уплашили повечето жени. Изчакайте за момент. — Той извика през рамо на жената, която се беше показала през прозореца над входа на странноприемница „Ройъл“ и палеше фенера, защото вече беше започнало да се здрачава: — Госпожо, елате за малко, моля ви. Дано двамата с вас да успеем да вразумим това младо момиче. Мислех си, че трябва да я откарам до Лонсестън, но тя ме помоли да я оставя пред странноприемница „Ямайка“.
	Жената слезе по стъпалата, надникна в дилижанса и започна да обяснява:
	— Мястото е диво и сурово. Няма да намерите работа в нито една ферма. В пустошта хората не гледат с добро око на непознатите. Ще направите по-добре, ако останете тук, в Бодмин.
	Мери й се усмихна и отвърна:
	— Не се притеснявайте за мен. Отивам при роднини. Чичо ми държи странноприемница „Ямайка“.
	Настъпи продължително мълчание. На слабата светлина в дилижанса Мери видя, че жената и мъжът се взират в нея, и усети как по тялото й пропълзяха студени тръпки. Очакваше от жената да каже нещо, което да й подейства успокоително, но тя се отдръпна от прозореца и изрече бавно:
	— Извинявайте. Това, разбира се, не ми влиза в работата. Лека нощ.
	Кочияшът, чието лице беше станало много червено, започна да си подсвирква като човек, който няма търпение да излезе от неприятната ситуация, в която е изпаднал. Мери се наведе импулсивно напред, докосна го по ръката и промълви:
	— Ще ми кажете ли истината? Каквото и да е тя. Хората не харесват чичо ми, така ли? Или става дума за нещо друго?
	Мъжът изглеждаше силно притеснен.
	— Странноприемница „Ямайка“ не се ползва с добро име — отвърна той с хрипкав глас, като избягваше да я гледа в очите. — За нея се носят странни слухове, знаете как става понякога. Не искам обаче да ви тревожа. Може би слуховете не отговарят на истината.
	— Какви са тези слухове? Искате да кажете, че в нея се събират пияници? Или че чичо ми е заобиколен от лоша компания?
	Мъжът явно не желаеше да й даде конкретен отговор.
	— Не искам да ви тревожа — повтори той, — а и не мога да бъда сигурен в нищо. Просто съм чувал разни истории. Порядъчните хора вече не ходят в „Ямайка“. Това е всичко, което знам. Преди се отбивахме в странноприемницата, за да напоим и да нахраним конете си, а също и за да хапнем и да пийнем по нещо. Но вече не го правим. Когато минаваме покрай нея, пришпорваме конете и спираме чак на „Петте пътеки“, но и там не се задържаме дълго.
	— Защо порядъчните хора вече не ходят там? — попита настоятелно Мери. — Какво ги спира?
	Мъжът се колебаеше, сякаш не можеше да намери подходящите думи.
	— Страхуват се — отвърна най-накрая той и замълча. Може би си мислеше, че се е държал грубо, и му беше дожаляло за нея, защото след малко отново надникна през прозореца и я попита: — Не искате ли да изпиете чаша чай, преди да тръгнем? Пътят е дълъг и в пустошта е много студено.
	Мери поклати глава. Тя беше загубила апетит и макар че чаша горещ чай щеше да я стопли, не й се искаше да влиза в „Ройъл“, където жената щеше да я гледа втренчено, а хората щяха да започнат да шушукат зад гърба й. Освен това в нея сякаш се беше вселил някакъв досаден страхливец, който й шепнеше: „Остани в Бод мин, остани в Бодмин“, и тя се опасяваше, че ще го послуша, след като намери подслон в „Ройъл“. Беше обещала на майка си да отиде при леля Пейшънс и щеше да спази обещанието си.
	— Тогава да тръгваме — предложи кочияшът. — Тази нощ вие ще бъдете единственият пътник в пустошта. Ето ви още едно одеяло. Завийте си коленете с него. След като излезем от Бодмин и се изкачим по хълма, ще пришпоря конете, защото в подобна нощ човек не трябва да се задържа прекалено дълго на пътя. Няма да се успокоя, докато не стигна до леглото си в Лонсестън. Малцина от нас обичат да прекосяват пустошта през зимата, особено когато времето е лошо — добави той, затръшна вратата на дилижанса и зае мястото си на седалката.
	Дилижансът потегли с грохот надолу по улицата покрай примигващите светлини на солидните постройки и отминаваше хората, които бързаха да се приберат вкъщи за вечеря, привели ниско глави срещу силния вятър и проливния дъжд. През пролуките в капаците на прозорците се процеждаше приветливата светлина на свещите. Навярно в огнищата гореше огън, жените и децата бяха насядали около застланите с покривки маси, а мъжете грееха премръзналите си ръце на ярките пламъци. Мери си мислеше за усмихнатата си спътница и се чудеше дали вече е седнала на масата в къщата си, заобиколена от децата си. Колко спокойна изглеждаше тя с румените си бузи и грубите си захабени ръце! Каква сигурност вдъхваше плътният й глас! Мери си представи, че е слязла след нея от дилижанса, проследила я е до дома й и я е помолила да й даде подслон. Беше убедена, че жената не би я отпратила. Тя щеше да й се усмихне, щеше да стисне приятелски ръката й и щеше да я приюти в къщата си. Мери щеше да й помага в домакинството и щеше да я обикне, докато споделя с нея част от живота й и се запознава със семейството й.
	Конете вече бяха започнали да се изкачват по хълма и Мери наблюдаваше през прозореца върху задната стена на дилижанса как светлините на Бодмин изчезват постепенно, докато последната от тях примигна и угасна. Тя беше сама с вятъра и дъжда и от мястото, към което беше тръгнала, я отделяха трийсетина километра гола пустош. Чудеше се дали по този начин се чувства корабът, след като напусне някое пристанище. Нито един кораб обаче не би бил по-нещастен от нея дори когато вятърът фучи в платната му, а вълните заливат палубите му.
	В дилижанса беше станало съвсем тъмно, защото Мери беше решила, че е по-добре да загаси факлата, която се разгаряше от проникващия през цепнатината на покрива вятър и съществуваше опасност някоя искра да подпали кожата на седалките. Тя седеше, сгушена в ъгъла, клатеше се заедно с дилижанса и си мислеше, че никога досега не е предполагала колко злокобна може да бъде самотата. В самото проскърцване и простенване на дилижанса, в който тя се чувства така, сякаш се намираше в люлка, се криеше някаква заплаха. Вятърът връхлиташе върху покрива му и дъждът, който се лееше още по-силно, откакто се бяха отдалечили от хълмовете, шибаше свирепо прозорците му. От двете страни на пътя се простираше безкрайна пустош. Нямаше дървета, нямаше пътеки, нито къщи — мрачната и гола, подобна на пустиня земя стигаше до някакъв невидим хоризонт. Мери си мислеше, че на това безрадостно място не биха могли да живеят нормални човешки същества. Вероятно децата се раждаха с изкривени тела като храстите на зановеца, които бяха почернели и приведени от духащия непрестанно от север и от юг, от изток и от запад вятър. Умовете на хората сигурно бяха извратени, а мислите им бяха зловещи заради живота, който те водеха сред мочурищата и гранита, сред грубия пирен и рушащите се скали. Тези хора навярно бяха потомци на някакво странно племе. Земята им е служила като възглавница, а черното небе — като завивка. В тях несъмнено все още живееше дяволът.
	Пътят продължаваше да лъкатуши из тъмната смълчана земя. Отникъде не се виждаше светлина, която би могла да вдъхне надежда на пътничката в дилижанса. Може би по дългия трийсет и три километра път между Бодмин и Лонсестън нямаше нито едно селище, нито една къща или овчарска колиба, с изключение на страховитата странноприемница „Ямайка“.
	Мери беше загубила представа за времето и пространството. Струваше й се, че е изминала сто и шейсет километра и че наближава полунощ. Чувстваше се в безопасност в дилижанса, защото поне той й беше познат. Пътуваше от дълго време — беше се качила на него в ранната утрин. Колкото и кошмарно да беше това безкрайно пътуване, тя беше защитена от неговите четири стени и от течащия му покрив. Компанията на кочияша й даваше сигурност, защото можеше да го извика във всеки момент. Стори й се, че дилижансът започна да се движи по-бързо. Чуваше как кочияшът крещи на конете, а вятърът отнасяше думите му покрай прозореца, до който беше седнала.
	Мери отвори прозореца и погледна навън. Дъждът и вятърът я заслепиха за миг, а после, като разтърси глава, за да отметне падналата върху очите й коса, тя видя как дилижансът преваля един хълм. Конете препускаха бясно в галоп, а от двете страни на пътя се мержелееше забулената от дъжда и мъглата сурова мастиленосиня пустош. Отляво върху самото било на хълма недалече от пътя се издигаше някаква сграда. Мери зърна в мрака неясните очертания на високите й комини. В околността нямаше други къщи. Вероятно това беше „Ямайка“, извисяваща се самотно в цялото си величие, изложена на поривите на ветровете.
	Мери се загърна с наметалото си и закопча катарамата му. Кочияшът беше спрял конете и те се потяха под дъжда, а от телата им се издигаха облаци пара. Той слезе и свали куфара на Мери. Изглеждаше притеснен и непрекъснато поглеждаше през рамо към къщата, докато изричаше:
	— Пристигнахме. Остава само да пресечете двора. Почукайте на вратата, за да ви отворят. Аз трябва да тръгвам, защото иначе няма да стигна до Лонсестън тази нощ.
	След миг кочияшът вече беше на седалката и хващаше юздите в ръце. Той извика нещо на конете и започна да ги удря тревожно с камшика. Дилижансът изтрополи, залюля се и потегли по пътя. Погълнат от мрака, той изчезна така, сякаш никога не е съществувал.
	Мери седеше сама с куфара до краката си. След малко откъм тъмната къща зад гърба й долетя шум от дърпане на резета и вратата се отвори. Едра фигура излезе от нея и размаха фенер.
	— Кой е? — чу се вик. — Търсите ли някого?
	Мери пристъпи напред и се взря в лицето на мъжа. Фенерът светеше в очите й и я заслепяваше. Мъжът го залюля пред нея, засмя се, хвана я за ръката, дръпна я грубо към верандата и възкликна:
	— О, това си ти! Най-накрая пристигна при нас. Аз съм Джос Мерлин, твоят чичо. Добре дошла в странноприемница „Ямайка“.
	Мъжът я въведе в къщата, засмя се отново, затвори врата и сложи фенера на пейката във вестибюла. Двамата се изправиха лице в лице и всеки се взря в другия.


>	2.

	Мъжът беше висок най-малко два метра, мургав като циганин и със свъсено чело, а гъстата му черна коса падаше върху очите му и закриваше ушите му. Той беше як като кон; раменете му бяха широки и силни, дългите му ръце стигаха почти до коленете, а свитите му в юмруци длани напомняха на бутове. Тялото му беше толкова огромно, че главата му изглеждаше прекалено малка за него и беше хлътнала между раменете му. По леко прегърбената стойка, черните вежди и сплъстената си коса мъжът приличаше на гигантска горила. С изключение на дългите крайници и едрото тяло обаче нищо друго в него не напомняше на маймуна. Кривият му като клюн нос стигаше почти до устата му, която някога вероятно е била изящна, но сега ъгълчетата й бяха отпуснати. Големите му черни очи все още бяха красиви, независимо от бръчките, торбичките и червените жилки. Единствено зъбите му бяха останали непроменени. Те все още бяха здрави и бели и когато се усмихваше, изпъкваха върху смуглата му кожа и му придаваха вид на гладен вълк. И макар че би трябвало да има огромна разлика между човешката усмивка и оголените вълчи зъби, у Джос Мерлин тя не се забелязваше.
	— Значи, ти си Мери Йелан — изрече най-накрая той и наведе глава, за да може да я наблюдава по-добре — и си дошла, за да се грижиш за чичо си Джос. Това според мен е много благородно от твоя страна.
	Мъжът отново се засмя. Подигравателният му смях отекна в къщата и подейства като камшик на опънатите нерви на Мери.
	— Къде е леля Пейшънс? — попита тя и обходи с очи вестибюла, който изглеждаше мрачен със студения каменен под и тясното паянтово стълбище. — Тя не е очаквала, че ще дойда, така ли?
	— Къде е леля Пейшънс? — имитира я мъжът. — Къде е моята скъпа леля? Защо не идва да ме прегърне, да ме целуне и да ми покаже колко ме обича? Не можеш ли да почакаш една минута, преди да хукнеш към нея? Няма ли да целунеш чичо си Джос?
	Мери отстъпи назад. Мисълта, че би могла да го целуне, я изпълни с отвращение. Този мъж или беше луд, или беше пиян. Вероятно и едното, и другото. Не искаше обаче да го ядосва, защото се страхуваше прекалено много от него.
	Той се досети за това, което й беше минало през ума, засмя се отново и каза:
	— О, не, нямам намерение да те докосвам. При мен ти си в безопасност, все едно си в църква. Не харесвам тъмнокоси и тъмнооки жени, скъпа моя, а и имам прекалено много друга работа, за да ми остава време за игрички с племенницата ми. — Отегчен от собствената си шега, той се усмихна презрително, сякаш Мери беше някаква глупачка, а после вдигна глава към стълбището и изрева: — Пейшънс! Къде си, по дяволите? Момичето пристигна и в момента хленчи за теб. Вече започна да й се повдига от мен.
	От върха на стълбището долетя лек шум от веещи се поли и провлечени стъпки, последван от блещукане на свещ и възклицание. Затулила очите си от светлината, по тесните стъпала слизаше жена. Тя носеше сивкаво боне върху рядката си прошарена коса, която падаше на сплъстени кичури на раменете й. Беше извила нагоре върховете им в старанието си да възстанови къдриците, които вероятно отдавна бяха изчезнали. Лицето й беше слабо, с опъната върху скулите кожа. Очите й бяха големи и ококорени, сякаш в тях постоянно се криеше някакъв въпрос. Жената имаше нервен тик — от време на време издаваше напред устните си, а после ги отпускаше. Тя беше облечена с избеляла фуста на райета, която някога е била вишневочервена, но впоследствие беше изсветляла до розова, а върху раменете й беше наметнат кърпен многократно шал. Очевидно току-що беше пришила нова панделка към бонето си в опит да го освежи. Панделката изглеждаше нелепо. Тя беше яркочервена и беше в ужасяващ контраст с бледността на лицето й. Обзета от печал, Мери се взираше безмълвно в жената. Нима дребното изтерзано, развлечено и състарено с двайсет години същество беше пленителната леля Пейшънс от спомените й?
	Жената слезе по стъпалата, взе ръцете на Мери в своите, взря се в лицето й и прошепна:
	— Ти наистина дойде. Това е моята племенница Мери Йелан, нали? Детето на покойната ми сестра?
	Мери кимна, като благодари мислено на Господ, че майка й не можеше да я види, и отвърна тихо:
	— Скъпа лельо Пейшънс, радвам се да ви видя отново. Минаха много години, откакто за последен път ни гостувахте в Хелфорд.
	Жената непрекъснато я докосваше и галеше дрехите й. Изведнъж тя се притисна към нея, отпусна глава върху рамото й и се разплака толкова силно, че й беше трудно да диша.
	— О, я стига — изръмжа съпругът й. — Що за посрещане е това? Защо е нужно да цивриш така, проклета глупачке? Не виждаш ли, че момичето е гладно? Заведи я в кухнята и й дай бекон и нещо за пиене. — Той се наведе, метна с лекота на рамото си куфара на Мери, сякаш беше пакет хартия, и измърмори: — Ще го занеса в стаята й и ако докато се върна, не си приготвила масата за вечеря, ще ти се случи нещо, заради което ще си струва да плачеш. И на теб също, ако не се държиш прилично — добави, като завря лицето си в лицето на Мери и сложи големия си пръст върху устата й. — Питомна ли си, или хапеш? — попита той, засмя се отново гръмко и се заизкачва с тежки стъпки по тясното стълбище.
	Леля Пейшънс овладя сълзите си, направи неимоверни усилия да се усмихне, докато потупваше с ръка рехавите си къдрици, за да ги оправи — жест, който Мери си спомняше бегло, — и като примигваше нервно с издадени напред устни, поведе Мери по тъмния коридор към кухнята, която беше осветена с три свещи, а в огнището тлееше торф.
	— Не трябва да обръщаш внимание на чичо си Джос — изрече тя и държанието й изведнъж се промени: тя заприлича на скимтящо кученце, което с постоянна жестокост е било приучено към покорство и което, независимо от ритниците и ругатните е готово да брани господаря си като тигър. — Чичо ти е свикнал всички около него да му угаждат. Малко е своенравен и хората, които не го познават, невинаги го разбират в началото. Но е добър съпруг. Откакто се оженихме, винаги е бил добър с мен.
	Леля й не спираше да бъбри, докато се движеше напред-назад по каменния под на кухнята и вадеше от големия шкаф хляба, сиренето и мазнината, в която беше пържила месо, а Мери беше клекнала до огъня и правеше отчаяни опити да стопли премръзналите си пръсти. Кухнята беше пълна с гъст торфен пушек. Пушекът се издигаше до тавана, пълзеше в ъглите, висеше във въздуха като рехав син облак, влизаше в очите и в ноздрите й и полепваше по езика й.
	— Бързо ще обикнеш чичо си Джос и ще свикнеш с навиците му — продължаваше да нарежда леля й. — Той е много деликатен и много смел мъж. Тук всички го познават и го уважават. Никой няма да каже нито една лоша дума за Джос Мерлин. Понякога у нас се събира голяма компания. Невинаги е толкова тихо, колкото е сега. Пътят е много оживен. По него всеки ден се движат карети. Собствениците на ферми са много любезни с нас. Вчера ни беше на гости един съсед и аз му направих кейк за вкъщи. „Госпожо Мерлин — каза ми той, — вие сте единствената жена в Корнуол, която умее да приготвя кейк.“ Точно така се изрази. А господин Басът от Норт Хил, земевладелецът, който притежава цялата земя в околността, ме срещна на пътя онзи ден — беше във вторник — и си свали шапката. „Добро утро, госпожо“, изрече и се поклони от седлото на коня си. Казват, че на младини той бил много галантен с жените. В този момент Джос излезе от конюшнята, където поправяше колелото на двуколката. „Как я карате, господин Басът?“, попита го той „Не по-зле от вас, господин Мерлин“, отвърна господин Басът и двамата се засмяха.
	Мери измърмори нещо в отговор на тази кратка реч. Беше й болно да гледа как, докато говореше, леля Пейшънс избягваше да среща очите й. Лекотата, с която думите излизаха от устата й, беше подозрителна. Тя говореше като дете, което е склонно да си измисля. Мери се измъчваше, докато я слушаше. Искаше й се леля й да замълчи, защото потокът от думи беше по-ужасяващ от сълзите й. Пред вратата се чуха стъпки и тя си помисли със свито сърце, че Джос Мерлин е слязъл и вероятно е слушал, докато съпругата му говореше. Леля Пейшънс също чу стъпките му, пребледня и започна да издава напред устните си и да ги отпуска. Той влезе в стаята и погледна към едната, а после към другата и отбеляза:
	— Кокошките вече са се разкудкудякали. — Усмивката беше изчезнала от лицето му, а очите му бяха присвити. — Достатъчно е да се разбъбриш, за да спреш да плачеш. Чух те какво каза, глупачке. Крякаше като пуйка. Мислиш ли, че скъпоценната ти племенница ще повярва на една твоя дума? Ти не си способна да излъжеш дете, камо ли тази издокарана девойка.
	Джос вдигна стола, който се намираше до едната от стените на кухнята, и го стовари с трясък до масата. После се отпусна върху него, а столът изскърца под тежестта му, посегна към хляба, отряза си дебел резен и го натопи в мазнината. Отхапа залък от резена и докато мазнината се стичаше по брадата му, направи знак на Мери да се приближи до масата и й каза:
	— Виждам, че ти е нужна храна.
	Той отряза внимателно един тънък резен от хляба, раздели го на четири и го поля с мазнината. Направи го по начин, напълно различен от начина, по който беше постъпил преди малко, и Мери беше ужасена от тази промяна в маниерите му от грубост към финес. Сякаш в пръстите му се криеше някаква сила, която ги превръщаше от тояги в бързи и ловки слуги. Ако беше отрязал резен хляб и й го беше подхвърлил, тя нямаше да се притесни толкова много, защото това щеше да отговаря на предишното му поведение. Но тази внезапна проява на изтънченост, тези изящни движения на ръцете му я стреснаха, защото те не се вписваха в представата, която си беше изградила за него. Мери му благодари тихо и започна да се храни.
	Леля й, която не беше казала нито една дума, откакто съпругът й влезе в стаята, пържеше бекон на огнището. Мери усещаше погледа на Джос Мерлин върху себе си откъм отсрещната страна на масата, а зад гърба й леля й охкаше, неспособна да се справи с калпавите си пръсти с горещата дръжка на тигана. След малко тя изпусна тигана и извика уплашено. Мери понечи да стане, за да й помогне, но Джос и й изкрещя да не мърда от мястото си.
	— Една глупачка ми е напълно достатъчна — изрече гневно той. — Остави леля си да почисти. Няма да й е за първи път. — Облегна се назад на стола, започна да си чисти зъбите с нокът и я попита: — Какво ще пиеш? Бренди, вино или бира? Тук може и да гладуваш, но никога няма да бъдеш жадна. В „Ямайка“ не страдаме от болно гърло — добави той, засмя се и намигна на Мери с изплезен език.
	— Чаша чай, ако може — отвърна Мери. — Не съм свикнала да пия алкохол, дори вино.
	— О, така ли? Бих казал, че си загубила много досега. Тази вечер можеш да пиеш чай, но кълна се в Господ, че след един-два месеца ще преминеш на бренди. — Джос се пресегна през масата и хвана ръката й. — Ръката ти е прекалено нежна за човек, който се е грижил сам за стопанството си. Опасявах се, че ще бъде груба и зачервена. Мъжете се отвращават най-много от грозната ръка, която им налива бира. Не искам да кажа, че клиентите ми са претенциозни, а и в странноприемница „Ямайка“ никога не имало барманка. — Той й се поклони насмешливо, пусна ръката й и се обърна към съпругата си: — Пейшънс, скъпа, ето ти ключа. Иди да донесеш бутилка бренди. Изпитвам толкова силна жажда, че дори водите на Дозмари няма да могат да я утолят.
	Съпругата му прекоси бързо стаята и изчезна в коридора, а Джос отново започна да си чисти зъбите, като си подсвиркваше от време на време, докато Мери отхапваше от хляба и отпиваше от чая, който той беше поставил пред нея. Очите й сълзяха от пушека, челото й беше стегнато от непоносима болка и тя с мъка държеше тялото си изправено на стола. Въпреки това обаче наблюдаваше внимателно чичо си, защото беше усетила нервността на леля си и имаше чувството, че двете са уловени като мишки в капан, а той си играе с тях подобно на огромна котка.
	След няколко минути леля й се върна с бутилката и я постави пред него. После тя приключи с пърженето на бекона и сложи по няколко парчета на Мери и на себе си, а чичо й започна да пие от брендито, като се взираше навъсено в пространството пред себе си и риташе от време на време крака на масата. Изведнъж той удари с юмрук по масата. Чиниите и чашите се разклатиха, а една купа падна на пода и се счупи.
	— Чуй ме, Мери Йелан! — изкрещя той. — В тази къща аз съм господарят. Запомни добре тези мои думи. Ако правиш това, което ти казвам, ако помагаш в къщата и обслужваш клиентите ми, няма да те докосна с пръст. Но Бог ми е свидетел, че ако не си държиш устата затворена, ще ти стъпя на врата, както направих навремето с леля ти.
	Мери седеше на масата и го гледаше в очите, отпуснала ръце в скута си, за да не му даде възможност да види, че те треперят.
	— Разбрах ви много добре — отвърна тя. — Не съм любопитна и никога през живота си не съм клюкарствала. Не ме интересува какво вършите в странноприемницата, нито с какви хора общувате. Ще се грижа за къщата и няма да ви давам поводи да недоволствате. Но ви уверявам, че ако се отнасяте грубо с леля Пейшънс, веднага ще изляза от странноприемница „Ямайка“ и ще се върна с някой мирови съдия. След това можете да ми стъпвате на врата колкото си искате.
	Мери беше пребледняла и си даваше сметка, че ако чичо й започне да крещи, тя няма да издържи и ще се разплаче, и оттогава нататък той ще има пълен контрол над нея. Но й дожаля за изтормозеното същество, в което се беше превърнала леля й, и не успя да спре изливащия се от устата й поток от думи. Не предполагаше, че по този начин ще успее да защити себе си. Тя беше направила силно впечатление на чичо си, като му се опълчи. Той се облегна, укротен, назад на стола и каза:
	— Представи се добре, дори много добре. Даде ни да разберем с каква квартирантка ще си имаме работа. Вече ще знаем, че в момента, в който бъде засегната, тя си показва ноктите. Добре, скъпа. Явно двамата с теб си приличаме повече, отколкото предполагах. Ще бъдем равностойни участници в играта. Някой ден може би ще ти се наложи да вършиш в „Ямайка“ работа, която никога преди не си вършила. Мъжка работа, Мери Йелан, за която човек понякога заплаща с живота си.
	Леля Пейшънс ахна тихо и прошепна:
	— Ох, Джос, моля те, не говори така.
	Гласът на леля й прозвуча толкова настоятелно, че Мери се взря изненадано в нея. Леля й се наведе напред и махна на съпруга си да замълчи. Вдигнатата й нагоре брадичка и болката в очите й стреснаха Мери повече от всичко, което се беше случило през тази нощ. По кожата й полазиха тръпки и започна да й премалява. Какво беше накарало леля Пейшънс да изпадне в паника? Какво се канеше да каже Джос Мерлин? Мери беше ужасена и в същото време изгаряше от любопитство. Чичо й махна раздразнено с ръка:
	— Върви да си лягаш, Пейшънс — подкани съпругата си той. — Омръзна ми, докато вечерям, да гледам бледото ти лице, което ми напомня за смъртта. Двамата с момичето се разбираме добре.
	Жената веднага стана от стола си и се приближи до вратата, като поглеждаше безпомощно през рамо. Тя излезе от стаята и след малко Мери и Джос чуха стъпките й по стълбището. Двамата останаха сами. Джос бутна настрани празната си чаша, кръстоса ръце върху масата и рече:
	— Аз имам една слабост и ще ти кажа каква е тя: пиянството. Пиянството е проклятие и аз осъзнавам това, но не мога да се откажа от него. Накрая то ще ме погуби и ще се окаже, че напразно съм се трепал цял живот. Понякога дълго време пия само по няколко чаши както тази нощ. А после жаждата взема връх над мен и аз започвам да се наливам. Наливам се с часове. Докато пия, силата, славата, жените и Божието царство се сливат в едно и аз се чувствам така, сякаш съм крал, Мери. Чувствам се така, сякаш целят свят е в краката ми. Това е и рай, и ад. Тогава не спирам да говоря, докато не избълвам всяко проклето нещо, което съм направил. Затварям се в спалнята и крещя, така споделям тайните си с възглавницата. Леля ти заключва стаята, а когато изтрезнея, започвам да чукам по вратата и тя ме пуска да изляза. Никой не знае за това, освен нас двамата, а сега ти го казах и на теб. Казах ти го, защото вече съм пиян и не мога да си държа езика зад зъбите. Но не се съм пил толкова много, че да си загубя ума. Не съм пил достатъчно, за да ти кажа защо живея в това забравено от Бога място и защо държа странноприемница „Ямайка“. — Гласът му беше дрезгав и той говореше шепнешком.
	Торфеният огън почти беше загаснал и по стената пълзяха тъмни, подобни на дълги пръсти сенки. Свещите също догаряха и по тавана се открояваше уродливата сянка на Джос Мерлин. Той се усмихна на Мери и с глуповат пиянски жест докосна с пръст носа си.
	— Не съм ти го казал, Мери Йелан. О, не, все още съм достатъчно разумен и хитър, за да не го направя. Ако искаш да научиш повече, трябва да попиташ леля си. Тя ще ти разкаже всичко. Чух я, докато бъбреше, че у нас се събира приятна компания и че онзи господин Басът си свалил шапката и я поздравил. Това е лъжа, всичко е лъжа. Ще ти кажа каква е истината, защото ти така или иначе ще я научиш. Мировият съдия Басът е прекалено уплашен, за да се отбива тук. Когато ме срещне на пътя, той се прекръства и пришпорва коня си. Както и всички останали превзети земевладелци. Дилижансът не спира тук, нито пощенската кола. Това не ме притеснява — имам достатъчно клиенти. Колкото повече ме избягват земевладелците, толкова по-добре за мен. А тук се пие много, прекалено много. Някои хора идват в „Ямайка“ в събота вечер, а други заключват вратите на къщите си и запушват с пръсти ушите си, за да могат да заспят. Понякога през нощта всяка къща в пустошта е тиха и тъмна и на километри разстояние оттук единствената светлина идва от прозорците на странноприемница „Ямайка“. Говори се, че крясъците и песните се чували чак до фермите под хълма Ръф. Ти ще бъдеш в бара нощем, ако работата ти хареса, и ще можеш да видиш компанията, която се събира в него.
	Мери седеше на стола и стискаше с ръце седалката му. Тя не смееше да мръдне от страх, защото, както вече се беше убедила, в настроението на чичо й всеки момент можеше да настъпи промяна и съкровената му и спокойна изповед да отстъпи място на безцеремонна грубост.
	— Всички се боят от мен — продължи той, — цялата тази проклета паплач. Боят се от човека, който не се бои от никого. Ако навремето бях учил, щях да пребродя Англия заедно с крал Джордж. Пречат ми пиенето, пиенето и горещата ми кръв. Това е проклятие за всички нас, Мери. Нито един мъж, носещ името Мерлин, не е умрял тихо в леглото си. Баща ми беше обесен в Ексетър — скара се с някакъв човек и го уби. Ушите на дядо ми бяха отрязани заради кражби. Изпратиха го в едно селище за каторжници в тропиците, където умря, след като беше ухапан от змия. Аз съм най-големият от тримата синове в нашето семейство. Всички сме родени под сянката на Килмар, която е надвиснала над Пустошта на дванайсетимата мъже. Ако пресечеш Източната пустош, ще стигнеш до Ръшифорд и ще видиш една гранитна канара, която прилича на протегната към небето дяволска ръка. Това е Килмар. Ако се е родил под сянката му, човек се пропива, както стана с мен. Брат ми Матю се удави в блатото Триуорта. Дълго нямахме никакви вести от него. Мислехме си, че се е качил на някой кораб. През лятото настана суша и в продължение на седем месеца не падна нито една капка дъжд. Намериха Матю в тресавището. Ръцете му стърчаха над главата му, а около него кръжаха дъждосвирци. Брат ми Джем, мътните да го вземат, е най-малкият от нас. Той все още се държеше за полата на майка ни, когато Мат и аз вече бяхме зрели мъже. Двамата с него никога не сме се разбирали. Той е прекалено умен, а езикът му е прекалено остър. Все някога обаче ще го хванат и ще го обесят, както стана с баща ми. — Той замълча за миг, взря се в празната чаша пред себе си и я вдигна от масата, а после я остави на мястото й. — Казах ти достатъчно. Повече няма да говоря за себе си тази нощ. Върви да си лягаш, Мери, преди да съм ти извил врата. Тази свещ е за теб. Стаята ти се намира над верандата.
	Мери взе свещника, без да каже нищо, и понечи да го заобиколи, но той я хвана за рамото, завъртя я към себе си и продължи:
	— Понякога нощем ще чуваш шум от колела по пътя. Каруците няма да отминават странноприемница „Ямайка“, а ще спират пред нея. Ще чуваш стъпки в двора и гласове под прозореца си. Когато това се случва, ще лежиш в леглото си, Мери Йелан, с покрита с одеялото глава. Разбира ли ме?
	— Да, чичо.
	— Много добре. А сега излез от кухнята и не забравяй, че ако някога ме попиташ нещо за тези каруци, няма да остане нито една здрава кост в тялото ти.
	Мери излезе от стаята в тъмния коридор, блъсна се в пейката във вестибюла, изкачи се по стълбището и като опипваше стената с ръце, се опита да се ориентира, но се завъртя в кръг и се озова отново пред стълбището. Чичо й беше казал, че стаята й е над верандата. Тя обиколи тъмната площадка. Докато минаваше покрай двете врати срещу стълбището, си помисли, че това вероятно са вратите на стаите за гости, очакващи пътниците, които вече не търсеха подслон под покрива на странноприемница „Ямайка“, а после с препъване стигна до още една врата и натисна дръжката на бравата. Тази стая очевидно беше нейната, защото видя на трепкащата светлина на свещта куфара си на пода.
	Стените не бяха облепени с тапети, а дъсченият под беше гол. Един обърнат с дъното нагоре сандък, върху който беше подпряно напукано огледало, служеше за тоалетка. В стаята нямаше кана, нито леген и тя предположи, че ще й се наложи да се мие в кухнята. Леглото изскърца, когато се облегна на него, а двете тънки одеяла бяха влажни. Мери реши да не се съблича, а да легне на леглото с дрехите, с които беше пътувала, макар че те бяха прашни, и да се завие с наметалото си. Приближи се до прозореца и погледна през него. Вятърът почти беше спрял, но все още валеше ситен дъжд — капките се стичаха по външната стена на къщата и размазваха мръсотията по стъклата на прозореца.
	От далечния край на двора долетя странен шум, който приличаше на звук, издаван от болно животно. Макар че беше много тъмно, Мери успя да различи някаква черна фигура, която се поклащаше леко напред-назад. Тя си спомни с ужас историите, които й беше разказал Джос Мерлин, и за миг й се стори, че вижда увиснал на бесило човек. След като се взря във фигурата, осъзна, че това е табелата на странноприемницата. Пироните, с които беше закрепена за подпорите си, се бяха разхлабили и тъй като никой не се беше погрижил да я закове отново, тя се поклащаше от лекия вятър. Табелата представляваше очукана дъска, която някога вероятно се е извисявала гордо, но оставени на произвола на съдбата, с времето белите букви на надписа „Странноприемница Ямайка“ бяха посивели и се бяха размазали. Мери затвори капаците на прозореца и легна на леглото. Зъбите й тракаха, а краката й бяха премръзнали. Тя лежа дълго, свита на кълбо и изпаднала в отчаяние. Чудеше се дали не ще може да избяга от къщата и да измине обратно двайсетте километра до Бодмин, или ще падне от изтощение край пътя и ще заспи, а на сутринта, след като се събуди, ще види огромната фигура на Джос Мерлин, надвесена над нея.
	Мери затвори очи и в съзнанието й изплува усмихнатото лице на чичо й, а после той се намръщи и лицето му се покри с безброй бръчки, преди да се разтресе от гняв. Видя сплъстена му черна коса, кривия му нос и дългите му силни пръсти, които криеха злокобна грациозност. Чувстваше се като уловена в мрежа птица, която никога няма да успее да избяга от клопката, колкото й упорито да се бори. Ако искаше да бъде свободна, трябваше веднага да напусне къщата, да скочи през прозореца и да хукне по белия, виещ се като змия из пустошта път. На следващия ден щеше да бъде твърде късно.
	Мери изчака, докато чу стъпките на чичо си по стълбището. Той си мърмореше нещо и за нейно облекчение подмина стаята й и продължи по коридора вляво от стълбището. Вратата в дъното на коридора се затвори и настъпи тишина. Мери реши, че трябва да действа веднага. Ако останеше дори една нощ под този покрив, решителността й щеше да я напусне и тя щеше да остане завинаги тук. Щеше да обезумее и да се съсипе като леля си Пейшънс. Отвори вратата и излезе безшумно в коридора. Стигна на пръсти до стълбището, спря и се ослуша. Беше сложила ръка на перилата и тъкмо стъпваше върху най-горното стъпало, когато чу шум откъм другия коридор. Някой плачеше и се опитваше да заглуши излизащите на пресекулки от гърлото му стенания, като заравяше лице във възглавницата. Беше леля й Пейшънс. Мери изчака за миг, а после се върна в стаята си, хвърли се на леглото и затвори очи. С каквото и да й предстоеше да се сблъска в бъдеще и колкото и уплашена да беше, тя в никакъв случай нямаше да си тръгне от странноприемница „Ямайка“. Беше длъжна да остане с леля Пейшънс. Леля й се нуждаеше от нея. Може би Мери взе това решение, защото смяташе, че присъствието й щеше да служи като утеха на леля й и двете щяха да измислят как да действат оттук нататък, или защото по някакъв начин — в момента беше прекалено уморена, за да прави каквито й да било планове — щеше да успее да защити леля си от Джос Мерлин. В продължение на седемнайсет години майка й беше живяла и работила сама в стопанството и беше преодолявала трудности, които Мери едва ли някога щеше да срещне. Майка й никога не би избягала заради някакъв побъркан мъж. Тя не би се уплашила от тази злокобна къща, която стоеше самотна на билото на хълма и предизвикваше хората и бурите, а щеше да се бори смело с враговете си. Да, майка й щеше да се бори с тях, докато ги победи. Отстъплението би било немислимо за нея.
	Мери лежеше в твърдото легло и умът й блуждаеше, докато се опитваше да заспи. Всеки звук — от драскането на скритата в дупката на стената зад нея мишка до скърцането на табелата на двора — опъваше до скъсване нервите й. Тя започна да брои минутите и часовете на тази безкрайна нощ и чак когато първият петел запя в полето зад къщата, престана да брои, въздъхна и потъна в мъртвешки сън.


>	3.

	Когато Мери отвори очи, духаше силен вятър от запад, а слънцето изглеждаше бледо и размито. Беше я събудило потрепването на табелата и по силната дневна светлина и по цвета на небето тя осъзна, че се е успала и че вероятно минава осем часът. Погледна през прозореца към двора и видя, че вратата на конюшнята е отворена и в калта пред нея има пресни следи от копита. Помисли си с огромно облекчение, че стопанинът на къщата е излязъл и тя ще бъде сама, макар и за малко, с леля Пейшънс.
	Мери разопакова бързо багажа си. Извади дебелата пола, шарената престилка и тежките обувки, които носеше във фермата, и след десет минути вече беше слязла на долния етаж и се миеше в килера зад кухнята.
	Леля й Пейшънс влезе в кухнята — беше ходила в кокошарника зад къщата, — извади от престилката си няколко яйца, усмихна й се загадъчно и каза:
	— Предположих, че ще искаш да изядеш едно яйце на закуска. Снощи беше прекалено уморена, за да се нахраниш както трябва. Запазих ти малко сметана, за да си намажеш с нея хляба.
	Тази сутрин поведението на леля й беше съвсем нормално и макар че от зачервените й клепачи личеше, че не е спала добре, тя правеше усилия да бъде весела. Мери предположи, че леля й се държи като уплашено дете единствено в присъствието на съпруга си, а когато той не е вкъщи, също по детски е способна да забрави за грубостите му и да изпитва радост от дребните неща, като например от възможността да приготви закуска на Мери и да й свари едно яйце.
	Двете избягваха да говорят за предишната нощ и не споменаха нито веднъж името на Джос. Мери не попита леля си нито къде е отишъл съпругът й, нито по каква работа, защото това не я интересуваше. Тя изпитваше огромно облекчение от факта, че за момента се е отървала от него. Леля й предпочиташе да говори за неща, които не бяха свързани с настоящия й живот, и тъй като очевидно се страхуваше от въпросите на племенницата си, Мери реши да я пощади и започна да й разказва за последните години от живота си в Хелфорд, за несгодите, за болестта и за смъртта на майка си. Тя не знаеше дали леля Пейшънс е в състояние да я слуша, или не, макар че тя кимаше, издаваше напред устните си, клатеше глава и от време на време възкликваше тихо. Струваше й се, че годините, прекарани в страх и тревога, са отнели способността й да се концентрира и стаеният в гърдите й ужас й пречи да води нормален разговор с когото й да било.
	През цялата сутрин двете бяха заети с домакинска работа и Мери успя да разгледа странноприемницата. Тя представляваше мрачна, построена върху голяма площ сграда с дълги коридори и разположени на необичайни места стаи. В бара се влизаше през отделен вход, който се намираше на едната от страничните стени на сградата, и макар че в момента помещението беше празно, тежкият въздух в него носеше следи от времето, когато е било пълно за последен път: застоял цигарен дим, кисела миризма на алкохол и усещане за потни и мръсни тела, притиснати плътно едно до друго на покритите с петна пейки.
	Независимо от изплувалите в ума й неприятни образи според Мери това беше единственото помещение в странноприемницата, от което лъхаше живот и което не беше мрачно и потискащо. Останалите помещения бяха запуснати или стояха неизползвани, дори салонът изглеждаше необитаем, сякаш от месеци нито един порядъчен пътник не беше прекрачвал прага му и не си беше топлил краката пред бумтящия в него огън. Стаите за гости на горния етаж бяха в още по-окаян вид. Едната беше пълна с вехтории. Покрай стените й бяха наредени един върху друг сандъци, а по пода се търкаляха проядени от поколения плъхове и мишки чулове. В стаята, която се намираше до нея, на едно счупено легло бяха наредени кошове с картофи и ряпа.
	Мери предположи, че нейната малка стая вероятно е била в същото състояние и леля й се е погрижила да я разтреби заради нея. Тя не се осмели да влезе в спалнята на леля си и чичо си, която се намираше в съседния коридор. Вратата на стаята, която се намираше под спалнята в края на дългия коридор на долния етаж, беше заключена. Мери излезе на двора, за да надникне в нея през прозореца, но той беше закован с дъски и тя не успя да види нищо.
	Къщата и пристройките към нея оформяха трите страни на квадратния двор, а на малката тревна площ в центъра му имаше поилка. Покрай двора минаваше пътят — бяла лента, простираща се до хоризонта сред подгизналата от проливните дъждове кафява пустош. Мери излезе на пътя и се огледа. Докъдето стигаше погледът й, нямаше нищо друго, освен черни хълмове и гола земя. Макар че изглеждаше страховита и необитаема, странноприемницата с покрив от шистови плочи и високи комини беше единствената сграда в околността. На запад от нея издигаха глави скалисти хълмове. Някои от тях бяха с плоски като пасища била, обрасли с жълтееща под слабите лъчи на зимното слънце трева, а други бяха сурови и злокобни с покритите си с гранит и огромни каменни плочи върхове. От време на време облаците затулваха слънцето и върху пустошта плъзваха дълги като пръсти сенки. Цветовете бяха разнообразни — редуваха се лилави, мастиленосини и петнисти хълмове, а когато слънчевите лъчи успяваха да проникнат през облаците, някой от тях се обагряше в златистокафяво и се открояваше на фона на своите потънали в мрак съседи. По пладне на изток пустошта изглеждаше неподвижна като пясъка в пустинята, а на запад върху скованите от арктическа зима хълмове надвисваше подобен на наметало на върлуващ по пътищата разбойник облак, от който върху гранитните зъбери се сипеше примесен с град и сняг дъжд. Въздухът напомняше на въздуха в планината — свеж, благоуханен, студен и необичайно чист. Това беше нещо непознато за Мери. Тя беше свикнала с мекия климат на защитения от бурите от гъст жив плет и високи дървета Хелфорд. Дори източният вятър не можеше да стигне до него, защото го спираше вдаващият се в реката нос, и единствено зелените пенливи води на реката препускаха буйно напред.
	Макар че земята, върху която странноприемница „Ямайка“ се издигаше самотно и служеше като буфер срещу природните стихии, беше мрачна, враждебна, гола и безплодна, във въздуха се усещаше някакво предизвикателство, което събуждаше у Мери Йелан жажда за приключения. Вятърът щипеше бузите й, заслепяваше очите й, развяваше косата й и я запращаше върху лицето й. Тя вдишваше дълбоко през ноздрите си и въздухът изпълваше дробовете й — по-освежителен и по-сладък дори от глътка сайдер. Мери се приближи до поилката и пъхна ръце под струята. Водата беше бистра и леденостудена. Тя отпи няколко глътки. Тази вода не приличаше на никоя друга. Тя беше горчива, странна и с лека миризма, напомняща на миризмата на пушека от торфения огън в кухнята. Беше много приятна на вкус и утоли жаждата й.
	Мери се почувства силна и укрепнала духом. Апетитът й се беше изострил. Тя влезе в къщата при леля Пейшънс с надеждата, че масата е сервирана за обяд. Изяде с охота порцията от задушеното с ряпа овче месо и за първи път през последните двайсет и четири часа се почувства сита. Куражът й се беше възвърнал и тя беше готова да задава въпроси на леля си, без да се страхува от последствията.
	— Лельо Пейшънс — започна Мери, — защо чичо ми е съдържател на странноприемница „Ямайка“?
	Внезапната директна атака изненада жената и тя се взря за миг в Мери, преди да й отговори. После се изчерви и започна да движи устата си.
	— Защо… — тя замълча, като се колебаеше как да продължи. — Мястото е много известно. Сама ще се убедиш. Това е главният път от юг. Дилижансите минават по него два пъти седмично. Те пътуват до Лонсестън и обратно — тръгват от Труро, от Бодмин и от някои други места като дилижанса, с който ти пристигна вчера. Пътят винаги е оживен. Използват го всякакви хора, понякога дори моряци от Фалмът.
	— Да, така е, лельо Пейшънс. Но защо никой от тях не се отбива в „Ямайка“?
	— Не е вярно, че никой не се отбива тук. Хората често спират, за да пийнат по нещо в бара. Не можем да се оплачем от липса на клиенти.
	— Как е възможно да твърдиш подобно нещо, след като салонът никога не се използва, а стаите за гости са пълни с вехтории, които служат за храна на плъховете и мишките? Видях ги с очите си. И преди съм била в странноприемници, и то много по-малки от тази. В нашето село също има странноприемница. Бяхме приятели със съдържателя й. Двете с мама много пъти сме пили чай в салона и макар че бяха само две, стаите на горния етаж бяха обзаведени така, че в тях да могат да бъдат настанявани пътници.
	Леля й мълчеше, като непрекъснато движеше устните си и преплиташе пръсти в скута си.
	— Чичо ти Джос предпочита гостите ни да не нощуват тук — изрече тя най-накрая. — Казва, че човек никога не знае на какви хора може да попадне. Мястото е толкова пусто, че някой спокойно може да ни убие, докато спим. По този път минават всякакви хора. Животът ни ще бъде изложен на опасност.
	— Това са пълни глупости, лельо Пейшънс. Какъв смисъл има да държите странноприемница, след като не сте в състояние да предложите на един почтен пътник легло за през нощта? За какво друго би могла да служи тя? И как успявате да свързвате двата края, след като нямате клиенти?
	— Както вече ти казах, ние имаме клиенти — отвърна сърдито жената. — В странноприемницата идват хора от фермите и от близките села. На километри оттук в пустошта са пръснати безброй ферми, чиито собственици често ни посещават. Понякога вечер барът е пълен.
	— Вчера кочияшът на дилижанса ми каза, че порядъчните хора вече не посещават „Ямайка“, защото се страхуват.
	Цветът на лицето на леля й Пейшънс се промени. Тя пребледня, а очите й започнаха да блуждаят. Преглътна, прокара език по устните си и отвърна:
	— Чичо ти Джос е много сприхав. Ти сама видя, че е така. Той лесно избухва и не обича хората да му се бъркат в работата.
	— Лельо Пейшънс, кой би се бъркал в работата на един съдържател на странноприемница, след като той не върши нищо нередно? Колкото й избухлив да е даден човек, нравът му не би трябвало да бъде причина хората да бягат от него. Това не е никакво оправдание.
	Леля Пейшънс мълчеше. Доводите й се бяха изчерпали, но тя не искаше да отстъпи подобно на инатливо магаре. Мери реши да подходи по друг начин.
	— А защо поначало сте дошли тук? — попита тя. — Мама не знаеше нищо за това. Двете с нея смятахме, че сте в Бодмин. Ти ни писа оттам, след като се омъжи.
	— С чичо ти се запознахме в Бодмин, но никога не сме живели там. Известно време живяхме близо до Падстоу, а после се преместихме тук. Чичо ти купи странноприемницата от господин Басът. Мисля, че в продължение на няколко години беше стояла празна, и той сметна, че тя ще бъде подходяща за него. Искаше да се установи на едно място. На младини е пътувал непрекъснато. Бил е на толкова много места, че ми е трудно да запомня имената им. Дори веднъж е ходил в Америка.
	— Струва ми се странно, че е решил да се установи на подобно място. Едва ли е могъл да направи по-лош избор, нали?
	— Странноприемницата се намира близо до стария му дом. Чичо ти е роден само на няколко километра оттук, в Пустошта на дванайсетимата мъже. Неговият брат Джем все още живее там в онази малка къща, когато не обикаля из графството. Понякога идва тук, но двамата с чичо ти не се погаждат.
	— А господин Басът посещава ли странноприемницата?
	— Не.
	— Защо? Нали той самият я е продал на чичо ми?
	Леля й Пейшънс замълча, като продължаваше да преплита пръсти и да мърда с устни.
	— Получи се малко недоразумение — отвърна най-накрая тя. — Чичо ти купи странноприемницата с посредничеството на един свой приятел. На господин Басът му стана неприятно, след като се настанихме нея.
	— Защо?
	— Той не се беше срещал с чичо ти от младежките му години в Триуорта. Тогава Джос бил много буен и се държал грубо с хората. Вината не била негова, Мери, просто такъв му бил късметът. Всички мъже в рода му били буйни. По-малкият му брат е много по-лош от него, сигурна съм в това. Господин Басът обаче беше чувал какви ли не лъжи за чичо ти Джос и страшно се ядоса, когато разбра, че е продал „Ямайка“ на него. Това е цялата истина.
	Леля Пейшънс се облегна на стола си, изтощена от кръстосания разпит. В очите й се четеше молба да й бъдат спестени по-нататъшните въпроси, а лицето й беше бледо и напрегнато. Независимо от измъчения й вид с присъщата на младостта безпощадна напористост Мери реши да я попита още нещо.
	— Лельо Пейшънс — започна тя, — искам да те попитам нещо, но те моля да ми отговориш честно. Обещавам, че после ще те оставя на мира. Каква е връзката между заключената стая със закования с дъски прозорец и каруците, които спират пред странноприемница „Ямайка“ през нощта?
	Веднага щом зададе този въпрос, Мери съжали, че го е направила, подобно на мнозина преди нея, които бяха постъпили прибързано. Беше обаче прекалено късно. Бедата беше сторена.
	На лицето на леля й се появи странно изражение и големите й хлътнали очи се ококориха от ужас, сякаш беше видяла призрак. Устните й потрепваха, а ръката й се вдигна към гърлото.
	Мери бутна стола й назад и коленичи пред нея. Прегърна я, притисна я до себе си, целуна я по косата и прошепна:
	— Извинявай. Не ми се сърди, аз просто съм груба и нахална. Това не е моя работа и нямам право да те разпитвам. Срамувам се от себе си. Моля те да забравиш за този въпрос.
	Леля й закри лицето си с ръце и дълго време остана неподвижна, без да обръща внимание на думите на племенницата си. Двете мълчаха, а Мери я галеше по рамото и целуваше ръцете й.
	После леля й свали ръцете от лицето си и погледна към нея. Страхът беше изчезнал от очите й и тя беше спокойна. Взе ръцете на Мери в своите и се взря в лицето й.
	— Мери — заговори тя с тих, близък до шепот глас, — не съм в състояние да отговоря на въпросите ти, защото повече от отговорите не са ми известни. Но тъй като си моя племенница, дете на покойната ми сестра, искам да те предупредя за нещо. — Тя погледна назад през рамо, сякаш се боеше, че Джос се крие в сянката зад вратата. — В странноприемница „Ямайка“ се случват неща, които никога не съм се осмелила да изрека на глас. Лоши неща. Злокобни неща. Не мога да ти разкажа за тях, дори самата мисъл за това ме плаши. С времето ще научиш за някои от тях. Няма как да го избегнеш. Чичо ти Джос се събира със странни хора, които се занимават със странен бизнес. Понякога тези хора идват тук през нощта и през прозореца на стаята си над верандата ще чуваш стъпки, гласове и чукане по вратата. Чичо ти ги посреща и ги води в стаята със заключената врата. Те влизат в тази стая и от спалнята, която се намира точно над нея, чувам приглушените им гласове през цялата нощ. Тръгват си преди изгрев-слънце и не оставят никакви следи след себе си, сякаш никога не са били тук. Следващия път, когато дойдат, ти няма да споменаваш нищо за тях нито пред мен, нито пред чичо си Джос. Ще лежиш в леглото със запушени с пръсти уши. Не трябва да питаш за тях нито мен, нито чичо си, нито когото и да било другиго, защото, ако научиш дори и половината от нещата, които знам аз, косата ти ще побелее като моята и ти ще започнеш да заекваш, когато говориш, ще плачеш по цели нощи и това ще сложи край на безгрижната ти младост, както сложи край на моята младост, Мери.
	Тя стана от стола, бутна го настрани и излезе от кухнята. Мери се вслушваше в шума от бавните й неуверени крачки по стълбището, които продължиха по коридора на горния етаж. Леля й влезе в спалнята и затвори вратата след себе си.
	Мери седна на пода до празния стол и погледна през прозореца. Слънцето вече се беше скрило зад най-далечния хълм. Не след дълго злокобният ноемврийски здрач щеше да се спусне над странноприемница „Ямайка“.


>	4.

	Джос Мерлин отсъства от странноприемницата близо седмица и Мери използва това време, за да опознае местността. Присъствието й в бара не беше нужно, защото, когато съдържателят на странноприемницата заминаваше някъде, никой не се отбиваше в нея, и след като двете с леля си приключваха с домакинската работа, тя беше свободна да ходи където поиска. Пейшънс Мерлин не обичаше разходките. Тя нямаше желание да стигне по-далече от кокошарника зад странноприемницата и по тази причина трудно се оправяше с посоките. Беше чувала имената на хълмовете от съпруга си, но нямаше никаква представа кой къде се намира и как се стига до него. Ето защо по пладне Мери тръгваше сама, като се ориентираше единствено по слънцето и разчиташе на безпогрешните си инстинкти на жена, родена и прекарала целия си досегашен живот на село.
	Пустошта беше по-дива, отколкото Мери предполагаше. Тя се простираше от изток на запад като огромна пустиня, прорязана от пътеки и извисяващи се на хоризонта хълмове. Мери нямаше представа къде свършва тази земя, макар че веднъж, след като тръгна на запад и се изкачи по най-високия хълм, който се намираше зад „Ямайка“, зърна в далечината сребристото сияние на морето. Местността беше тиха, необятна и недокосната от човешка ръка. Каменните плочи по върховете на хълмовете бяха наклонени една към друга и образуваха странни форми, подобни на огромни стражи, които стояха там, откакто бяха сътворени от Божиите ръце.
	Някои плочи изглеждаха като грамадни причудливи столове и разкривени маси, а други — като налягали върху билото на хълма великани, чиито масивни отпуснати тела хвърляха сенки върху пирена и туфите трева. Имаше и изправени върху тясната си страна камъни, които пазеха по някакъв странен начин равновесие, сякаш се подпираха на ветровете, а също и плоски като олтари камъни, чиито гладки и лъскави повърхности се взираха в небето в очакване на жертвоприношение, което никога нямаше да бъде извършено. Върху билата на високите хълмове се пъдеха диви овце и гнездяха гарвани и мишелови. Те бяха убежища на всички самотни същества.
	В равнината под хълмовете пасяха черни крави и волове. Животните пристъпваха внимателно по твърдата земя и избягваха инстинктивно примамливите туфи трева, под които се криеха въздишащи и шепнещи тресавища. Вятърът свиреше тъжно в процепите на гранита, а понякога звукът напомняше на болезнен човешки стон.
	В местността духаха странни ветрове — появяваха се изневиделица, пълзяха по тревата, разлюляваха стръкчетата й, дишаха срещу събралата се в дупките на камъните дъждовна вода и къдреха повърхността й. Понякога вятърът издаваше викове и крясъци, които отекваха в просеките и заглъхваха постепенно, и стихваше също така внезапно, както се беше появил. Сред хълмовете цареше безмълвие, характерно за една отдавна отминала епоха, която беше изчезнала така, сякаш никога не беше съществувала, и в която вместо хора по склоновете на хълмовете са пристъпвали езически божества. Въздухът беше неподвижен и в него се усещаше някакво необичайно спокойствие, за което заслугата не беше на Господ.
	Докато се изкачваше по хълмовете и си почиваше в падините в близост до изворите и потоците, Мери Йелан си мислеше за Джос Мерлин и се опитваше да си представи какво е било детството му, как е расъл и как е закърнявал като почернелия зановец, докато северният вятър е издухвал здравия цвят от тялото му.
	Един ден Мери се отправи към Източната пустош, като следваше посоката, за която Джос й беше споменал през нощта на пристигането й в странноприемницата. Повървя известно време и после спря на склона на един обрасъл с трева хълм, заобиколен от гола земя. Склонът се спускаше към дълбоко и коварно блато, в което ромолеше поточе. Отвъд блатото насред пустошта се издигаше скала, подобна на издялана от гранит ръка в отвратителен сив цвят с огромни, насочени към небето пръсти.
	Това беше Килмар и някъде сред тази огромна каменна маса на мястото, където хребетите й закриваха слънцето, беше роден Джос Мерлин, а брат му все още живееше там. В блатото под нея се беше удавил Матю Мерлин. Мери си представи как младият мъж върви с широки крачки из пущинака и си подсвирква, а поточето бълбука в ушите му. Нощта се спуска неусетно. Матю забавя крачка и поема по обратния път към дома си. Мери си представи как мъжът спира, замисля се за миг, изругава тихо, свива рамене и потъва в мъглата, възвърнал увереността си, но след като е направил няколко крачки, земята под краката му хлътва, той се препъва, пада и когато се изправя на крака, разбира, че е затънал до коленете в тинята. Посяга да се хване за една туфа трева, но тя потъва под тежестта му. Опитва се да рита, но не може да помръдне краката си. Най-накрая успява да повдигне единия си крак и обзет от паника, се втурва напред и затъва още по-надълбоко, но продължава да гази в блатото, като разтваря с ръце високата трева, а пред него от блатото излита дъждосвирец, който размахва криле и кряка тъжно. След като дъждосвирецът изчезва зад хребета, блатото отново притихва. Само няколко стръка трева се поклащат известно време на вятъра, а после настъпва пълен покой.
	Мери се обърна с гръб към Килмар, хукна през пустошта, като непрекъснато се препъваше в пирена и камъните, и спря да тича чак когато блатото и скалата се скриха зад един хълм. Не възнамеряваше да стига толкова далече и й предстоеше дълъг път обратно към странноприемницата. Стори й се, че е изминала цяла вечност, преди да превали последния хълм и да зърне пътя, над който се издигаха високите комини на „Ямайка“. Докато прекосяваше двора, видя със свито сърце, че вратата на конюшнята е отворена и понито е вътре. Джос Мерлин се беше върнал.
	Мери се опита да влезе в къщата, без да вдига шум, но вратата изскърца по каменните плочи на пода на вестибюла. Звукът отекна в тихата стая и след минута чичо й се появи с наведена глава под гредата на тавана. Ръкавите на ризата му бяха навити над лактите, а в ръката си държеше чаша и кърпа. Изглежда, беше в добро настроение, защото й извика весело, като размаха чашата:
	— Никога не навеждай глава в мое присъствие, дори и да съм на един километър от теб. Изглежда, не се радваш да ме видиш. Не ти беше мъчно за мен, така ли?
	Мери хе опита да се усмихне и го попита дали пътуването му е било приятно.
	— Защо трябва да е било приятно, по дяволите? — отвърна той. — Изкарах добри пари и това е единственото, за което ми пука. Ако си мислиш, че съм гостувал на краля, ще трябва да те разочаровам.
	Той се засмя гръмко на шегата си, а леля й, която се беше появила зад рамото му, се усмихна престорено. Веднага щом смехът му заглъхна, усмивката на леля й изчезна от лицето й и то си възвърна напрегнатото изражение и втренчения, почти идиотски поглед, които се появяваха винаги когато съпругът й беше край нея.
	Мери веднага забеляза, че безгрижието, на което се радваше леля й през изминалите няколко дни, беше изчезнало и тя се беше превърнала в предишното нервно съсипано същество. Тъкмо се канеше да се качи в стаята си, когато Джос й извика:
	— Тази вечер няма да се спотайваш горе. Ще ти се наложи да работиш в бара рамо до рамо с чичо си. Не знаеш ли кой ден от седмицата е?
	Мери спря и се замисли. Беше загубила представа за времето. Доколкото си спомняше, беше пристигнала с дилижанса в понеделник. Значи днес беше събота. Събота вечер. Тя веднага осъзна какво има предвид Джос Мерлин. През тази нощ компанията му щеше да се събере в странноприемница „Ямайка“.
	Хората от пустошта пристигаха един по един, като пресичаха забързано и тихо двора, сякаш не искаха никой да ги види. На слабата светлина те изглеждаха безплътни и приличаха на сенки, докато минаваха под верандата и заобикаляха фасадата на сградата, за да почукат на вратата на бара и да бъдат допуснати в него. Някои носеха фенери и притеснени от потрепващата им светлина, се опитваха да ги скрият под палтата си. Един-двама яздеха понита. Тропотът на копитата на понитата отекваше върху плочите и звучеше странно в тихата нощ, а после се чуваха изскърцването на вратата на конюшнята и шепотът на мъжете, докато вкарваха понитата. Други бяха още по-плахи и не носеха фенери. Те притичваха през двора с нахлупени до веждите шапки и закопчани до брадите палта и с потайността си издаваха желанието си да останат незабелязани. Причината за тази потайност беше непонятна, защото всеки човек на пътя можеше да види, че тази нощ странноприемница „Ямайка“ посреща гости. Светлината струеше през прозорците й, които обикновено бяха със затворени капаци, и с настъпването на нощта шумът от човешки гласове ставаше все по-силен. От време на време звучаха песни, чуваха се викове и гърмеше смях. Очевидно посетителите на странноприемницата, които при пристигането си бяха толкова плахи, сякаш изпитваха срам, докато прекрачваха прага й, се бяха отърсили от страха и от срама си и след като се бяха скупчили на бара със запалени лули и пълни чаши, бяха хвърлили предпазливостта на вятъра.
	Компанията, която се беше събрала в бара около Джос Мерлин, беше странна. Застанала зад тезгяха и скрита наполовина от бутилките и чашите, Мери можеше да наблюдава мъжете незабелязано. Те бяха насядали по високите столчета или се бяха разположили на пейките, облегнати на стената или опрели лакти на масите, а един-двама, които не носеха на пиене като останалите, вече лежаха на пода. Повечето бяха мръсни, с раздърпани дрехи, сплъстени коси и изпочупени нокти — скитници, бездомници, бракониери, джебчии, крадци на добитък и цигани. Сред клиентите имаше фермер, загубил фермата си заради лошо управление и нечестни сделки, овчар, запалил плевника на господаря си, търговец на коне, прогонен от Девън, и обущар от Лонсестън, използващ занаята си като прикритие за търговия с крадени вещи.
	Мъртвопияният мъж, който лежеше на пода, беше бивш помощник-капитан на шхуна в Падстоу и беше разбил кораба си в брега. Дребният човек, който седеше в отдалечения ъгъл на бара и си гризеше ноктите, беше рибар от Порт Айзък и криеше в комина на колибата си чорап, пълен със злато; никой не знаеше откъде е дошло това злато. Имаше мъже, които живееха наблизо, под сянката на хълмовете, и не познаваха друг дом, освен пустошта, блатата и гранита. Един от тях беше пристигнал пеша без фенер от блатото Крауди отвъд хълма Ръф и беше минал през хълма Браун Уили, а друг се беше спуснал си билото на хълма Чийзринг и в момента седеше на пейката с вдигнати върху масата крака и нос, заврян в халбата с бира, до довлеклия се по една пътека от Дозмари нещастник, който не беше с всичкия си. Лудият имаше лилаво родилно петно върху едната половина на лицето си. Той непрекъснато го щипеше и опъваше кожата около него.
	Макар че беше скрита зад бутилките и се опитваше да не гледа към мъжа, Мери се почувства зле и едва не припадна. Застоялата миризма на алкохол, цигареният дим и вонята на наблъсканите едно до друго немити тела я отвращаваха и тя си даваше сметка, че няма да издържи дълго в бара. Беше доволна, че не й се налагаше да се движи сред мъжете. Задължението й беше да стои зад бара и да се опитва да остане незабелязана. Тя миеше, бършеше и пълнеше чашите от кранчетата или от бутилките, а Джос ги връчваше на клиентите си и от време на време вдигаше крилото на тезгяха и обикаляше из помещението, като се смееше, подхвърляше по някоя груба дума, потупваше някого по рамото и кимаше с глава към друг. В началото мъжете й подвикваха весело, хвърляха й любопитни погледи, свиваха рамене и хихикаха, но след като цялата компания се събра в бара, престанаха да й обръщат внимание. Те я приеха като племенницата на съдържателя и като прислужницата на съпругата му, както им беше представена. На някои от по-младите мъже им се искаше да я заговорят, но не посмяха да го направят от страх, че подобна фамилиарност ще разгневи Мерлин, защото предполагаха, че той вероятно я е довел в „Ямайка“, за да се забавлява с нея.
	И така, за нейно огромно облекчение Мери беше оставена на мира, макар че ако знаеше каква е причината за сдържаността им, щеше да напусне бара, засрамена и отвратена. Леля й не се появи при гостите, но от време на време Мери зърваше сянката й и чуваше стъпките й в коридора, а веднъж видя уплашените й очи, които надничаха през една пролука между дъските на вратата на бара. Вечерта изглеждаше безкрайна и Мери копнееше за мига, в който щеше да излезе от бара. Очите й бяха уморени и тя с мъка ги държеше отворени. В изпълнения с цигарен дим и изпарения въздух лицата на мъжете изглеждаха разкривени, косите и зъбите им изпъкваха, а устите им сякаш бяха прекалено големи за телата им. Някои от мъжете, които не бяха в състояние да пият повече, лежаха като мъртви на пода, покрили с ръце лицата си.
	Тези, които бяха достатъчно трезви, за да могат да се държат на краката си, бяха наобиколили един безделник от Редрут, който се беше провъзгласил за най-умния член на групата. Мината, в която беше работил преди, се беше срутила, и оттогава той се препитаваше като тенекеджия и амбулантен търговец. Мъжът разполагаше със запас от мръсни песни, които вероятно беше научил по време на пребиваването си в недрата на черната земя, и забавляваше с тези бисери компанията в странноприемница „Ямайка“.
	Мери имаше чувството, че таванът на бара всеки момент ще падне от смеха, с който бяха посрещани пикантериите му, като най-силно от всички, разбира се, се смееше съдържателят на странноприемницата. Тя беше потресена от грозния му писклив смях, в който нямаше нито капка радост и който отекваше изтерзано в тъмните коридори и в празните стаи на горния етаж. Амбулантният търговец издевателстваше над нещастния идиот от Дозмари, който беше толкова пиян, че клечеше като животно на пода и не можеше да се изправи на крака. С помощта на няколко мъже той го сложи върху една маса и го накара да повтаря след него думите на песните и да ги съпровожда със съответните движения сред истеричния кикот на тълпата. Насърчен от аплодисментите й, мъжът се друсаше, виеше от удоволствие и чоплеше лилавото родилно петно върху лицето си със счупените си нокти. Мери не беше в състояние да издържи на тази гледка. Тя докосна по рамото чичо си и той се обърна към нея. Лицето му беше почервеняло от горещината в помещението и по него се стичаха струйки пот.
	— Това ми дойде в повече — изрече тя. — Ще ви се наложи от сега нататък сам да обслужвате приятелите си. Качвам се в стаята си.
	Джос избърса потта от челото си с ръкава на ризата и се взря в нея. Мери с изненада установи, че макар че беше пил през цялата вечер и играеше ролята на водач на тази шумна луда компания, той беше трезвен и си даваше сметка за поведението си.
	— Вече ти писна от нас, така ли? — отвърна Джос. — Смяташ, че средата не е подходяща за теб? Чуй какво ще ти кажа, Мери. Не си се преуморила, докато стоиш зад тезгяха, и би трябвало да паднеш на колене и да ми благодариш. Мъжете не те закачат, защото си моя племенница, но ако не се ползваше с тази репутация, Бог ми е свидетел, че от теб вече нямаше да е останало почти нищо. — Той се засмя гръмогласно, ощипа я болезнено по бузата с палеца и показалеца си и продължи: — Качвай се горе. Така или иначе наближава полунощ и повече не си ми нужна тук. Ще затвориш капаците на прозореца и ще заключиш вратата на стаята си. Леля ти от един час е в леглото, завита презглава. — Сниши глас, наведе се към ухото й, стисна я за китката, изви ръката й зад гърба й и не я пусна, докато тя не извика от болка. — Това не е наказание, а предупреждение, за да знаеш какво те очаква оттук нататък. Ако си държиш устата затворена, ще бъда кротък като агънце и няма да те пипна с пръст. Запомни, че не трябва да проявяваш любопитство по отношение на това, което се случва в странноприемница „Ямайка“. — Джос беше престанал да се смее, но все още я гледаше втренчено и се мръщеше, сякаш отгатваше мислите й. — Ти не си глупава като леля си — изрече бавно — и тъкмо в това е бедата. Имаш лице и ум на хитра маймуна и не се плашиш лесно. Но повярвай ми, Мери Йелан, ако не ме слушаш, ще пречупя духа ти и ще изпотроша костите ти. А сега върви да си лягаш. Тази нощ повече не искам да те виждам.
	Той се обърна с гръб към Мери и все още намръщен, взе от тезгяха чашата, която беше най-близо до него. Завъртя я в ръце и я избърса бавно с една кърпа. Презрението в очите на Мери вероятно го беше вбесило, защото доброто му настроение изведнъж го напусна. Той хвърли гневно чашата на пода и тя се разби на парчета, а после изрева:
	— Съблечете този проклет идиот гол и го изпратете вкъщи при майка му. Може би ноемврийският вятър ще охлади лилавото му лице и ще го накара да забрави за кучешките си номера. На всички в „Ямайка“ ни писна от него.
	Амбулантният търговец и поддръжниците му нададоха радостни възгласи, обърнаха малоумния нещастник по гръб и започнаха да събличат палтото и панталона му. Напълно объркан, той размахваше ръце и блееше като овца.
	Мери изхвърча от бара, затръшна вратата след себе си и се заизкачва по паянтовото стълбище. Макар че си беше запушила ушите с ръце, продължаваше да чува смеха и дивата песен, които отекваха в коридора, преследваха я до стаята й и проникваха през пролуките между дъските на пода. Почувства се зле, хвърли се на леглото и стисна главата си с ръце. От двора долетяха викове и смях, а до прозореца й стигна лъч светлина от люлеещ се фенер. Мери стана от леглото и докато затваряше капаците на прозореца, зърна силуета на голия треперещ мъж, който пресичаше двора с подскоци и пищеше като заек, следван от няколко подвикващи мъже начело с гигантската фигура на Джос Мерлин, който размахваше над главата му камшик.
	След това Мери постъпи така, както й беше заръчал чичо й. Тя се съблече бързо, легна на леглото, зави се презглава с одеялото и си запуши с пръсти ушите, за да заглуши ужасните звуци под прозореца на стаята си, но дори със затворени очи и притиснато към възглавницата лице тя виждаше лицето с лилавото петно на нещастния идиот, което беше вдигнато нагоре към мъчители му, и чуваше приглушените му виковете, когато той се препъна и падна в канавката.
	Мери лежеше, изпаднала в онова състояние на границата между реалността и съня, при което събитията от изминалия ден връхлитат безразборно ума и всяват смут в него. Пред очите й танцуваха образи на непознати хора. Струваше й се, че броди из пустошта, в която хълмовете изглеждаха като джуджета в сравнение с огромния Килмар, макар че виждаше тясната ивица лунна светлина на пода и чуваше монотонното потракване на капаците на прозореца. От време на време долитаха гласове и в далечината на пътя кънтяха конски копита и дрънчаха колела, а после настъпи тишина.
	Мери заспа, но след малко някакъв шум наруши покоя на съня й и тя се изправи и седна в леглото, а лунната светлина окъпа лицето й. Ослуша се, но отначало не чуваше нищо друго, освен ударите на сърцето си. След няколко минути обаче долови шум откъм долния етаж. Някой влачеше тежки предмети по каменния под на коридора, които се удряха в стените му. Мери стана от леглото, доближи се до прозореца и открехна капаците.
	В двора имаше пет каруци. Три от каруците бяха закрити и във всяка от тях бяха впрегнати по два коня, а останалите бяха открити. Една от закритите каруци беше спряла под верандата и от телата на конете се издигаше пара. Около каруците се бяха скупчили някои от мъжете, които преди бяха в бара. Обущарят от Лонсестън стоеше под прозореца на стаята й и разговаряше с търговеца на коне, морякът от Падстоу се беше освестил и потупваше по главата един от конете, а амбулантният търговец, който беше издевателствал над нещастия идиот, се беше качил в една от двете открити каруци и вдигаше нещо от пода й. В двора имаше и мъже, които й бяха непознати. Лицата им се виждаха ясно на лунната светлина. Яркостта на луната явно ги притесняваше, защото един от тях посочи към нея и поклати глава, а мъжът до него сви рамене. Към тях се приближи мъж и им махна властно с ръка, сякаш ги подканваше да побързат. Тримата се обърнаха едновременно, минаха под верандата и влязоха в странноприемницата. Шумът от влаченето на тежките предмети продължаваше и от мястото, където беше застанала, на Мери не й беше трудно да се ориентира за посоката, в която той се разпространяваше — беше най-силен в началото на коридора и заглъхваше постепенно към края му, където се намираше стаята със заключената врата и закования с дъски прозорец.
	Мери започна да разбира какво всъщност се случваше. Каруците бяха докарали в странноприемница „Ямайка“ товар, който в момента мъжете прибираха в тази стая. Като съдеше по парата, която се издигаше от телата на конете, тя предположи, че каруците са пристигнали отдалече — вероятно от крайбрежието — и веднага след разтоварването им щяха да отпътуват, да изчезнат в нощта също толкова безшумно, колкото се бяха появили.
	Мъжете на двора действаха бързо. Товарът на една от закритите каруци не беше вкаран в странноприемницата, а беше прехвърлен в откритата каруца, която беше спряла до поилката в средата на двора. Пакетите бяха различни по големина и по вид. Някои от тях бяха големи, други — малки, а няколко представляваха опаковани със слама и хартия дълги рула. След като каруцата се напълни, непознат на Мери мъж се качи в нея и я подкара.
	Останалите закрити каруци също бяха разтоварени, като част от пакетите бяха прехвърлени в откритите каруци, а другите бяха внесени в къщата. Всичко беше извършено в пълна тишина. Мъжете, които крещяха и пееха по-рано тази нощ, вече бяха изтрезнели и мълчаха, отдадени изцяло на заниманията си. Дори конете сякаш разбираха, че трябва да пазят тишина, и стояха неподвижно.
	Джос Мерлин излезе на верандата, придружен от амбулантния търговец. Макар че времето беше студено, мъжете не носеха палта и ръкавите на ризите им бяха навити до лактите.
	— Това ли е всичко? — попита тихо Джос.
	Човекът, който караше последната закрита каруца, кимна и вдигна ръка. Мъжете започнаха да се качват в каруците. Някои от тях, които бяха дошли в странноприемницата пеша, се възползваха от възможността да изминат с каруца два-три километра от дългия път обратно към домовете си. Те не си тръгнаха с празни ръце: бяха нарамили сандъци или стискаха под мишниците си вързопи. Обущарят от Лонсестън не само беше напълнил до пръсване преметнатите през гърба на понито му дисаги, но и обиколката на талията му беше нараснала значително в сравнение с начина, по който изглеждаше, когато пристигна в странноприемницата.
	Каруците, които потеглиха със скърцане една след друга, наподобяваха странно траурно шествие. След като излязоха на пътя, някои от тях се отправиха на север, а други — на юг. В двора останаха само трима души — един мъж, който Мери виждаше за първи път, амбулантният търговец и съдържателят на странноприемница „Ямайка“.
	Тримата се обърнаха кръгом, влязоха в къщата и дворът опустя. Мери ги чу, докато минаваха по коридора към бара, а после стъпките им постепенно заглъхнаха и вратата му беше захлопната. Единственият шум идваше от хъхренето и от внезапното избръмчаване на часовника във вестибюла, който се подготвяше да бие. Той удари три пъти и продължи да тиктака, да пъхти и да се дави като умиращ човек, на когото не му стига въздухът.
	Мери се отдалечи от прозореца и седна на леглото. Студеният въздух беше сковал раменете й, тя потрепери и посегна към шала си. От сега нататък беше немислимо да заспи. Беше се разсънила напълно и всеки нерв в тялото й беше опънат до скъсване. Макар че отвращението и страхът, които изпитваше от чичо си, не бяха намалели, любопитството й взе връх над тях. Тя вече беше наясно с какво се занимава той. Това, което беше видяла през нощта, представляваше контрабанда в големи размери. Несъмнено странноприемница „Ямайка“ беше идеално място за тази цел и вероятно Джос Мерлин я беше купил именно по тази причина. Всички онези приказки за желанието му да се завърне в родния край бяха пълни глупости. Странноприемницата стоеше сама край главния път, свързващ севера с юга, и за човек, който разбира от тази работа, не беше трудно да организира превоз на стоки с каруци от крайбрежието до река Теймър, като я използва за междинен пункт и склад.
	За да бъде бизнесът успешен, на чичо й му бяха необходими хора, които познават района, и той беше ангажирал за тази цел моряка от Падстоу, обущаря от Лонсестън, циганите, скитниците и гнусния амбулантен търговец. Но независимо от непоклатимата му воля, от неизчерпаемата му енергия и от страха, който всяваше с огромната си физическа сила у съучастниците си, дали Джос Мерлин беше достатъчно умен и проницателен, за да го ръководи? Дали планираше предварително всяка своя крачка и дали се беше подготвил за срещата през тази нощ предишната седмица, докато отсъстваше от странноприемницата?
	Мери си даваше сметка, че не би могло да бъде другояче, и въпреки че неприязънта й към него нарастваше все повече, тя се възхищаваше против волята си на организаторските му умения. Бизнесът се нуждаеше от строг контрол и от агенти, които, макар и с груби обноски и отблъскваща външност, явно се справяха добре. В противен случай би било невъзможно Джос Мерлин да не попадне под ударите на закона. Всеки представител на съдебната власт би се усъмнил, че в странноприемницата се върти контрабанда, ако самият той не е агент.
	Подпряла брадичката си с ръка, Мери се намръщи. Ако не беше леля й Пейшънс, тя веднага щеше да отиде в най-близкия град и да издаде чичо си. Той щеше да влезе в затвора заедно с останалите мошеници и на тази дейност щеше да бъде сложен край. Но Мери си даваше сметка, че кучешката привързаност на леля Пейшънс към съпруга й усложняваше проблема и за момента разрешаването му беше невъзможно.
	Докато размишляваше, тя не беше в състояние да си обясни някои неща. Странноприемница „Ямайка“ беше свърталище на крадци и бракониери, които начело с чичо й въртяха доходна търговия с контрабандни стоки в района между крайбрежието и Девън. В това нямаше никакво съмнение. Но дали тя не беше станала свидетел само на част от играта? Дали не й предстоеше да научи още много неща? Мери си спомни ужаса в очите на леля си Пейшънс и думите, които тя изрече тихо през онзи следобед, докато сенките на ранния здрач пълзяха по плочите на пода в кухнята: „В странноприемница «Ямайка», Мери, се случват неща, които никога не съм се осмелила да изрека на глас. Лоши неща. Злокобни неща. Дори самата мисъл за това ме плаши“. А после леля й се беше качила по стълбището в спалнята, уплашена и бледа и влачеща крака като уморена старица.
	Контрабандната дейност беше опасна и безчестна, тя беше забранена от закона, но дали можеше да бъде окачествена като злина? Мери не разполагаше с отговор на този въпрос. Тя изпитваше нужда да се посъветва с някого, но беше сама в този мрачен и омразен свят, който не беше в състояние да промени. Ако се беше родила мъж, щеше да слезе на долния етаж и да застане лице в лице с Джос Мерлин и с неговите приятели. Щеше да се бие с тях и може би щеше да успее да ги победи. А после щеше да изведе един кон от конюшнята, щеше да настани леля Пейшънс на гърба му зад себе си и двете щяха да отпътуват на юг към дружелюбния бряг на Хелфорд. Там те щяха да си купят малка ферма в Могън или в Гуийк. Тя щеше да работи на полето, а леля й щеше да се грижи за домакинството.
	Но Мери беше наясно, че в момента е безполезно да мечтае; тя трябваше да се справи с положението, в което беше изпаднала, само като прояви смелост, защото в противен случай не я чакаше нищо добро. Седеше на леглото — едно двайсет и три годишно момиче по фуста и с наметнат върху раменете шал, без каквито и да било оръжия, освен собствения си ум — и си даваше сметка, че й предстои да се противопостави на този два пъти по-възрастен и два пъти по-силен от нея мъж, който, ако знаеше, че е наблюдавала среднощната сцена от прозореца на стаята си, щеше да я хване за врата и с леко стискане с палеца и показалеца си щеше да сложи край на въпросите й.
	Изведнъж Мери изруга на глас — нещо, което досега й се беше случвало само веднъж, когато един бик я подгони в Манъкан. Тогава, както и сега, тя го направи, за да събере кураж, и добави:
	— Никога няма да се издам пред чичо си, нито пред когото и да било другиго, че се страхувам, и ще го докажа веднага, като сляза долу в тъмния коридор и надникна в бара, а ако Джос Мерлин ме убие, вината ще бъде единствено моя.
	Мери се облече бързо, обу си чорапите, отвори вратата на стаята си, ослуша се и след като не чу нищо друго, освен задавеното тиктакане на часовника във вестибюла, излезе в коридора и се приближи безшумно до стълбището. Вече знаеше, че третото стъпало от горе надолу, както и последното скърцат. Започна да слиза внимателно, като се подпираше с едната си ръка за парапета, а с другата — за стената, за да стъпва по-леко, и стигна до вестибюла, който беше празен, с изключение на една разнебитена пейка и високия часовник на пода до едната от стените му. Докато минаваше покрай часовника, хрипливото му тиктакане изпълни ушите й — сякаш живо същество наруши тишината. Във вестибюла беше тъмно като в рог и макар и да знаеше, че е сама, пустотата, която цареше в него, й се стори застрашителна, а затворената врата на неизползвания салон породи у нея зловещи мисли.
	Въздухът беше спарен и тежък в странно несъответствие със студа, който лъхаше от каменни плочи на пода и смразяваше краката й. Докато се колебаеше и събираше кураж да продължи напред, в коридора се появи лъч светлина, който стигна до вестибюла, и се чуха гласове. Явно някой беше излязъл от бара, защото тя долови стъпки, които стигнаха до кухнята и след няколко минути се върнаха. Като съдеше по гласовете и по светлината в коридора, Мери разбра, че вратата му все още е отворена. Тя се изкушаваше да се изкачи обратно по стълбището, да се прибере в стаята си и да се опита да заспи, вместо да се излага на опасност, но не успя да се пребори с демона на любопитството, който се беше вселил в нея, и излезе в коридора, а после коленичи до стената на няколко крачки от вратата на бара. Дланите и челото й бяха потни и отначало не чуваше нищо друго, освен ударите на сърцето си. През отворената врата се виждаха очертанията на тезгяха с бутилките и чашите и част от пода с парчетата от счупената от чичо й чаша, до които имаше кафяво петно от разлята от нечия нестабилна ръка бира. Мъжете вероятно седяха на пейките до отсрещната стена на помещението, защото бяха скрити от погледа й. В бара беше тихо. Изведнъж се чу мъжки глас, който й беше непознат.
	— Не — отсече мъжът. — Казвам ви го за последен път. Няма да участвам в това. Разделям се с вас завинаги и развалям договора. Вие ме карате да извърша убийство, господин Мерлин. Не бих могъл да го нарека по друг начин.
	Гласът беше силен и треперещ, сякаш мъжът не беше в състояние да овладее чувствата си. Гласът, който му отговори тихо, несъмнено беше на съдържателя на странноприемницата, но Мери не успя да чуе думите му. Те бяха последвани от смях и тя беше сигурна, че човекът, който се засмя, беше амбулантният търговец. Не беше възможно да сбърка тези груби и подигравателни звуци. Вероятно чичо й беше направил някакъв обиден намек, защото непознатият заговори отново бързо и с отбранителен тон:
	— Смятате, че се страхувам да не увисна на бесилото? Много пъти съм бил на косъм от въжето и не се притеснявам за шията си. Не, мисля си за съвестта си и за Всевишния. Готов съм да водя справедлива битка с когото и да било и да понеса всякакви наказания, но когато става дума за убийство на невинни хора, между които може да има жени и деца, това означава, че ще отида направо в ада, Джос Мерлин, и вие го знаете не по-зле от мен.
	Чу се изскърцване на стол — вероятно мъжът се изправи на крака. Нечий юмрук се стовари върху масата, последва ругатня и чичо й за първи път повиши тон:
	— Почакай, приятелю. Закъде си се разбързал? Вече си затънал до уши в тази работа. Майната й на проклетата ти съвест. Уверявам те, че няма връщане назад както за теб, така и за всички нас. От самото начало ти ми се стори подозрителен с галантността си и с чистите си ръкавели и се оказах прав, по дяволите. Хари, затвори вратата и я залости.
	Чуха се силен вик и шум от боричкане, а после нечие тяло се строполи на пода. Една от масите се преобърна с трясък и вратата, която извеждаше на двора, се захлопна. Амбулантният търговец отново се засмя силно и противно и започна да свири с уста някаква мелодия.
	— Да го погъделичкаме ли като онзи идиот Сам? — попита той, като прекъсна подсвиркването си. — Без красивите си дрехи няма да струва нищо. С удоволствие ще взема часовника и верижката му. Бедняци като мен, които бродят по пътищата, нямат нари за часовници. Да го погъделичкаме с камшика, Джос, и да видим какъв цвят ще придобие кожата му.
	— Затвори си устата, Хари, и прави това, което ти казвам — сопна му се чичо й. — Не мърдай от мястото си до вратата и го ръгни с ножа си, ако се опита да се измъкне през нея. Чуй ме, господин адвокате или какъвто и да си в Труро, тази нощ ти се постави в глупаво положение, но аз няма да ти позволя да направиш същото с мен. Искаш да излезеш през тази врата, да се качиш на коня си, да заминеш за Бодмин и да се погрижиш още в девет часа сутринта всички магистрати от графството да пристигнат в странноприемница „Ямайка“ заедно с цял полк войници. Това е твоята идея, нали?
	Мъжът дишаше тежко, гласът му пресекваше, сякаш изпитваше болка, и Мери предположи, че вероятно е бил наранен при боричкането.
	— Извършете пъкленото си дело, щом смятате, че трябва да постъпите така — измърмори той. — Не мога да ви спра и ви обещавам, че няма да ви издам. Но няма да ви стана съучастник и това е последната ми дума.
	Настъпи тишина, а после Джос Мерлин отвърна тихо:
	— Внимавай какво говориш. Веднъж един човек изрече тези думи и след пет минути вече се беше издигнал във въздуха. Той висеше на едно въже, приятелю, а големите пръсти на краката му бяха на сантиметър от земята. Попитах го дали иска отново да стъпи на нея, но той не ми отговори. Въжето стягаше толкова силно гърлото му, че си беше прехапал езика и той висеше от устата му. Впоследствие разбрах, че са му били нужни малко повече от седем минути, за да умре.
	Мери усети как вратът й плувна в пот, а ръцете и краката й изведнъж натежаха, сякаш бяха пълни с олово. Пред очите й плуваха малки черни точки и тя осъзна с нарастващ ужас, че й прилошава. В главата й имаше една-единствена мисъл: да се върне в празния вестибюл и да се скрие в сянката на часовника. Каза си, че в никакъв случай не бива да допуска да припадне в коридора и да бъде разкрита. Запристъпва назад, като се отдалечаваше от лъча светлина и опипваше с ръце стената. Коленете й трепереха и тя си даваше сметка, че всеки момент краката й ще се подкосят. Повдигаше й се и й се виеше свят.
	Гласът на чичо й долетя отдалече, сякаш говореше със затисната с ръце уста:
	— Остави ме насаме с него, Хари. През тази нощ повече не си ми нужен в „Ямайка“. Отведи коня му и го пусни, след като отминеш Камълфорд. Аз ще се оправя с него.
	Мери успя да се добере до вестибюла и без да осъзнава какво прави, натисна дръжката на вратата на салона и влезе със залитане в него. А после се свлече на пода с притисната между коленете си глава. Вероятно беше изгубила съзнание за една-две минути, защото точките пред очите й се сляха в едно и всичко потъна в непрогледен мрак. Но заради позата, която беше заела, докато падаше, тя се свести бързо. Изправи се до седнало положение, подпря се на единия си лакът и се заслуша в долитащия откъм двора тропот на конски копита. Чу как някакъв глас ругаеше коня и му нареждаше да стои мирно. Гласът беше на Хари, амбулантния търговец. После той вероятно възседна коня и го пришпори, като заби пети в хълбоците му, защото шумът постепенно заглъхна по посока на пътя и се загуби под склона на хълма. Чичо й вече беше сам в бара с жертвата си и Мери се чудеше дали ще успее да се добере до най-близкото населено място по пътя за Дозмари и да потърси помощ. Това означаваше, че щеше да й се наложи да измине пеша три-четири километра през пустошта, докато стигне до първата овчарска колиба по пътеката, по която онзи нещастен идиот беше побягнал и вероятно все още хленчеше и правеше физиономии в канавката.
	Мери не познаваше обитателите на колибата. Навярно те принадлежаха към компанията на чичо й и ако почукаше на вратата й, тя щеше да попадне право в капана. Леля й Пейшънс, която спеше на горния етаж, не би могла да й бъде от полза; тя по-скоро би й попречила да осъществи намеренията си. Положението беше безнадеждно и непознатият, който и да беше той, нямаше шанс да се спаси, освен ако не сключеше споразумение с Джос Мерлин. Ако беше хитър, той може би щеше да го надвие, тъй като амбулантният търговец си беше отишъл и чичо й беше единственият му противник, макар че със сигурност го превъзхождаше с физическата си сила. Мери започна да се отчайва. Ако разполагаше с пушка или с нож, може би щеше да успее да нарани чичо си или поне да го обезоръжи и да даде възможност на нещастника да избяга.
	Мери вече не мислеше за собствената си безопасност, защото така или иначе чичо й щеше да я намери и беше безсмислено да продължава да се крие в празния салон. Беше припаднала за миг и се ненавиждаше за слабостта си. Стана от пода, хвана с две ръце дръжката на бравата, за да вдига по-малко шум, и открехна вратата няколко сантиметра. Във вестибюла беше тихо, с изключение на тиктакането на часовника, а лъчът светлина в коридора беше изчезнал. Вероятно вратата на бара беше затворена. В този момент непознатият може би беше заклещен на пода от огромните ръце на Джос Мерлин и се бореше за живота си, като се опитваше да си поеме дъх.
	Мери се ослуша, но не чу никакъв шум; каквото й да се случваше зад затворената врата, то не беше съпроводено от никакви звуци. Тя се канеше да излезе от салона, да се промъкне покрай стълбището и да тръгне по съседния коридор, когато някакъв шум я накара да спре и да вдигне глава. Беше изскърцала дъска. За миг настъпи тишина, а после звукът се чу отново: някой пристъпваше тихо на горния етаж точно над главата й. Леля й Пейшънс спеше в стаята в дъното на съседния коридор, а Мери беше сигурна, че е чула тропота на коня, с който Хари, амбулантният търговец, беше отпътувал преди десет минути. Чичо й беше в бара с непознатия, а по стълбището не се беше изкачил никой, откакто тя беше слязла по него. Дъските изскърцаха отново. Някой обикаляше из празната стая за гости на горния етаж.
	Сърцето на Мери отново заби лудо, а дишането й се учести. Човекът вероятно се криеше в стаята от часове. Мери си помисли, че той е бил там през цялата нощ и че се е спотайвал зад вратата, когато тя си е лягала. Ако се беше изкачил по стълбището след това, тя щеше да чуе стъпките му. Може би и той като нея беше наблюдавал през прозореца пристигането на каруците и беше видял онова слабоумно момче, докато е бягало с писъци по пътя към Дозмари. Вероятно беше чул всичко през тънката стена, която отделяше стаята й от гостната — как тя се стовари на леглото, как се облече и отвори вратата на стаята си. Явно не е искал тя да разбере, че се крие, защото в противен случай щеше да излезе на площадката след нея. Ако беше някой от клиентите на чичо й, щеше да я заговори и да започне да я разпитва какво възнамерява да направи. Кой го беше пуснал в странноприемницата? Кога беше влязъл в стаята? Вероятно е искал да се скрие от контрабандистите. В такъв случай той не беше съюзник, а враг на чичо й. Стъпките бяха утихнали и макар че беше затаила дъх и напрягаше слух, Мери не чуваше никакви шумове. Беше сигурна, че не греши. Някой, който може би щеше да се окаже неин съюзник, се криеше в гостната. Този човек би могъл да й помогне да спаси непознатия в бара.
	Мери беше стъпила на първото стъпало, когато в коридора отново пропълзя лъч светлина и тя чу как вратата на бара се отвори. Чичо й се приближаваше с бързи крачки към вестибюла. Тъй като нямаше да успее да се изкачи по стъпалата, преди той да влезе в него, Мери се върна в салона и подпря с ръка вратата. В тъмнината чичо й нямаше как да види, че вратата не е залостена.
	Трепереща от вълнение и страх, Мери чу как чичо й пресече вестибюла, качи се на горния етаж и спря точно над главата й, на прага на стаята за гости. Вероятно и той като нея се ослушваше, за да се увери, че в къщата е тихо. А после почука леко два пъти на вратата. Дъските отново изскърцаха и човекът, който беше в стаята, се приближи до вратата и я отвори. Сърцето на Мери се сви и отново я обзе отчаяние. Този човек явно не беше враг на чичо й. Вероятно Джос Мерлин го беше вкарал незабелязано в стаята, докато двете с леля й подготвяха бара за гостите, и той беше изчакал мъжете да си тръгнат. Може би беше негов приятел, който не искаше да има нищо общо със сделките му и се криеше дори от съпругата му. През цялото време чичо й е знаел, че той е в стаята, и е отпратил амбулантния търговец, защото не е искал двамата да се срещнат. Слава богу, че не се беше изкачила по стълбището и не беше почукала на вратата на стаята за гости.
	Мери си помисли, че ако чичо й реши да влезе в стаята й, за да провери дали тя спи, за нея няма да има никаква надежда. Погледна към прозореца зад гърба си, върху който имаше решетка. Бягството през него беше невъзможно. По стълбището се чуха стъпки, които спряха за миг пред салона, и Мери си помисли, че двамата мъже се канят да влязат в него. Те бяха толкова близо до нея, че тя би могла да докосне чичо си по рамото през открехнатата врата. Шепотът му прозвуча в ухото й.
	— Както кажете — изрече той. — Решението е ваше, а не мое. Аз ще направя каквото трябва, а може да го направим заедно.
	Другият мъж не каза нищо. Скрита зад вратата, Мери не беше в състояние да види дали той отговори с някакъв жест на думите на чичо й. Двамата мъже пресякоха вестибюла и се отправиха по коридора към бара.
	След като вратата на бара се затвори, Мери не чу нищо повече. Първата й мисъл беше, че трябва да отключи входната врата и да побегне към пътя, но веднага си даде сметка, че от това не би имало никаква полза. Край пътя може би дебнеха някои от хората на чичо й, между които и амбулантният търговец, за да му се притекат на помощ, ако се случи нещо неочаквано.
	По всяка вероятност мъжът, който се криеше през цялата нощ в стаята за гости, не беше чул, че тя е излязла от стаята си, защото в противен случай чичо й вече щеше да е узнал за това и двамата щяха да започнат да я търсят. А може би просто бяха решили за момента да не се занимават с нея. Явно първо трябваше да се справят с мъжа в бара. Мери изчака десетина минути, като се опитваше да долови някакъв шум, но единствено часовникът във вестибюла хриптеше вяло и така издаваше напредналата си възраст и безразличието си. Веднъж й се стори, че чу вик, но той беше толкова слаб и заглъхна толкова внезапно, че вероятно беше плод на въображението й и беше провокиран от сцените, на които беше станала свидетел през тази нощ.
	Мери излезе от салона, прекоси вестибюла и тръгна по водещия към бара тъмен коридор. Изпод вратата на бара не проникваше никаква светлина. Вероятно чичо й беше загасил свещите. Тя си представи как тримата мъже седят в тъмнината — безмълвна, страховита група, обединена от някаква непонятна за нея цел. Фактът, че свещите бяха загасени, правеше тишината още по-злокобна. Мери се приближи до вратата и допря ухо до нея, но не долови шепот, нито дишане или какъвто и да било друг признак на живот. Миризмата на алкохол, която изпълваше коридора през цялата нощ, беше изчезнала и през ключалката проникваше чист въздух. Обзета от внезапен порив, тя натисна дръжката на вратата и влезе в бара.
	Там нямаше никой. Вратата, която водеше към двора, беше отворена и помещението беше изпълнено със свеж ноемврийски хлад. Това беше причината за течението в коридора. Пейките бяха празни, а трите крака на преобърнатата по време на боричкането маса все още сочеха към тавана.
	Мъжете бяха изчезнали. Те вероятно бяха излезли през кухнята, бяха завили наляво и бяха поели към пустошта, защото, ако бяха тръгнали към пътя, Мери щеше да ги чуе. Тя усещаше студения въздух върху лицето си. След като чичо й и непознатите мъже го бяха напуснали, помещението отново изглеждаше безобидно и безлично. На ужаса беше сложен край.
	Лъч лунна светлина беше нарисувал бял кръг на пода, а в кръга се движеше черно, подобно на изпънат пръст петно. Това беше сянка. Мери вдигна очи към тавана и видя, че на една кука в гредата беше вързано въже. Свободният край на въжето, което се клатеше от течението, хвърляше сянка в белия кръг на пода.


>	5.

	Дните отминаваха и Мери Йелан се опитваше да свикне с живота в странноприемница „Ямайка“, като проявяваше непоклатимо упорство. Тя осъзнаваше, че не може да изостави леля си през наближаващата зима, но се надяваше, че когато дойде пролетта, ще успее да я убеди да размисли и двете щяха да напуснат пустошта и да се установят в тихата и спокойна долина на река Хелфорд. Налагаше й се да се примири с мисълта, че я очакват шест мрачни месеца. Междувременно щеше да направи всичко възможно, за да разобличи чичо си и съучастниците му. Ако ставаше дума единствено за контрабанда, тя щеше да си затваря очите, макар че тази нечестна търговия я отвращаваше, но от всичко, което беше видяла досега, беше ясно, че Джос Мерлин и приятелите му не се задоволяваха само с въртене на тъмни сделки. Те бяха отчаяни мъже, които не се страхуваха от нищо и бяха способни да убиват. Събитията от онази съботна нощ не бяха избледнели в ума й и люлеещото се на куката въже говореше красноречиво за това.
	През нощта Мери беше сигурна, че непознатият мъж е бил убит и тялото му е било заровено някъде наоколо, но не разполагаше с никакви доказателства и с настъпването на деня историята й се стори нереална. След като откри въжето, тя се качи веднага в стаята си, водена от предположението, че чичо й ще се върне бързо, защото беше оставил вратата на бара отворена. Изтощена от нещата, които беше чула и видяла, вероятно беше заспала веднага. Когато се събуди, слънцето се беше издигнало високо в небето и стъпките на леля й се чуваха във вестибюла. В бара нямаше никакви следи от събитията от изминалата нощ — подът беше пометен, масите, столовете и пейките бяха подредени, а въжето беше свалено от куката.
	Чичо й прекара цялата сутрин в конюшнята и в краварника, като изкарваше на двора тора и вършеше всичко останало, свързано с отглеждането на животните, а по пладне влезе в кухнята и докато ядеше лакомо, разпитваше Мери за фермата в Хелфорд. Дори се посъветва с нея как да постъпи с едно болно теле, но не спомена нищо за случилото се през нощта. Беше в много добро настроение и пропусна да наругае съпругата си, която се въртеше както обикновено около него и го гледаше в очите подобно на куче, което иска да достави удоволствие на господаря си. Джос Мерлин се държеше като напълно трезвен и нормален мъж и по нищо не личеше, че само преди няколко часа е убил човек.
	Разбира се, чичо й може би нямаше вина, може би убиецът беше непознатият мъж, който се беше скрил в гостната, но Мери го беше видяла с очите си, докато гонеше из двора голия нещастник, и беше чула писъците, когато камшикът му се стоварваше върху тялото на момчето. Той очевидно беше водач на противната компания в бара. Тя го беше чула да заплашва непознатия, който се беше осмелил да му се противопостави, а сега седеше срещу нея с пълна със задушено месо уста и клатеше загрижено глава по повод на едно болно теле.
	Мери отговаряше на въпросите му с „да“ и „не“ и докато отпиваше от чая си, го наблюдаваше внимателно, като местеше очи от голямата му, пълна с горещо ядене чиния към дългите му пръсти, които изглеждаха чудовищно със своята сила и грациозност.
	Изминаха две седмици, без да се повтори онази съботна нощ. Вероятно съдържателят на странноприемницата и приятелите му бяха доволни от последната сделка и бяха решили да направят почивка, защото Мери повече не чу през нощта да пристигат каруци. Макар че вече беше започнала да спи дълбоко, тя беше сигурна, че шумът от колелата им щеше да я събуди. Чичо й нямаше нищо против обиколките й из пустошта и с всеки изминал ден Мери опознаваше все по-добре околността, попадаше на пътеки, които преди не беше забелязала и които водеха към завършващите с каменни зъбери хълмове. Тя свикна да избягва ниските туфи мокра трева, които изглеждаха безобидни и примамливи, защото не след дълго установи, че отвъд тях се простират коварни блата.
	Макар и самотна, Мери не беше нещастна. Разходките на сивкавата светлина в ранния следобед я ободряваха и й помагаха да не изпада в униние по време на дългите и мрачни вечери в „Ямайка“, когато леля Пейшънс седеше с отпуснати в скута си ръце и се взираше в торфения огън, а Джос Мерлин се усамотяваше в бара или се качваше на понито си и потегляше в неизвестна посока.
	Мери не общуваше с никого, защото нито един човек не идваше в странноприемницата, за да си почине или да се нахрани. Кочияшът, който я докара, беше казал истината, че вече никой не се отбива в „Ямайка“. Мери излизаше на двора, за да наблюдава минаващия по пътя два пъти в седмицата дилижанс. Той бързо изчезваше от погледа й — спускаше се надолу по хълма, а после се изкачваше по следващия хълм към Петте пътеки. Кочияшът никога не отпускаше юздите на конете, нито спираше, за да им даде възможност да си отдъхнат. Веднъж Мери разпозна кочияша, който я беше докарал в странноприемницата, и му помаха с ръка, но вместо да отговори на поздрава й, той започна да удря още по-силно конете с камшика и тя беше обзета от чувство на безсилие, защото осъзна, че хората я възприемат по същия начин, по който възприемаха чичо й, и че дори и да се опита да отиде в Бодмин или в Лонсестън, никой няма да я приеме в къщата си и вратите ще се захлопват в лицето й.
	Понякога бъдещето й изглеждаше много мрачно, особено когато леля й Пейшънс не правеше никакви усилия да разговаря с нея. Макар че често хващаше ръката й, потупваше я и й казваше, че много се радва на присъствието й в къщата, през по-голямата част от времето клетата жена живееше в някакъв унес и вършеше механично домакинските си задължения, като рядко проронваше по някоя дума. А когато беше склонна да говори, изричаше порой от глупости, като твърдеше, че съпругът й е щял да стане велик човек, ако не е бил спохождан непрекъснато от лош късмет. Беше невъзможно да се води нормален разговор с нея и Мери се шегуваше и й говореше нежно, както би правила с дете. Това я напрягаше и изискваше огромно търпение от нейна страна.
	Една сутрин Мери се събуди в лошо настроение, тъй като предишният ден беше ветровит и дъждовен и не беше подходящ за разходки, и реши да изчисти коридора, който се намираше в задната част на къщата и се простираше по цялата й ширина. Тежката работа се отрази добре на мускулите й, но не успя да разсее лошите й мисли и когато свърши, тя до такава степен беше отвратена от странноприемница „Ямайка“, че й идваше да излезе в градината зад кухнята, където чичо й работеше, без да обръща внимание на дъжда, който се изливаше върху сплъстената му коса, и да лисне в лицето му ведрото с мръсна сапунена вода. Стана й обаче жал за леля й, която се беше навела и ръчкаше с пръчка огъня, и тъкмо се канеше да започне да чисти каменните плочи на пода във вестибюла, когато чу тропот на копита на двора. След миг някой похлопа на затворената врата на бара.
	Откакто беше пристигнала, никой не се беше приближавал до странноприемница „Ямайка“ и това посещение представляваше истинско събитие. Мери се върна в кухнята, за да предупреди леля си, но кухнята беше празна. Погледна през прозореца и видя, че тя крачи през градината към съпруга си, който пълнеше с торф ръчната количка. Двамата бяха далече от къщата и вероятно не бяха разбрали, че някой е пристигнал.
	Мери избърса ръцете си в престилката, влезе в бара и си помисли, че вратата му вероятно не е била заключена, след като с изненада установи, че някакъв мъж беше обкрачил един стол и държеше чаша, пълна с бира, която си беше наточил, без да изпитва каквото и да било притеснение. В продължение на няколко минути двамата се гледаха мълчаливо.
	В мъжа имаше нещо познато — отпуснатите клепачи, формата на устните и на брадичката и нахалният поглед — и Мери се мъчеше да си спомни къде го е срещала. Тя и друг път беше виждала подобни черти и изражение и определено не ги харесваше. Подразни се от начина, по който очите на мъжа шареха по нея, докато той отпиваше от бирата.
	— Какво правите тук? — попита го строго Мери. — Нямате право да нахълтвате в бара и да си наливате бира. Освен това съдържателят на странноприемницата не обича в нея да влизат хора, които са му непознати.
	По всяко друго време Мери би се засмяла, ако се чуеше да изрича думи, с които сякаш се мъчеше да защити чичо си, но търкането на каменните плочи я беше лишило от чувство за хумор и тя изпитваше желание да излее гнева си върху намиращата се най-близо до нея жертва.
	Мъжът не й отговори. Той допи бирата си, подаде й чашата, за да му я напълни отново, извади лулата от джоба си, запали я, издиша облак дим в лицето на Мери и каза:
	— Откога в странноприемница „Ямайка“ има барманка?
	Мери побесня, наведе се към него, издърпа лулата от ръката му и я хвърли на пода зад гърба си. Лулата се разби на парчета. Мъжът сви рамене и започна да свири някаква мелодия толкова фалшиво, че Мери побесня още повече.
	— Така ли се обслужват клиенти? — възмути се той, след като изведнъж спря да свири. — Според мен съдържателят на странноприемницата не е направил добър избор, като те е наел. В Лонсестън, където бях вчера, барманките не само са по-възпитани, но и са по-красиви. Погледни се на какво приличаш. Косата ти е провиснала, а лицето ти е мръсно.
	Мери се обърна с гръб и тръгна към вратата, но мъжът добави:
	— Напълни ми чашата. Нали това ти е работата? Откакто закусих, съм изминал двайсет километра и съм жаден.
	— Не ме интересува, дори да сте изминали осемдесет километра — сопна му се Мери. — След като се чувствате като у дома си, можете сам да си я напълните. Ще кажа на господин Мерлин, че сте в бара, и той може би ще пожелае да ви обслужи.
	— О, не е нужно да безпокоиш Джос. По това време на деня той сигурно е гневен като мечка, която има главоболие. А и едва ли изгаря от нетърпение да ме види. Къде е съпругата му? Да не би да я е изгонил, за да направи място за теб? Горката жена! Ти едва ли би останала с него цели десет години.
	— Ако искате да се видите с госпожа Мерлин, в момента тя е в градината — прекъсна го Мери. — След като излезете от бара, трябва да завиете наляво и да продължите напред, докато стигнете до кокошарника. Допреди пет минути двамата с господин Мерлин бяха там. Не бива да минавате по коридора, защото току-що го измих и нямам намерение да го мия втори път.
	— О, не се притеснявай — отвърна мъжът. — Аз не бързам.
	Той продължаваше да я изучава с поглед и нахалството в очите му я побъркваше. Мери беше сигурна, че познава отнякъде този мъж.
	— Искате ли да говорите със съдържателя на странноприемницата, или не? — попита го най-накрая тя. — Не мога да ви чакам цял ден, докато благоволите да ми кажете защо сте дошли. Ако не искате да се видите с него и сте изпили бирата си, можете да оставите парите на тезгяха и да си тръгнете.
	Мъжът се засмя. Усмивката и блясъкът на зъбите му събудиха някакъв спомен у нея, но тя все още не беше в състояние да си обясни с какво е свързан той.
	— И Джос ли командваш по този начин? — попита я мъжът. — Защото, ако е така, той явно се е променил. В крайна сметка излиза, че Джос е доста противоречива личност. Никога не съм си мислил, че освен с всичките си останали дейности ще се занимава и с една млада жена. Какво правите с клетата Пейшънс нощем? Изритвате я на пода или спите тримата заедно?
	Мери се изчерви и отвърна:
	— Джос Мерлин е мой чичо. Леля Пейшънс е сестра на майка ми. Казвам се Мери Йелан, ако името ми ви говори нещо. Довиждане. Вратата е зад гърба ви.
	Мери излезе от бара и докато вървеше към кухнята, срещна Джос.
	— С кого приказваше в бара, по дяволите? — изръмжа той. — Предупредих те да си държиш устата затворена.
	Гласът му отекна в коридора.
	— Недей да я биеш — извика мъжът откъм бара. — Тя счупи лулата ми и отказа да ми сервира. Ти си я научил да прави така, нали? Ела тук, искам да видя как изглеждаш. Надявам се, че това момиче ти е повлияло добре.
	Джос Мерлин се намръщи, избута Мери настрани, влезе в бара и отвърна:
	— О, това си ти, Джем! Какво те води насам? Не мога да купя кон от теб, ако си дошъл за това. Нещата се развиват зле и аз съм беден като полска мишка след слаба реколта.
	Джос затвори вратата и Мери остана в коридора. Тя се върна във вестибюла при ведрото с водата и избърса мръсотията от лицето си с престилката. Значи този мъж беше Джем, по-малкият брат на Джос. Тя, разбира се, през цялото време имаше чувството, че мъжът й е познат, но като някаква глупачка не се беше сетила каква е причината за това. Докато двамата разговаряха, той й е напомнял на чичо й, но тя не беше осъзнала този факт. Очите му бяха същите като очите на Джос Мерлин, макар че липсваха кървавите жилки и торбичките под тях, както й устата му, но тя беше решителна, за разлика от устата на чичо й и ъгълчетата й не бяха отпуснати. Джем изглеждаше така, както вероятно е изглеждал Джос преди осемнайсети или двайсет години, но беше по-дребен и по-строен. Мери плисна водата върху каменните плочи и започна да ги търка със силно стиснати устни.
	Каква мерзка порода представляваха тези братя Мерлин с отявленото си нахалство, с недодялаността си и с грубите си маниери! По формата на устата му личеше, че Джем е не по-малко жесток от брат си. Леля Пейшънс й беше казала, че той е най-лошият от тримата братя. Макар че беше с една глава по-нисък от Джос и раменете му бяха два пъти по-тесни от неговите, Джем притежаваше сила, която липсваше у брат му. Изглеждаше упорит и енергичен. Кожата под брадичката на Джос беше увиснала, а раменете му бяха приведени, сякаш непрекъснато носеше на тях тежък товар. Мери беше наясно, че алкохолът не прощава на никого, и за първи път осъзна в каква развалина се е превърнал Джос Мерлин. Срещата й с брат му я беше уверила в това. Съпругът на леля й сам се беше погубил. Ако притежаваше капка здрав разум, по-малкият му брат трябваше да се вземе в ръце, преди да е тръгнал по същия път. На него обаче вероятно не му пукаше. Сякаш всички в семейство Мерлин бяха обречени и бяха неспособни да живеят като нормални хора. Миналото им беше прекалено злокобно. „Човек не може да избяга от лошата кръв, която тече във вените му — казваше майка й. — В крайна сметка тя излиза наяве. Колкото и да се бори срещу нея, тя ще го надвие. Ако две поколения водят добродетелен живот, лошата им кръв може би ще се пречисти временно, но тя неминуемо ще избие в третото.“ Колко жалко! Каква огромна загуба на сили и способности! А клетата Пейшънс беше повлечена от течението заедно с тях, младостта и веселостта я бяха напуснали и тя не се отличаваше почти по нищо от онова слабоумно момче от Дозмари. Леля й можеше да бъде съпруга на фермер в Гийк, тя можеше да има синове, къща и земя и да се наслаждава на всички малки радости, съпътстващи нормалния щастлив живот: да си бъбри със съседките, да ходи на църква в неделя и на пазар в града веднъж седмично и да прибира реколтата от семейната ферма. Тя можеше да върши неща, които обича. Те щяха да й осигурят спокойствие и тя щеше да живее дълго, без косата й да побелее преждевременно, да работи усърдно и да се забавлява. Всичко това й беше отнето и леля й се беше превърнала в повлекана, принудена да прекарва дните си с този грубиян и пияница.
	„Как е възможно жените да са толкова глупави и късогледи?“, чудеше се Мери, докато търкаше ожесточено последната плоча на пода във вестибюла, сякаш по този начин би могла да направи света по-чист и да изкорени женското неблагоразумие. Енергията й се беше превърнала в ярост и след като свърши с вестибюла, тя влезе в тъмния потискащ салон, който не беше почистван от години. Докато метеше гневно нещастния прокъсан килим, към лицето й се издигаха облаци прах. До такава степен беше погълната от това неприятно занимание, че не чу, когато първият камък удари прозореца на салона, и чак когато той беше последван от още няколко камъка и един от тях спука стъклото, тя вдигна очи и видя Джем Мерлин, който беше застанал на двора до понито си.
	Мери се намръщи и му обърна гръб, но той продължи да хвърля камъни и този път стъклото се строши и един камък падна на пода до краката й. Тя отвори тежката входна врата и излезе на верандата.
	— А сега какво искате от мен? — попита го, като осъзна, че косата й е разрошена, а престилката й е мръсна и измачкана.
	Джем продължаваше да я наблюдава с любопитство, но нахалството беше изчезнало от погледа му и явно му беше станало съвестно заради държанието му, защото изглеждаше леко засрамен.
	— Прости ми, ако съм бил груб — изрече той. — Просто не очаквах да видя друга жена, освен Пейшънс в странноприемница „Ямайка“, особено младо момиче като теб. Помислих си, че Джос те е срещнал в някой от съседните градове и те е довел тук, за да те направи своя любовница.
	Мери отново се изчерви, прехапа раздразнено устната си и отвърна презрително:
	— В мен няма нищо привлекателно. Как ли бих изглеждала в града със старата престилка и тежките си обувки? Човек трябва да е сляп, за да не види, че съм селянка.
	— Не съм сигурен, че е точно така — отбеляза отнесено Джем. — Ако си сложиш красива рокля и обувки с високи токчета и се срешиш, спокойно би могла да минеш за изискана дама дори в Ексетър.
	— Предполагам, че би трябвало да бъда поласкана от думите ви. Благодаря ви, но предпочитам да нося старите си дрехи и да бъда такава, каквато съм.
	— Би могла естествено да изглеждаш и по-зле — съгласи се Джем.
	Мери вдигна очи и след като видя, че Джем й се усмихва подигравателно, му обърна гръб и влезе в къщата.
	— Почакай — извика й той. — Знам, че заслужавам да ми се сърдиш заради начина, по който се отнесох с теб, но ако познаваш брат ми толкова добре, колкото го познавам аз, щеше да разбереш защо съм допуснал тази грешка. Стори ми се странно, че е наел барманка в странноприемница „Ямайка“. А защо поначало си дошла тук?
	Мери го наблюдаваше внимателно от верандата. Той вече беше съвсем сериозен и в момента приликата му с Джос като че ли не беше толкова голяма. Искаше й се този мъж да няма нищо общо със семейство Мерлин.
	— Дойдох заради леля Пейшънс — отвърна тя. — Майка ми се спомина преди няколко седмици, а освен нея нямам други роднини. Честно казано, господин Мерлин, доволна съм, че майка ми не е жива и не може да види на какво е заприличала сестра й.
	— Брачният живот с мъж като Джос едва ли е лесен. Характерът му е отвратителен, а на всичкото отгоре пие като смок. Чудя се защо леля ти се е омъжила за него. Брат ми е такъв, откакто го помня. Когато бях малък, той ме биеше, а и сега би го правил, ако му стискаше.
	— Предполагам, че е била подведена от красивите му очи. Мама казваше, че още докато е била в Хелфорд, леля Пейшънс винаги е била лекомислена. Отказала да се омъжи за фермера, който й поискал ръката, и заминала за вътрешността на графството, където се запознала с брат ви. Във всеки случай това е бил най-лошият ден в живота й.
	— Доколкото разбирам, мнението ти за Джос не е особено високо — подхвърли насмешливо Джем.
	— Да, така е. Той е грубиян и побойник. Превърнал е леля ми от усмихната щастлива жена в клета робиня. Докато съм жива, няма да му го простя.
	Джем започна да си подсвирква фалшиво и потупа коня си по шията.
	— Мъжете от рода Мерлин никога не са се държали добре със съпругите си — каза той след малко. — Спомням си как баща ми смазваше от бой майка ми. Тя обаче така и не го напусна. След като го обесиха в Ексетър, майка ми мълча в продължение на три месеца. Косата й побеля от шока. Не помня баба си, но съм чувал, че се е сражавала редом с дядо ми край Калингтън и докато се е опитвала да попречи на войниците да го отведат, е захапала до кокала пръста на един от тях. Любовта й към него е необяснима за мен, защото, след като го арестували, той престанал да се интересува от нея и оставил всичките си спестявания на една жена, която живеела на отсрещния бряг на Теймър.
	Мери мълчеше. Безразличието в гласа му я отвращаваше. Той говореше без следа от срам и съжаление и тя си помисли, че подобно на станалите членове от семейството си е неспособен да изпитва каквито и да било нежни чувства.
	— Колко дълго възнамеряваш да останеш в „Ямайка“? — попита я изведнъж Джем. — Това място не е подходящо за момиче като теб. Ще се чувстваш много самотна.
	— Нямам друг избор. Ще замина единствено при условие че леля ми се съгласи да тръгне с мен. Не мога да я оставя сама тук след всичко, което съм видяла досега.
	Джем се наведе, за да изчисти калта от копитото на коня, преди да я попита:
	— Какво чак толкова си видяла през краткия си престой? Доколкото ми е известно, тук не се случва почти нищо.
	Мери не се поддаде на провокацията. Тя беше сигурна, че Джос е накарал брат си да я разпита с надеждата да разбере дали у нея не са възникнали някакви подозрения. Не беше чак толкова глупава. Сви рамене и отвърна:
	— Една съботна вечер помагах на чичо си в бара и компанията му не ми хареса.
	— Не се съмнявам. Мъжете, които идват в „Ямайка“, не са особено любезни. Няма как да е другояче, защото те са прекарали дълго време в затвора. Чудя се какво ли са си помислили за теб. Вероятно са направили същата грешка като мен и сега из околността се носят всевъзможни слухове. Не бих се учудил, ако Джос реши да те заложи, докато играе комар. След първата му загуба ще се озовеш на гърба на коня на някой гаден бракониер, който ще те отведе отвъд хълма Ръф.
	— За да се случи подобно нещо, трябва първо ме бият, докато изгубя съзнание — заяви Мери.
	— Когато се стигне дотам, е без значение дали жената е в съзнание, или не — отвърна Джем. — На бракониерите в пустошта около Бодмин така или иначе им е безразлично — добави той, а после се засмя и приликата с брат му отново беше поразителна.
	— С какво се препитавате? — попита го Мери, обзета от внезапно любопитство, защото, докато разговаряха, забеляза, че той се изразява по-добре от брат си.
	— С крадене на коне — отвърна искрено Джем. — Но от това не се изкарват много пари. Джобовете ми постоянно са празни. Ти би трябвало да започнеш да яздиш. Имам едно пони, което ще е напълно подходящо за теб. В момента то е в Триуорта. Искаш ли да дойдеш с мен, за да го видиш?
	— Не се ли страхувате, че ще ви хванат? — попита го Мери.
	— Подобни кражби трудно се доказват — отвърна той. — Представи си, че някое пони избяга от конюшнята и собственикът му тръгне да го търси. Както вече си се убедила, в пустошта бродят безброй диви коне и говеда. На този човек никак няма да му бъде лесно да го открие. Да предположим, че то е с дълга грива, едното му копито е бяло, а на ухото му има марка с формата на ромб, което би улеснило до известна степен издирването му. Собственикът на понито отива на пазара в Лонсестън и оглежда внимателно всички коне, но въпреки всичко не открива понито си. То със сигурност е там, било е купено от някой търговец на коне, който не е от този край. Гривата му обаче е подстригана, копитата му са с един и същи цвят, а марката на ухото му вече не е с формата на ромб. Собственикът му изобщо не би му обърнал внимание. Просто е, нали?
	— Толкова е просто, че не мога да се сдържа да не ви попитам защо не сте пристигнали в „Ямайка“ със собствената си карета и с лакей с напудрена перука на стъпалото й.
	— Добър въпрос — отвърна Джем и поклати глава. — Изобщо не мога да си правя сметката. Нямаш представа колко бързо изтичат парите между пръстите ми. Миналата седмица в джоба ми имаше десет лири. Сега разполагам с един шилинг. Затова искам да купиш онова пони.
	Мери се засмя неволно — Джем беше толкова откровен в непочтеността си, че тя не беше в състояние да се ядоса — и отвърна:
	— Не мога да похарча скромните си спестявания за коне. Трябва да подсигуря старините си, а ако някой ден успея да се махна от „Ямайка“, ще ми е нужно всяко пени.
	Джем Мерлин я погледна мрачно, а после се наведе към нея, надникна над главата й към верандата зад нея и каза:
	— В момента съм напълно сериозен. Забрави за всичките глупости, които ти наговорих. Странноприемница „Ямайка“ не е подходящо място за момичета. Бих казал, че то не е подходящо за жени по принцип. Двамата с брат ми никога не сме били приятели и мога да говоря каквото си искам за него. Всеки от нас върви по своя път и на нито един от нас не му пука за другия. Не виждам обаче причини да бъдеш забъркана в мръсните му сделки. Защо не избягаш? Ще те съпроводя до Бодмин.
	Джем звучеше убедително и Мери беше склонна да му повярва. Тя обаче не беше забравила, че Джос му е брат, което означаваше, че не би се поколебал да я издаде, затова все още не смееше да му се довери. Времето щеше да покаже на чия страна е той.
	— Не се нуждая от ничия помощ — заяви Мери. — Мога сама да се грижа за себе си.
	Джем се качи на коня, намести краката си в стремената и рече:
	— Добре. Няма да те притеснявам повече. Ако ти потрябвам за нещо, за да стигнеш до къщата ми, трябва да прекосиш потока Уиди и блатото Триуорта. Тя се намира в началото на Пустошта на дванайсетимата мъже. Ще бъда там до пролетта. Приятен ден.
	Джем потегли и излезе на пътя, преди Мери да успее да му отговори.
	Мери се върна в къщата. Тя сигурно щеше да му повярва, ако той не беше от семейство Мерлин. Нуждаеше се отчаяно от приятел, но в никакъв случай не би се сприятелила с брата на съдържателя на странноприемницата. В крайна сметка този мъж беше негодник и конекрадец и по нищо не превъзхождаше амбулантния търговец Хари и всички останали от компанията на чичо й. Заради обезоръжаващата му усмивка и приятния му глас тя беше готова да му се довери, а той през цялото време вероятно й се е присмивал. Във вените му течеше лоша кръв. Джем всеки ден нарушаваше закона, а на всичкото отгоре беше брат на Джос. Мери не беше в състояние да пренебрегне този факт. Джем й беше казал, че двамата с Джос не са близки, но дори и това би могло да бъде лъжа, целяща да спечели симпатията й. Вероятно Джос го беше накарал да разговаря с нея. Каквото и да се случеше, тя трябваше да разчита единствено на себе си и да не се доверява на никого. Самите стени на „Ямайка“ миришеха на престъпления и измами и в нея беше опасно да се говори на висок глас.
	Къщата беше тъмна и отново беше притихнала. Чичо й се беше върнал при купчината торф в отдалечения край на градината, а леля й беше в кухнята. Изненадващото посещение на Джем Мерлин беше нарушило еднообразието на дългия ден. Той беше донесъл със себе си нещо от външния свят, от света, който не беше ограничен от пустошта и от гранитните зъбери, и след като си беше отишъл, с него беше изчезнала и ярката светлина на утрото. Небето се заоблачи и от запад дойде неизбежният дъжд, който забули хълмовете с мъгла. Вятърът огъваше черните храсти на пирена. Лошото настроение, което беше обзело Мери в началото на утрото, беше заменено от тъпо безразличие, породено от умора и отчаяние. Очакваха я безкрайни дни и седмици сред каменните стени край дългия бял път, по време на които единствените изкушения за нея щяха да бъдат каменните стени, дългият бял път и вечните хълмове. Тя си мислеше за Джем Мерлин, който си беше тръгнал, като си подсвиркваше си и забиваше пети в хълбоците на коня, гологлав и нехаещ за вятъра и дъжда, докато решаваше накъде да потегли. Мислеше си за пътя, който водеше към родното й село Хелфорд, за начина, по който той лъкатушеше и стигаше внезапно до брега на реката, където патиците газеха в калта преди настъпването на прилива, а в полето пастирите подвикваха на кравите си. Животът следваше своя естествен ход, без да се съобразява с нея. Макар че й се искаше да напусне колкото е възможно по-бързо пустошта, тя не можеше да го направи, защото беше обвързана от обещание, което трябваше да спази на всяка цена, и стъпките на леля й Пейшънс в кухнята за пореден път й напомниха за това.
	Мери наблюдаваше как дъждовните капки се стичат по стъклата на прозореца на салона, докато стоеше сама, подпряла брадичката си с ръка, а сълзите й мокреха бузите й. Обзета от равнодушие, тя не си правеше труда да ги бърше. Беше забравила да затвори вратата и от течението едно отлепено парче тапет шумолеше на стената. Шарките от рози бяха избелели и посивели, а върху стените имаше тъмнокафяви петна от влагата, с която бяха пропити. Мери се извърна от прозореца и остана неподвижна, потънала в студената мъртвешка атмосфера на странноприемница „Ямайка“.


>	6.

	Тази нощ каруците дойдоха отново. Мери се събуди от часовника във вестибюла, който удари два часа, и почти веднага чу стъпки под верандата и някакъв тих и нисък глас. Тя стана от леглото и се приближи до прозореца. Каруците наистина бяха на двора. Този път те бяха само две и във всяка от тях беше впрегнат по един кон, а мъжете бяха не повече от петима.
	Каруците изглеждаха призрачно в полумрака и приличаха на катафалки. Мъжете също напомняха на привидения, които нямаха място в този свят през деня, и се движеха безшумно из двора, сякаш изпълняваха някакъв странен танц в кошмарен сън. Имаше нещо страховито в тъмните фигури и нещо злокобно в начина, по който покритите каруци пристигаха потайно през нощта. Тази нощ мъжете направиха още по-силно впечатление на Мери, защото тя вече беше наясно с целта на посещението им. Това бяха отчаяни мъже, които превозваха товари до странноприемница „Ямайка“, и последния път, когато пристигнаха, един от тях беше убит. Вероятно през тази нощ също щеше да бъде извършено престъпление и въжето отново щеше да увисне от куката на гредата в бара.
	Сцената на двора сякаш беше омагьосала Мери и тя не беше в състояние да се отдръпне от прозореца. Този път каруците бяха празни и бяха натоварени с остатъка от стоките, които бяха докарани в странноприемницата предишния път. Мери предположи, че това е начинът, по който действаха мъжете. Странноприемницата служеше като склад на стоките в продължение на няколко седмици и когато възникнеше възможност за пласирането им, каруците пристигаха и ги превозваха до брега на Теймър. Навярно организацията беше достатъчно голяма, за да бъде в състояние да обхване цялата околност, и разполагаше с агенти, които наблюдаваха развоя на събитията. По всяка вероятност в нея участваха стотици хора — от Пензанс и Сейнт Айвс на юг до Лонсестън на границата с Девън. В редките случаи, в които в Хелфорд се говореше за контрабандни стоки, думите бяха придружени с намигване и снизходителна усмивка, сякаш тютюнът и брендито, доставени от някой акостирал в пристанището на Фалмът кораб, представляваха случаен и безобиден лукс, а не нещо, което тежи на нечия съвест.
	Тук обаче нещата стояха другояче. Контрабандата беше мрачен, жесток и кървав бизнес и от това, което беше видяла, Мери беше стигнала до извода, че той изобщо не е съпроводен с усмивки и намигване. Ако съвестта на човека, който участваше в него, проговореше, той увисваше на бесилото. Във веригата, простираща се от крайбрежието до границата с Девън, не трябваше да има нито едно слабо звено и за окаченото на гредата въже съществуваше логично обяснение. Непознатият се беше разколебал и това беше довело до смъртта му. Обзета внезапно от разочарование, Мери се чудеше каква беше целта на посещението на Джем Мерлин в „Ямайка“ тази сутрин. Фактът, че каруците се появиха след него, й се струваше странно съвпадение. Той каза, че предишния ден е бил в Лонсестън, а Лонсестън се намираше на брега на Теймър. Мери беше ядосана на Джем и на себе си. Въпреки всичко, преди да заспи, тя си мислеше за вероятността двамата да станат приятели. В момента обаче осъзнаваше, че би било глупаво от нейна страна да се надява на това. Двете случки несъмнено бяха свързани помежду си.
	Макар че Джем не се разбираше с брат си, явно двамата се занимаваха с един и същи бизнес. Джем беше дошъл в „Ямайка“, за да го предупреди, че каруците ще пристигнат през нощта. Всичко беше съвсем елементарно. А после му беше дожаляло за Мери и я беше посъветвал да замине за Бодмин. Каза й, че това място не е подходящо за момичета. Джем осъзнаваше много ясно този факт, защото той самият беше част от компанията на Джос. Това, с което се занимаваха двамата с брат му, беше отвратително, пъклено и отчаяно дело във всяко отношение. Тя беше въвлечена в него, а леля Пейшънс й лежеше на ръцете, все едно че беше малко дете.
	Двете каруци вече бяха натоварени и хората се качиха в тях. Този път работата беше свършена бързо. Мери виждаше голямата глава и широките рамене на чичо си, които бяха на едно ниво с верандата. Той държеше в ръка фенер, чиято светлина беше приглушена от капака му. Каруците излязоха с тропот от двора и завиха наляво, както очакваше Мери, по посока на Лонсестън.
	Мери се отдалечи от прозореца и отново легна в леглото. Не след дълго чу стъпките на чичо си по стълбището, а после той тръгна по коридора към спалнята. Тази вечер в стаята за гости не се криеше никой.
	През следващите няколко дни нямаше никакви събития и единствената кола по пътя беше дилижансът за Лонсестън, който профуча покрай странноприемница „Ямайка“ подобно на уплашена хлебарка.
	Утрото беше мразовито. Земята беше покрита със слана, а слънцето грееше на безоблачното небе. Хълмовете се открояваха на хоризонта, а тревата в пустошта, която обикновено беше подгизнала и кафява, сега беше замръзнала и лъщеше от полепналия по нея скреж. Поилката на двора беше покрита с тънък слой лед. На местата, където бяха стъпвали кравите, калта се беше втвърдила и следите от копитата им щяха да се запазят до следващия дъжд. От североизток засвистя студен вятър.
	Мери, чието настроение винаги се повишаваше, когато слънцето грееше, беше посветила утрото на пране и потапяше ръцете си с навити над лактите ръкави в коритото, а горещата сапунена вода се пенеше и галеше кожата й в приятен контраст с острия хапещ въздух. Тя изпитваше радост от живота и пееше, докато работеше. Чичо й беше заминал нанякъде и тя се чувстваше свободна винаги когато той отсъстваше от странноприемницата. В задния двор Мери беше защитена от вятъра от голямата, солидна сграда и когато изстиска прането и го метна върху храстите от прещип, тя видя, че слънчевите лъчи падат върху него, и си помисли, че то ще изсъхне до обяд.
	На прозореца се почука и Мери вдигна очи. Видимо уплашена, леля Пейшънс й махаше с пребледняло лице. Мери си избърса ръцете с престилката и се затича към задната врата на къщата. Веднага щом тя влезе в кухнята, леля й я сграбчи с треперещи ръце и започна да говори несвързано.
	— Успокой се — прекъсна я Мери. — Не разбирам какво ми казваш. Вземи този стол, седни на него и изпий чаша вода, за Бога! И така, какво се е случило?
	Клетата жена се клатеше напред-назад на стола и непрекъснато сочеше с глава към вратата, а устните й мърдаха нервно.
	— Господин Басът от Норт Хил е на двора — прошепна тя. — Видях го от прозореца на салона. Пристигна с коня си. С него има още един човек. Боже мой, какво ще правим сега?
	Докато леля й говореше, се чу силно чукане на входната врата, последвано от удари. Тя изстена, започна да хапе върховете на пръстите си и да къса със зъби парченца от ноктите си, а после извика отчаяно:
	— Защо е дошъл? Досега кракът му не беше стъпвал тук. Винаги страни от нас. Сигурна съм, че е чул нещо. О, Мери, какво ще правим? Какво ще му кажем?
	Мери се опита да си събере мислите. Беше изпаднала в много трудно положение. Ако това наистина беше господин Басът и ако той беше представител на закона, в момента й се отдаваше възможност да издаде чичо си. Можеше да му разкаже за каруците и за всичко, което беше видяла след пристигането си в странноприемницата. Тя погледна към треперещата жена до себе си.
	— В името на Господ, кажи ми как да постъпя, Мери? — проплака леля й Пейшънс, хвана ръката й и я доближи до сърцето си.
	Чукането на вратата не спираше.
	— Спри да плачеш и ме чуй — отвърна Мери. — Трябва да го пуснем да влезе в къщата, защото в противен случай ще разбие вратата. Опитай се да се вземеш в ръце. Не е нужно да казваш нищо. Обясни му просто, че чичо Джос не е вкъщи и че не знаеш къде е. Ще дойда с теб.
	Жената я погледна с измъчени, изпълнени с отчаяние очи и изрече умолително:
	— Мери, ако господин Басът започне да те разпитва, няма да му кажеш нищо, нали? Мога ли да ти имам доверие? Няма да му кажеш за каруците, нали? Ако нещо се случи с Джос, аз ще се самоубия.
	След тези думи на леля си Мери си помисли, че е безсмислено да спори с нея. По-скоро би излъгала и би отишла в ада, отколкото да я накара да страда. Беше длъжна да се справи със ситуацията, независимо от абсурдната роля, която й се налагаше да изиграе.
	— Ела с мен — подкани я тя. — Не бива да държим господин Басът дълго пред вратата. Не се притеснявай, няма да му кажа нищо.
	Двете стигнаха до вестибюла. Мери махна резето и отвори тежката входна врата. Единият от мъжете беше слязъл от коня си и блъскаше по вратата. Другият, висок и широкоплещест, с топло палто и наметало, седеше на гърба на красив дорест кон. Шапката му беше нахлупена ниско над очите, но Мери успя да види набразденото му от бръчки и обветрено лице и прецени, че мъжът е на около петдесет години.
	— Тук не бързате много, нали? — извика той. — И не посрещате особено любезно пътниците. Тук ли е съдържателят на странноприемницата?
	Пейшънс Мерлин побутна племенницата си и тя отвърна:
	— Не, господине. Нуждаете ли се от нещо за пиене? Ще ви обслужа, ако дойдете с мен в бара.
	— Да върви по дяволите пиенето! — изкрещя мъжът. — Никога не бих дошъл в странноприемница „Ямайка“ заради това. Искам да говоря със съдържателя й. — Той се обърна към леля й и я попита: — Вие сте съпругата му, нали? Кога го очаквате да се прибере?
	Леля Пейшънс се поклони леко и отвърна необичайно силно и ясно като дете, което си е научило урока:
	— Моля да ме извините, господин Басът, но съпругът ми излезе веднага след като закуси, и не мога да ви кажа дали ще се върне до довечера.
	— Хмм — изръмжа господин Басът. — Това е много неприятно. Исках да разменя няколко думи с господин Джос Мерлин. Чуйте ме, уважаема госпожо, скъпоценният ви съпруг може и да е купил странноприемница „Ямайка“ зад гърба ми, постъпващ подло както обикновено, но аз не съм дошъл тук, за да обсъждам този въпрос. Повече обаче няма да търпя земите ми да бъдат свързвани с всякакви противни и безчестни дела.
	— Не знам за какво говорите, господин Басът — каза леля й Пейшънс, като движеше устните си и мачкаше с ръце полата на роклята си. — Уверявам ви, че ние живеем много тихо. Племенницата ми ще го потвърди.
	— О, нима ме мислите за глупак? — сопна й се господин Басът. — Отдавна наблюдавам това място. Нито една къща не се сдобива с лоша репутация безпричинно, а вонята на странноприемница „Ямайка“ стига чак до крайбрежието. Не е нужно да се преструвате пред мен. Ричардс, задръж проклетия ми кон, моля те.
	Другият мъж, от чието облекло личеше, че е негов слуга, се подчини и господин Басът скочи тежко на земята.
	— След като така или иначе съм дошъл, ще хвърля едно око на къщата — продължи той. — Уверявам ви, че е безсмислено да се опитвате да ми попречите да го направя. Аз съм мирови съдия и разполагам с разрешение за обиск.
	Той избута двете жени настрани и влезе във вестибюла. Леля й понечи да го спре, но Мери поклати глава и й прошепна намръщено:
	— Пусни го. Ако се опитаме да го спрем, той ще се разгневи още повече.
	Господин Басът се оглеждаше с отвращение.
	— Мили Боже! — възкликна след малко той. — Тук мирише на гроб. Какво сте направили със странноприемницата? Сградата винаги е била груба, а храната — най-обикновена, но това е истинско безобразие. Сега тя е съвсем гола — в нея няма никакви мебели. — Беше отворил вратата на салона и сочеше към влажните стени с камшика си. — В най-скоро време покривът ще се срути върху главите ви, ако не вземете мерки. За първи път в живота си виждам такова нещо. Хайде, госпожо Мерлин, водете ме нагоре по стълбището.
	Бледа и тревожна, Пейшънс Мерлин се обърна към стълбището, а очите й търсеха безпомощно очите на племенницата й.
	Стаите на площадката бяха проверени щателно. Господин Басът надничаше в прашните ъгли, вдигаше старите чували и ровеше в картофите, докато мърмореше гневно и отвратено:
	— И вие наричате това странноприемница! Тук няма легло, на което би могла да спи дори една котка. Къщата е прогнила от горе до долу. Как е възможно подобно нещо! Езика ли си глътнахте, госпожо Мерлин?
	Нещастната жена не беше в състояние да отговори. Тя непрекъснато клатеше глава и движеше устните си. Двете с Мери се чудеха какво щеше да стане, когато стигнат до заключената стая със закования с дъски прозорец в дъното на коридора на долния етаж.
	— Съпругата на стопанина изведнъж оглуша и онемя — констатира сухо господин Басът. — А ти, момиче? Имаш ли да кажеш нещо?
	— Аз съм тук отскоро — отвърна Мери. — Майка ми се спомина и аз дойдох в странноприемницата, за да се грижа за леля си. Тя е доста слаба, както сам виждате. Нервна е и лесно се разстройва.
	— Едва ли би могло да бъде другояче, след като живее в такова място. Е, на този етаж видях всичко. А сега ви моля да слезем отново долу и да ми покажете стаята със закования с дъски прозорец. Забелязах го, докато бях на двора, и искам да видя какво има вътре.
	Леля Пейшънс си облиза устните и погледна към Мери. Тя не беше в състояние да говори.
	— Съжалявам, господине — отвърна Мери, — но ако имате предвид стария килер в дъното на коридора, опасявам се, че вратата му е заключена. Чичо ми държи ключа от него и аз нямам никаква представа къде е той.
	Господин Басът погледна с подозрение първо към Мери, а после към леля й.
	— А вие, госпожо Мерлин? Знаете ли къде прибира ключа съпругът ви?
	Леля Пейшънс поклати глава. Господин Басът изсумтя, обърна се кръгом и заяви:
	— Е, това може да се уреди. Лесно ще изкъртим вратата — добави и излезе на двора, за да извика своя слуга.
	Мери потупа леля си по ръката, притегли я към себе си и прошепна гневно:
	— Опитай се да не трепериш толкова силно. От начина, по който се държиш, всеки ще разбере, че криеш нещо. Единственият ти шанс е да се преструваш, че нямаш нищо против той да види какво има в стаята.
	След няколко минути господин Басът се върна с Ричардс. Ухилен до уши от мисълта, че му предстои да разруши нещо, Ричардс държеше в ръце един стар лост, който беше намерил в конюшнята, и възнамеряваше да го използва като таран.
	Ако не й беше жал за леля й, Мери щеше да се забавлява, докато наблюдаваше сцената. За първи път щеше да й се отдаде възможност да разгледа заключената стая със закования с дъски прозорец. Фактът, че ако откриеше нещо нередно в нея, господин Басът щеше да си помисли, че двете с леля Пейшънс са замесени в бизнеса на чичо й, я притесняваше, защото осъзнаваше, че ще им бъде много трудно да докажат невинността си. Никой нямаше да повярва на думите им, след като леля Пейшънс щеше да защитава сляпо съпруга си.
	Мери наблюдаваше развълнувано как господин Басът и неговият слуга хванаха лоста и започнаха да удрят с него по вратата. Вратата се съпротивляваше в продължение на няколко минути и шумът от ударите отекваше в къщата. После се чу звук от цепещо се дърво, последван от трясък, и вратата поддаде. Леля Пейшънс извика измъчено, а господин Басът я бутна настрани и влезе в стаята. Ричардс се беше облегнал на лоста и бършеше потта от челото си, а Мери надничаше над рамото му. В стаята, разбира се, беше тъмно. Дъските върху прозореца и чувалите, с които те бяха уплътнени, не пропускаха светлината в нея.
	— Донесете свещ — извика господин Басът. — Тук е тъмно като в рог.
	Ричардс извади от джоба си свещ, запали я и я подаде на господаря си, който я вдигна високо над главата си и застана в средата на стаята. За миг настъпи тишина, докато господин Басът се въртеше бавно и осветяваше със свещта ъглите на стаята. Накрая той изцъка раздразнено и разочаровано с език и каза:
	— Тук няма нищо, абсолютно нищо. Съдържателят на странноприемницата отново се подигра с мен.
	Стаята беше празна, с изключение на купчина чували в единия ъгъл. Чувалите бяха покрити с дебел слой прах, а от стените висяха паяжини, големи колкото човешка длан. Огнището беше зазидано с камъни, а подът беше покрит с плочи, които бяха същите като плочите в коридора.
	Върху чувалите лежеше навито на руло въже.
	Земевладелецът сви рамене, излезе в коридора и каза:
	— Е, господин Джос Мерлин спечели този път. В стаята няма достатъчно доказателства, за да бъде осъден който и да е. Признавам се за победен.
	Двете жени го последваха във вестибюла, а после и на верандата, докато Ричардс вървеше към конюшнята, за да докара конете.
	Господин Басът потупа ботуша си с камшика, взря се навъсено в пространството пред себе си и отбеляза:
	— Извадихте късмет, госпожо Мерлин. Ако бях открил това, което очаквах в тази проклета стая, утре съпругът ви вече щеше да бъде в затвора. И така… — Той отново изцъка раздразнено с език и замълча по средата на изречението, а после изкрещя: — Побързай, Ричардс! Не мога да си позволя да прекарам цялата сутрин тук. Какво, по дяволите, правиш?
	Мъжът се появи на вратата, повел двата коня след себе си.
	— А сега ме чуй — продължи господин Басът, като сочеше с камшика към Мери. — Леля ти може да си е глътнала езика и да си е загубила ума, но ти, надявам се, разбираш нормалната английска реч. Нима искаш да ми кажеш, че не знаеш нищо за аферите на чичо си? Някой идва ли тук през деня или през нощта?
	Мери го погледна в очите и отвърна:
	— Не съм виждала никакви хора.
	— Преди влизала ли си в заключената стая?
	— Не, никога.
	— А защо чичо ти я държи заключена?
	— Нямам никаква представа.
	— Чувала ли си шум от колела на двора нощем?
	— Аз спя много дълбоко. Нищо не е в състояние да ме събуди.
	— Къде ходи чичо ти, когато отсъства от къщи?
	— Не знам.
	— Не ти ли се струва странно, че той държи странноприемница, а не допуска до нея нито един пътник?
	— Чичо ми е много странен човек.
	— Да, той наистина е странен. Всъщност толкова е странен, по дяволите, че половината от хората в околността няма да могат да спят спокойно, докато не бъде обесен както баща си. Можеш да му предадеш това от мен.
	— Непременно ще му предам, господин Басът.
	— Не те ли е страх да живееш тук? Наоколо няма жива душа. По цял ден си сама с тази жена, която не е наред с главата.
	— Времето минава някак си.
	— Не си много приказлива, нали, момиче? Е, не ти завиждам за роднините ти. Предпочитам да видя дъщеря си в гроба, отколкото в странноприемница „Ямайка“ с мъж като Джос Мерлин. — Той се обърна с гръб към Мери, качи се на коня, хвана в ръце юздите и добави: — Искам да те питам още нещо. Виждала ли си скоро Джем Мерлин от Триуорта, по-малкия брат на Джос?
	— Не — отвърна спокойно Мери. — Той никога не идва тук.
	— О, така ли? Е, това е всичко за тази сутрин. Желая приятен ден на теб и на леля ти.
	Двамата мъже пришпориха конете си, излязоха от двора и се отправиха към пътя, а после продължиха към склона на съседния хълм. Леля Пейшънс вече беше влязла в кухнята и седеше на един стол, останала без сили.
	— Стегни се — каза й уморено Мери. — Господин Басът си отиде, без да е научил нищо, и затова беше толкова ядосан. Ако беше заварил стаята, пълна с бренди, сълзите ти щяха да бъдат оправдани. Двамата с чичо Джос и този път отървахте кожата.
	Мери си наля чаша вода и я изпи на един дъх. Тя едва сдържаше гнева си. Беше излъгала, за да спаси чичо си, макар че страшно много й се искаше да го разобличи. Не се изненада от факта, че стаята със закования с дъски прозорец беше празна, тъй като си спомни за среднощното посещение на двете каруци, но беше силно смутена, след като зърна онова въже — то беше същото, което висеше от куката на гредата в бара през онази нощ. Не каза обаче нищо заради леля си и се чувстваше отвратително. Беше станала съучастница на чичо си и си даваше сметка, че няма връщане назад. За добро или за лошо се беше присъединила към компанията, която посещаваше странноприемница „Ямайка“. Мери си наля още една чаша вода и докато отпиваше от нея, разсъждаваше цинично, че вероятно ще бъде обесена заедно с чичо си. Мислеше си с нарастващо раздразнение, че не само беше излъгала, за да го спаси, но беше помогнала и на брат му Джем. Джем Мерлин й дължеше благодарност. Мери не беше в състояние да си обясни защо беше излъгала за него. Той вероятно нямаше никога да узнае за това, но дори и да узнаеше, щеше да го възприеме като нещо напълно нормално.
	Леля Пейшънс продължаваше да пъшка и да хленчи пред огъня, но Мери не беше в настроение да я утешава. Тя смяташе, че е направила достатъчно усилия, за да защити съпруга й, и нервите й бяха опънати до скъсване. Ако останеше още една минута в кухнята, щеше да се разкрещи от яд. Върна се в градината при коритото до кокошарника и яростно натопи ръце в сивата сапунена вода, която беше станала ледена.
	Джос Мерлин се прибра малко преди пладне. Мери го чу, докато той влизаше в кухнята през предния вход на къщата. Съпругата му го посрещна с порой от думи. Мери остана на мястото си до коритото. Беше решила да даде възможност на леля Пейшънс да му обясни случилото се както намери за добре и да отиде при тях само ако чичо й я извика, за да потвърди казаното от нея.
	Гласът на леля й беше тънък и висок. От време на време чичо й я прекъсваше, за да й зададе троснато някакъв въпрос. След малко той махна през прозореца на Мери и тя влезе в къщата. Чичо й беше застанал до огъня с широко разкрачени крака, а лицето му беше мрачно като буреносен облак.
	— Хайде, говори! — изкрещя той. — Разкажи ми всичко от край до край. Искам да чуя твоята версия на историята. Не можах да измъкна нищо друго от леля ти, освен някакъв брътвеж. Ако ми говореше някоя сврака, щях да по-лесно да я разбера. Какво е станало, по дяволите?
	Мери му разказа спокойно с няколко внимателно подбрани думи за случката от сутринта. Тя не пропусна нищо, с изключение на въпроса, който господин Басът й беше задал за брат му. Накрая му предаде думите му, както й беше заръчал той — че хората в околността няма да могат да спят спокойно, докато Джос Мерлин не бъде обесен като баща си.
	Чичо й я слушаше мълчаливо и след като тя свърши, удари с юмрук по масата и изпсува. После ритна един от столовете към отсрещната стена на стаята и изрева:
	— Гадно копеле! Той няма право да нахлува в къщата ми. Твърдението му, че е мирови съдия и че разполага с разрешение за обиск, не е нищо повече от блъф. Ако бях тук, щях да го изпратя обратно в Норт Хил в такъв вид, че собствената му съпруга нямаше да може да го познае, а дори и да го познаеше, никога повече нямаше да го погледне. Проклет да е! Ще му покажа кой командва в нашия край. Ще го накарам да пълзи в краката ми. Изплашил те е, нали? Ще го изгоря жив в къщата му, ако отново реши да разиграва номерата си.
	Шумът от крясъците на Джос Мерлин беше оглушителен. Мери обаче не се боеше от тях, защото това бяха просто гръмки думи. Той ставаше страшен, когато снишаваше глас и започваше да шепне. Тя беше наясно, че въпреки беса си чичо й е уплашен и увереността му е разклатена.
	— Пригответе ми нещо за ядене — каза той. — Трябва отново да изляза й нямам време за губене. Престани да виеш, Пейшънс, защото в противен случай ще ти разбия устата. Днес си се справила много добре, Мери, и аз няма да забравя това.
	Племенницата му го погледна в очите и отвърна:
	— Нали не мислите, че съм го направила заради вас?
	— Изобщо не ми пука заради кого си го направила. Важен е резултатът. Един сляп глупак, какъвто е Басът, така или иначе не би открил нищо. Той не е наред с главата по рождение. Отрежете ми един резен хляб и седнете в края на масата, където ви е мястото.
	Двете жени се подчиниха и обядът мина без сътресения. Веднага щом се нахрани, Джос се изправи на крака и без да каже нищо, тръгна към конюшнята. Мери очакваше, че чичо й ще изведе коня и ще потегли с него надолу по пътя, но след една-две минути той се върна, прекоси кухнята, излезе в градината, премина през пролуката в живия плет и пое пеша през полето. Тя го наблюдаваше, докато той се изкачваше по нанагорнището, което водеше към хълмовете Толбъро и Кода. Поколеба се за миг, докато се опитваше да прецени дали е разумно да изпълни плана, който се беше родил внезапно в главата й, и след като чу стъпките на леля си на горния етаж, взе решение. Изчака, докато вратата на спалнята се затвори, свали престилката си, грабна дебелия си шал от закачалката на стената и се затича след чичо си. Когато стигна до каменната ограда, клекна зад нея и изчака, докато чичо й изчезна зад гребена на хълма, а после скочи и продължи напред, като си проправяше път сред грубата трева и камъните. Идеята й безспорно беше налудничава, но тя беше изпаднала в безразсъдно настроение. Беше й необходим отдушник след мълчанието й сутринта.
	Мери възнамеряваше да проследи Джос Мерлин с надеждата да разбере накъде е тръгнал. Тя не се съмняваше, че посещението на господин Басът в „Ямайка“ е наложило промяна в плановете му и по тази причина той тръгна пеша през Западната пустош. Наближаваше един и половина и следобедът беше много подходящ за разходка. Мери беше със здрави обувки и с пола до глезените и неравният терен не я притесняваше. Земята беше суха — повърхността й се беше втвърдила от сланата — и тъй като беше свикнала с мокрия чакъл по бреговете на Хелфорд и с гъстата кал в двора на фермата, преходът през пустошта не представляваше трудност за нея. Използваща опита си от предишните си разходки. Мери избягваше мочурищата и се придвижваше по същите пътеки, по които беше минал чичо й. След като извървя няколко километра обаче, тя осъзна, че оттам нататък задачата, която си беше поставила, няма да бъде лека. Тъй като трябваше да остане скрита от погледа на чичо си, й се налагаше да се движи на известно разстояние след него, а той правеше толкова огромни крачки, че тя често изоставаше прекалено много. Джос отмина хълма Кода и тръгна в западна посока към низината в подножието на Браун Уили. Независимо от високия си ръст той изглеждаше като черна точка на фона на кафявата пустош.
	Притеснена от факта, че трябва да изкачи четиристотин метра, Мери спря за миг и избърса потта от лицето си, а после си разпусна косата, за да се чувства по-удобно, и я остави да се вее около лицето й. Чудеше се какво е принудило съдържателя на странноприемница „Ямайка“ да се изкачи на най-високата точка на бодминската пустош през този декемврийски следобед, но тъй като беше стигнала дотук, сметна, че няма да допусне усилията й да отидат на вятъра, и тръгна отново с по-бърз темп.
	Краката й започнаха да потъват в почвата, защото тук ранната слана се беше стопила и се беше втечнила. Простиращата се пред нея низина беше подгизнала и пожълтяла от зимните дъждове. Влагата се просмукваше неумолимо в обувките й, краката й измръзнаха, а полата й беше изпръскана с кал и скъсана на няколко места. Тя я повдигна и я върза на кръста си с панделката от шапката си, а после продължи да върви след чичо си. Той вече беше прекосил най-неприятния участък от низината с придобитата през годините пъргавина и тя едва успяваше да различи фигурата му сред черните храсти на пирена и огромните камъни в подножието на Браун Уили. След това той се скри зад една стърчаща гранитна скала и повече не се появи.
	Мери не беше в състояние да открие пътеката, по която Джос беше тръгнал през мочурището, тъй като той беше изчезнал внезапно. Тя продължи да върви напред, като непрекъснато затъваше в тинята. Осъзнаваше, че постъпва глупаво, но именно това инатливо неблагоразумие й даваше сили да не се откаже. Макар че не знаеше по коя пътека чичо й е прекосил мочурището, без да си намокри краката, тя все пак успя да избегне опасните места и след като измина повече от три километра, установи, че вероятно е тръгнала в погрешна посока и е загубила следите му. Въпреки това обаче започна да се изкачва по Браун Уили, като от време на време се препъваше и се подхлъзваше по мокрия мъх и камъните, докато напредваше бавно към високите страховити гранитни зъбери. Понякога иззад камъните изскачаше дива овца, стресната от шума от стъпките й, взираше се в нея и потрепваше с копита. От запад по небето пълзяха облаци, които хвърляха сенки върху низината и скриваха слънцето.
	Хълмовете бяха притихнали. Веднъж съвсем близо до краката й излетя с грак гарван, размаха огромните си черни криле и се устреми надолу към низината, като продължаваше да грачи възмутено.
	Когато Мери стигна до върха на хълма, облаците се бяха сгъстили високо над главата й всичко около нея беше посивяло. Далечният хоризонт беше заличен от падащия здрач, а от мочурището се издигаше рядка бяла мъгла. Тъй като беше изкачила хълма откъм най-стръмния му склон, Мери беше загубила близо час и скоро щеше да стане съвсем тъмно. Авантюрата й се оказа напълно безсмислена, защото, докъдето й стигаше погледът, нямаше нито едно живо същество.
	Джос Мерлин отдавна беше изчезнал и вероятно въобще не беше изкачил този хълм, а го беше заобиколил и беше минал през храстите от пирен и през камъните в низината, а после беше поел на изток или на запад в зависимост от мястото, към което беше тръгнал, и беше потънал в пазвите на далечните хълмове.
	Вече беше невъзможно да го открие. Не й оставаше нищо друго, освен да се спусне бързо по най-краткия път, защото в противен случай щеше да й се наложи да прекара зимната нощ в пущинака, където намръщените гранитни зъбери щяха да й послужат като убежище, а черният пирен — като възглавница. Мислеше си, че е било много глупаво от нейна страна да стигне толкова далече през този декемврийски следобед, тъй като знаеше от опит, че в бодминската пустош здрачът не продължава дълго. Тъмнината настъпваше внезапно, без предупреждение, и веднага затулваше слънцето. Мъглите също бяха опасни, защото се издигаха на облаци от мократа земя и ограждаха блатата с бяла стена.
	Обезкуражена и потисната, забравила отдавна за възбудата, която я беше подтикнала да тръгне по следите на чичо си, Мери започна да се спуска по стръмния склон на хълма. Тя беше вперила очи в блатата, обзета изцяло от мисълта за тъмнината, която всеки момент щеше да я погълне. Точно под нея се намираше езерото, от което според твърденията на местните хора извираше вливащата се в морето река Фоуи. Тя трябваше на всяка цена да го заобиколи, защото земята беше блатиста и опасна, а и не се знаеше колко дълбоко е езерото. Тръгна наляво, като остави зад гърба си издигащия се самотно и величествено хълм Браун Уили, но докато стигне до низината, мъглата и тъмнината бяха покрили изцяло околността и тя загуби представа за посоките. Каквото й да се случеше обаче, тя беше длъжна да запази самообладание и да не се поддава на нарастващата паника. Независимо от мъглата вечерта беше приятна — не беше прекалено студено — и нищо не би й попречило да намери пътека, която да я изведе до някое населено място. Не съществуваше опасност да потъне в някое блато, докато се движеше по високите места.
	Мери повдигна отново полата си, загърна плътно раменете си с шала и тръгна напред, като стъпваше внимателно на местата, където земята й се струваше съмнителна, и заобикаляше туфите трева, които хлътваха под краката й. След няколко километра тя осъзна, че местността й е непозната, защото пътят й изведнъж беше препречен от поток, покрай който не беше минала, докато вървеше към хълма. Заобикалянето на потока би означавало отново да се върне в низината и намиращите се в нея блата, ето защо Мери го прекоси, без да се поколебае. Водата стигаше до коленете й. Мокрите обувки и чорапи не я притесняваха. Помисли си, че е извадила късмет, защото потокът можеше да бъде по-дълбок и в такъв случай щеше да й се наложи да го преплува и тялото й щеше да замръзне. Постепенно земята под краката й започна да става по-твърда. Тя продължи смело напред през хълмистата местност. Вървя дълго — разстоянието й се стори безкрайно, — докато най-накрая стигна до една неравна пътека, която се отклоняваше леко вдясно. По нея със сигурност се движеха каруци, което означаваше, че е проходима и Мери можеше спокойно да тръгне по нея. Най-лошото беше отминало и след като се отърси от тревогата, Мери се почувства ужасно уморена.
	Краката й натежаха и тя започна да ги влачи, а очите й сякаш бяха потънали надълбоко в главата й. Продължаваше да върви, опряла брадичка на гърдите си и с отпуснати до тялото си ръце, и си мислеше, че за първи път сивите комини на странноприемница „Ямайка“ може би щяха да й се сторят приятни и да й подействат успокоително. Пътеката стана по-широка и когато стигна до едно място, където тя се пресичаше с друга пътека, Мери спря и се зачуди накъде да продължи. В този момент долови шум и осъзна, че кон, който вероятно допреди малко беше препускал силно, дишаше шумно в тъмнината вляво от нея.
	Застанала по средата на пътеката, Мери се вслушваше в глухия тропот на копитата върху торфа. Нервите й се опънаха като струни от внезапната поява на коня, който изплува от мъглата пред нея заедно с ездача на гърба си. Двете призрачни фигури изглеждаха нереални в полумрака. След като видя Мери, ездачът дръпна юздите на коня и той кривна от пътеката.
	— Хей! — извика мъжът. — Кой е там? Нуждаете ли се от помощ? — Той се взря в Мери и възкликна изненадано: — Жена! Какво търсите тук, за Бога?
	Мери хвана юздите на подплашения кон, за да го укроти, и отвърна:
	— Може ли да ме изведете на пътя? Отдалечих се прекалено много от дома си и се загубих.
	— Стой спокойно! — извика мъжът на коня. — Казах ти да не мърдаш! Откъде сте? Ще ви помогна, разбира се, стига да мога.
	Гласът му беше тих и благ и Мери си помисли, че вероятно е благородник.
	— Живея в странноприемница „Ямайка“ — отвърна тя и веднага съжали, че е изрекла тези думи.
	След като чу това, мъжът, естествено, нямаше да й окаже помощ. Името на странноприемницата беше достатъчно, за да го накара да удари с камшика коня си и да я остави да се оправя сама. Беше постъпила глупаво. Както очакваше, мъжът мълча известно време, но след като проговори, гласът му беше същият тих и благ както преди.
	— Странноприемница „Ямайка“ — повтори той. — Опасявам се, че сте се отклонили много от пътя. Вероятно сте вървели в обратната посока. В момента се намирате отвъд хълмовете Хендра.
	— Това не ми говори нищо. Никога не съм минавала оттук. Беше много неразумно от моя страна да предприема такава дълга разходка през зимния следобед. Ще ви бъда признателна, ако ми покажете накъде трябва да тръгна. След като изляза на главния път, лесно ще се прибера вкъщи.
	Мъжът я огледа замислено, слезе от коня и отвърна:
	— Изтощена сте. Доколкото виждам, няма да бъдете в състояние да направите и една крачка, а и аз няма да ви позволя. Близо сме до селото и вие ще яздите дотам. Ще ви помогна да се качите на коня.
	След минута Мери вече беше на седлото, а той стоеше до коня, стиснал юздите му в ръка, и продължаваше да й говори:
	— Така е по-добре, нали? Вървели сте дълго през пустошта, което не е много приятно. Обувките и ръбът на полата ви са мокри. Ще дойдете с мен в дома ми, за да ги изсушите и да си починете. След като вечеряме, ще ви заведа в странноприемница „Ямайка“.
	Мъжът говореше толкова загрижено и толкова убедително, че Мери въздъхна облекчено и реши, че може да му се довери. Той нагласи юздите така, че да й е удобно да ги държи, а после погледна към нея и тя за първи път зърна очите му изпод периферията на шапката. Очите му бяха много странни. Те бяха прозрачни като стъкло и толкова светли, че изглеждаха почти бели — прищявка на природата, която Мери виждаше за първи път. Бяха приковани в нея и сякаш се опитваха да отгатнат мислите й, но тя не се притесни от погледа му. Косата му под черната широкопола шапка също беше бяла и Мери се втренчи удивено в него, защото на лицето му нямаше бръчки и гласът му не приличаше на гласа на старец.
	Изведнъж тя се почувства неудобно, защото осъзна причината за тази аномалия, и извърна очи. Мъжът беше албинос.
	Той си свали шапката и оголи главата си.
	— Може би трябваше да ви се представя — изрече и се усмихна. — Колкото й необичайна да е срещата ни, така би трябвало да постъпи всеки нормален човек. Казвам се Франсис Дейви и съм викарият на Олтърнън.


>	7.

	В къщата се усещаше някакво странно спокойствие, което трудно можеше да бъде описано с думи. Тя сякаш беше извадена от приказка. Героят от приказката беше попаднал на нея на свечеряване в средата на лятото и след като беше окастрил с нож тръните, пред него се бяха разкрили растящи буйно цветя с огромни цветове, за които не се беше грижила човешка ръка. Огромни папрати се бяха скупчили един до друг под прозорците, а пред тях се белееха лилии с дълги стъбла. По стените пълзеше бръшлян, който препречваше входната врата, и къщата като че ли беше потънала в сън преди хиляда години.
	Мери се усмихна на фантазиите си и отново протегна ръце към огъня. Тишината й доставяше удоволствие, действаше й ободряващо и гонеше страха й. Този свят нямаше нищо общо със света в странноприемница „Ямайка“. В странноприемницата тишината беше потискаща и злокобна; стаите, които не се използваха, навяваха чувство на немара. Тук беше различно. Стаята, в която седеше Мери, беше тиха и безлична като гостна, в която си влязъл през нощта. Мебелите — масата по средата и картините по стените — бяха лишени от характерната за деня фамилиарност. Те приличаха на спящи същества, на които си се натъкнал неволно в тъмнината. Някога тук бяха живели хора — щастливи, спокойни, кротки хора: свещеници с миришещи на мухъл книги под мишниците, — а до прозореца е седяла сивокоса жена със синя рокля, приведена напред, докато вдява иглата си. Това се беше случило много отдавна. Сега тези хора почиваха в гробището край оградата, а имената им върху обраслия с лишеи камък не можеха да бъдат разчетени. След като те бяха напуснали този свят, къщата се беше затворила в себе си и се беше умълчала, а мъжът, който сега живееше в нея, се беше постарал да запази жив духа на всеки от тях.
	Докато викарият приготвяше масата за вечеря, Мери го наблюдаваше и си мислеше, че е постъпил разумно, като се е потопил в атмосферата на къщата. Всеки друг човек на негово място може би щеше да говори или да вдига шум с чашите, за да наруши тишината, която го задушава. Очите й шареха из стаята и тя приемаше като нещо съвсем нормално факта, че картините по стените не бяха с библейски сюжети и че върху лакираното писалище липсваха документите и книгите, които обикновено свързваше с всекидневната на къща, обитавана от свещеник. В единия ъгъл имаше статив и върху него беше поставена наполовина завършена картина, изобразяваща езерото в Дозмари. То беше нарисувано в мрачен и безветрен ден. Небето беше покрито с дъждовни облаци, а водата беше тъмносива и лишена от блясък. Мери беше очарована от пейзажа и не можеше да откъсне очи от него. Макар че не разбираше от живопис, картината притежаваше някаква сила и тя сякаш усещаше дъждовните капки върху лицето си. Викарият вероятно беше проследил погледа й, защото се приближи до статива, обърна картината с гръб към нея и каза:
	— Не я гледайте. Нарисувах я набързо и нямах време да я довърша. Ако обичате да разглеждате картини, ще ви покажа нещо по-добро. Но преди това ще ви поднеса вечерята. Не ставайте от стола. Ще преместя масата до вас.
	Мери не беше свикнала да й сервират, но викарият се държеше толкова непринудено, че тя възприе жеста му като нещо съвсем нормално и делнично и не се почувства неудобно.
	— Хана живее в селото — продължи той — и си тръгва в четири часа. Предпочитам да бъда сам през останалата част от денонощието. Обичам да си приготвям вечерята в удобно за мен време. За щастие, днес тя направи ябълков сладкиш. Надявам се, че става за ядене. Печивата й не са много вкусни.
	Викарият й наля чаша горещ чай и добави към него една лъжичка сметана. Мери все още не можеше да свикне с цвета на косата и на очите му — те бяха в ярък контраст с гласа му и изглеждаха още по-необикновено на фона на черното му расо. Тя все още беше уморена, обстановката беше непривична за нея и той уважи желанието й да помълчи. Мери приключи с вечерята и от време на време го поглеждаше над ръба на чашата, а той веднага усещаше погледа й и се взираше в нея със студените си бели очи. Погледът му напомняше на пронизващия бездушен поглед на слепец и тя извръщаше очи и ги насочваше през рамо към зелените стени на стаята или към статива в ъгъла.
	— Заслугата за нашата среща тази вечер в пустошта е на провидението — каза викарият, след като Мери бутна настрани чинията си и отново се отпусна на стола, подпряла брадичката си с ръка.
	От топлината в стаята и от горещия чай й се доспа и тихият му глас сякаш долиташе до нея отдалече.
	— Понякога ми се налага да посещавам къщи и ферми, които се намират на голямо разстояние оттук — продължи той. — Днес помагах при раждането на едно бебе. То ще живее, майката — също. Хората в пустошта са безгрижни и издръжливи. Вие вече вероятно сте забелязали това. Аз изпитвам дълбоко уважение към тях.
	Мери не знаеше как да му отговори. Компанията, която се събираше в странноприемница „Ямайка“, не будеше уважение у нея. Тя се зачуди откъде идва ароматът на рози, който изпълваше стаята, и в този момент забеляза купата със сух розов цвят на една масичка зад стола, на който седеше. Мъжът проговори отново, но тихият му глас този път беше настоятелен:
	— Защо решихте да се разходите из пустошта?
	Мери се стресна и го погледна в очите. Те се взираха в нея, изпълнени със състрадание, и на Мери й се искаше да се остави изцяло на милостта им. Думите неволно излязоха от устата й:
	— Ужасно съм притеснена. Понякога си мисля, че ще си загубя ума като леля си. Може би до Олтърнън са стигнали разни слухове, но вие сте свили рамене и сте решили да не им обръщате внимание. Пристигнах в странноприемница „Ямайка“ преди по-малко от месец, а имам чувството, че оттогава са минали двайсет години. Тревожа се за леля си. Иска ми се да я отведа оттам. Тя обаче не би изоставила чичо Джос, колкото и зле да се отнася той с нея. Всяка нощ си лягам с мисълта, че по някое време ще се събудя от шума на каруците. Първия път пристигнаха шест-седем каруци. Те бяха натоварени с големи пакети и сандъци, които бяха складирани в една стая със закован с дъски прозорец в дъното на коридора на долния етаж. Същата нощ беше убит човек — видях окаченото на гредата въже в бара. — Мери замълча и усети как по лицето й се разля топла вълна. — Досега не бях казала на никого за това. Трябваше най-накрая да го споделя с някого. Повече не бях в състояние да го държа в себе си. Не биваше обаче да говоря за тези неща. Направих нещо ужасно.
	Викарият не й отговори веднага, за да й даде възможност да се съвземе, а после започна тихо и бавно като баща, който успокоява уплашеното си дете:
	— Не се страхувайте. Няма да разкрия тайната ви. Никой, освен мен няма да узнае за това. Вие сте много уморена и аз допуснах грешка, както ви въведох в тази топла стая и ви накарах да вечеряте. Трябваше веднага да ви сложа да легнете. Вероятно сте прекарали часове наред в пустошта, а между Олтърнън и странноприемница „Ямайка“ има много опасни места. След като си починете, ще ви закарам с двуколката у дома и ако желаете, ще обясня на чичо ви какво се е случило.
	— О, не, в никакъв случай — възрази бързо Мери. — Ако той научи дори за половината от нещата, които направих тази вечер, ще ни убие и двамата. Вие не разбирате. Той е отчаян и няма да се спре пред нищо. В най-лошия случай ще се опитам да се кача на покрива на верандата, която се намира под стаята ми, и ще вляза в стаята през прозореца. Той не бива да знае, че съм била тук и че изобщо съм ви срещнала.
	— Не преувеличавате ли? — попита я викарият. — Може би ще си помислите, че съм безчувствен и студен, но вече сме в деветнайсети век и хората не убиват безпричинно. Според мен и аз като чичо ви имам право да ви закарам у дома по главния път. След като ми се доверихте, не смятате ли, че трябва да ми разкажете повече за себе си? Как се казвате и откога живеете в странноприемница „Ямайка“?
	Мери се взря в бледите очи върху безцветното лице, в ореола от подстриганата късо бяла коса и отново си помисли, че този мъж е странна прищявка на природата. Той би могъл да бъде на двайсет и една или на шейсет години. Тихият му убедителен глас беше в състояние да я накара да разкрие всяка своя тайна. Тя беше сигурна, че може да му вярва, но все още се колебаеше и подбираше мислено думите си.
	— Не се притеснявайте — подкани я той и й се усмихна. — Изслушал съм немалко изповеди в живота си. Не тук, в Олтърнън, а в Ирландия и Испания. Вашата история едва ли ще ми прозвучи толкова странно, колкото предполагате. Съществуват и други светове, освен странноприемница „Ямайка“.
	Думите му я накараха да се почувства засрамена и леко смутена. Сякаш той й се подиграваше, независимо от тактичността и любезността си и я смяташе за неопитна и истерична заради младостта й. Мери му разказа историята с накъсани изречения, като започна със случката през онази съботна вечер в бара и продължи с подробностите около пристигането си в странноприемницата. Думите й звучаха неубедително дори на нея самата, която знаеше каква е истината, и заради силната умора тя често се запъваше и спираше, за да размишлява, а после повтаряше неща, които вече беше казала. Викарият я изслуша търпеливо, без да й задава въпроси, но белите му очи бяха втренчени в нея. Той имаше навика да преглъща от време на време и тя започна да усеща инстинктивно кога ще преглътне отново и го изчакваше, преди да продължи. Докато описваше преживения страх и предизвиканата от съмненията й агония, започна да й се струва, че всичко това е било плод на превъзбудения й ум, а разговорът между чичо й и непознатия мъж се превърна в заплетена безсмислица. Тя усещаше, че викарият не й вярваше, макар и да не го показваше с нищо. В отчаяните си опити да смекчи патоса на историята, която беше станала абсурдна, тя представи чичо си не като злодей, а като най-обикновен селски пияница и грубиян, който бие жена си веднъж седмично, а каруците — като коли, изпълняващи доставки през нощта.
	Посещението на господин Басът изглеждаше като убедителен аргумент в подкрепа на подозренията й, но споменаването на празната стая отново вся известни съмнения у викария. Единствената смислена част от разказа й беше разходката й в пустошта, по време на която се беше загубила.
	След като Мери престана да говори, викарият се стана и започна да крачи из стаята, като си подсвиркваше тихо и въртеше между пръстите си едно копче на палтото си, чиито конци се бяха разхлабили. Изведнъж той спря пред камината с гръб към огъня и погледна към Мери, но тя не успя да прочете нищо в очите му.
	— Вярвам ви, разбира се — изрече той след малко. — Лицето ви не изглежда като лице на лъжец, при това се съмнявам, че сте наясно какво представлява истерията. Историята ви обаче няма да свърши никаква работа в съда, или поне във варианта, в който ми я разказахте. Тя прозвуча като приказка. Контрабандата безспорно е позорно и престъпно деяние. Тя се е разпростряла из цялото графство и половината от мировите съдии изкарват добри пари от нея. Този факт ви шокира, нали? Но, уверявам ви, думите ми отговарят на истината. Ако законите бяха по-строги, щеше да има по-стриктен контрол и малкото гнездо на чичо ви в странноприемница „Ямайка“ отдавна щеше да бъде разтурено. Срещал съм се с господин Басът един-два пъти и смятам, че е честен и почтен човек, но да си остане между нас, той е малко глупав и само сипе заплахи, без да предприема каквито и да било мерки. Надявам се да греша, но според мен господин Басът ще си замълчи за тази случка. Всъщност той не е имал право да нахлува в странноприемницата и да обискира стаите. Ако се разчуе, че го е направил и не е открил нищо, съдията ще стане за смях в цялото графство. Убеден съм обаче, че посещението му е уплашило чичо ви и той ще се спотайва известно време. Можете да бъдете сигурна, че скоро няма да се появят каруци в странноприемница „Ямайка“.
	Мери слушаше разсъжденията на викария със свито сърце. Тя си мислеше, че мъжът ще бъде ужасен, след като му разкаже историята, но той изобщо не се трогна от нея и я възприе като нещо съвсем естествено. Вероятно беше забелязал изписаното върху лицето й разочарование, защото заговори отново:
	— Ако искате, ще се среща с господин Басът и ще му разкажа тази история. Съдията обаче ще повярва в нея единствено ако хване чичо ви в действие — докато той се разпорежда с каруците в двора си. Именно в това се опитвам да ви убедя. Опасявам се, че вероятно ви се струва, че съм неотзивчив, но ситуацията е сложна във всяко отношение. Вие не искате леля ви да бъде сметната за негова съучастница, но не виждам как това може да бъде избегнато, ако се стигне до арест.
	— В такъв случай какво трябва да направя? — попита го безпомощно Мери.
	— Ако бях на ваше място, щях да изчакам. Не изпускайте чичо си от очи и когато каруците пристигнат, веднага ме уведомете. Тогава заедно ще преценим как да постъпим. Ако, разбира се, решите отново да ме удостоите с честта да ми се доверите.
	— А човекът, който изчезна? Сигурна съм, че беше убит. Нищо ли не може да се направи по този въпрос?
	— Не, за съжаление, освен ако не бъде открито тялото, което е малко вероятно. Напълно е възможно той да не е бил убит. Простете ме, но според мен сте позволили на въображението си да се развихри до краен предел. Всъщност вие сте видели единствено въжето. Ако бяхте видели, че човекът е мъртъв или дори че е ранен, тогава щеше да става дума за съвсем друго нещо.
	— Чух как чичо ми го заплашваше. Този факт не е ли достатъчен?
	— Скъпо мое дете, хората се заплашват непрекъснато, но никой никого не окачва на въжето заради това. Чуйте ме добре. Аз съм ваш приятел и можете да ми се доверите. Винаги когато нещо ви потиска или ви притеснява, искам да дойдете при мен и да ми разкажете за него. Като съдя по следобедната ви разходка, ходенето не ви плаши, а Олтърнън е само на няколко километра от главния път. Можете да идвате тук по всяко време. Ако ме няма вкъщи, Хана ще се погрижи за вас. Споразумяхме се, нали?
	— Благодаря ви много.
	— А сега си обуйте чорапите и обувките, докато отида в конюшнята, за да впрегна двуколката. Ще ви закарам до странноприемница „Ямайка“.
	Мисълта, че ще върне там, беше ужасяваща за Мери, но тя беше длъжна да се примири с контраста между тази тиха стая с меката светлина на свещите, с излъчваната от дървата в огнището топлина, с удобните столове и нейната мрачна, подобна на килер стая в странноприемница „Ямайка“. Не трябваше обаче да забравя, че винаги когато поиска, може да се върне тук.
	Нощта беше приятна. Черните облаци се бяха разнесли и небето беше осеяно със звезди. Мери се настани до Франсис Дейви на високата седалка на двуколката, загърната с палто с висока кадифена яка. Конят не беше същият, който викарият яздеше, когато го срещна в пустошта. Този беше сив, набит и късокрак. Той беше успял да си почине в конюшнята и препускаше като хала. Пътуването беше странно и вълнуващо. Вятърът духаше в лицето й и очите й се насълзяваха. След като се изкачиха по склона на хълма и излязоха на главния път с лица, обърнати към Бодмин, викарият смушка коня с камшика и животното започна да препуска бясно с прибрани към главата уши. Копитата му трополяха по твърдия бял път и вдигаха облаци прах. От време на време Мери се поклащаше и тялото й се допираше до тялото на викария. Той не се опитваше да обуздае коня. Мери вдигна очи към него и видя, че е усмихнат.
	— Давай — изрече викарият с тих и развълнуван глас, сякаш говореше на себе си. — Можеш още по-бързо.
	В това имаше нещо нереално и леко стряскащо и Мери изпита безпокойство. Тя имаше чувството, че Франсис Дейви се е пренесъл в друг свят и е забравил за съществуването й. От мястото си на седалката Мери за първи път успя да разгледа профила му. Чертите му бяха остри, а носът му беше тесен и издаден силно напред; вероятно това също беше някаква чудатост на природата, която го беше създала различен от всеки човек, когото беше срещала.
	Мъжът приличаше на птица — беше наведен напред върху седалката с развяно от вятъра черно наметало, а ръцете му напомняха на криле. Мери не беше в състояние да определи възрастта му. Той й се усмихна и превърнат отново в човешко същество, каза:
	— Обичам пустошта. Запознанството ви с нея не е било особено приятно, ето защо не можете да ме разберете. Ако обаче я познавахте толкова добре, колкото я познавам аз, и ако я бяхте виждали в различните й настроения, със сигурност също щяхте да я обикнете. Пустошта крие очарование, различно от очарованието на която и да било друга част от графството. Тя е извечна. Понякога си мисля, че води началото си от друга епоха. Първо е възникнала пустошта, а после — горите, долините и морето.
	Ще разберете какво имам предвид, ако някоя сутрин преди изгрев-слънце се изкачите на хълма Ръф и се вслушате в свистенето на вятъра между камъните.
	Мери си мислеше за викария в родното си село. Той беше весел дребен мъж с много деца, които приличаха на него, а съпругата му правеше вкусен мармалад от трънки. На Коледа викарият четеше една и съща молитва и енориашите му можеха да му подскажат всяка следваща дума. Тя се чудеше по какъв начин говори Франсис Дейви на енориашите си в Олтърнън и дали споменава в молитвите си хълма Ръф и отразената върху повърхността на езерото в Дозмари светлина. Бяха се спуснали в низината, където редици от дървета ограждаха долината на река Фоуи, а пред тях се простираха незащитените от стихиите склонове на хълмовете. Мери зърна на хоризонта високите комини на странноприемница „Ямайка“.
	Пътуването беше към края си и тя отново се почувства потисната. Отново я обзеха страх и отвращение от чичо й. Викарият спря коне си на завет пред двора до обраслия с трева рид и зашепна:
	— Не се вижда никой. Сякаш това е къща на мъртвите. Ще проверите ли дали входната врата е заключена?
	Мери поклати глава и отвърна:
	— Тя винаги е заключена, а прозорците са с решетки. Моята стая е над верандата. Мога да се кача на покрива на верандата, ако ми позволите да стъпя на рамото ви. Справяла съм се и с по-трудни препятствия. Прозорецът на стаята ми е отворен. Лесно ще се добера до него от верандата.
	— Ще се подхлъзнете на плочките. Няма да ви разреша да го направите. Това, което сте замислили, е абсурдно. Няма ли друг начин да влезете в къщата? Може би откъм задната й страна?
	— Вратата на бара вероятно е заключена, както и вратата на кухнята. Хайде да идем да проверим дали е така, както предполагам.
	Мери поведе викария към страничната стена на къщата, а после се обърна към него, сложи пръст на устните си и прошепна:
	— В кухнята свети, което означава, че чичо ми е там. Леля Пейшънс винаги си ляга рано. На прозореца няма пердета и ако минем покрай кухнята, той ще ни види.
	Мери се притисна до стената. Викарият й даде знак да не мърда и й каза:
	— Добре. Ще се постарая чичо ви да не ме види. Ще надникна през прозореца.
	Той се приближи до прозореца и в продължение на няколко минути се взира в кухнята, а после й махна с ръка да се присъедини към него с напрегната усмивка, която и преди се беше появявала върху устните му. На фона на черната широкопола шапка лицето му изглеждаше много бледо, докато изричаше:
	— Тази нощ съдържателят на странноприемница „Ямайка“ няма да вдигне скандал.
	Мери проследи посоката, в която бяха насочени очите му, и се приближи до прозореца. Кухнята беше осветена от свещ, която беше пъхната накриво в една бутилка. Свещта вече беше изгоряла наполовина и по нея бяха полепнали втвърдени капки лой. Вратата към градината беше отворена широко и пламъкът на свещта трептеше и пращеше от течението. Джос Мерлин седеше на стола до масата в пиянско вцепенение с разкрачени крака и килната на тила шапка и се взираше в примигващата свещ. Очите му бяха изцъклени като очите на мъртвец. На масата лежеше бутилка, чието гърло беше строшено, а до нея имаше празна чаша. Торфът тлееше в огнището.
	— Можете да влезете и да се качите в стаята си — каза Франсис Дейви и посочи към отворената врата. — Чичо ви изобщо няма да ви види. Затворете вратата след себе си и загасете свещта. Само пожар ви липсва в момента. Лека нощ, Мери Йелан. Ако някога ви грози опасност и имате нужда от мен, ще ви чакам в Олтърнън.
	След тези думи той се обърна, зави зад ъгъла на къщата и изчезна в мрака.
	Мери влезе на пръсти в кухнята и затвори вратата. Дори и да я беше захлопнала, както й се искаше, чичо й нямаше да се размърда.
	Той беше отишъл в своето небесно царство и земният свят не го интересуваше. Мери загаси свещта и го остави сам в тъмнината.


>	8.

	Джос Мерлин беше пиян в продължение на пет дни. Той лежеше на леглото, което Мери и леля й бяха пренесли в кухнята, и почти през цялото време не беше на себе си. Спеше с широко отворена уста и звукът от дишането му се чуваше в стаите на горния етаж. Към пет часа следобед се събуждаше за около половин час, крещеше да му занесат бренди и плачеше като дете. Съпругата му веднага отиваше при него. Успокояваше го и наместваше възглавницата му. Даваше му разредено с вода бренди и му говореше тихо, както би говорила на болно дете, докато държеше чашата до устните му. Той се озърташе с кървясали очи, мърмореше си нещо и трепереше като куче.
	Леля Пейшънс се превърна в съвсем различна жена. Беше спокойна и хладнокръвна и Мери не можеше да повярва, че е способна на подобно поведение. Тя се посвети изцяло на грижите за съпруга си. Чувстваше се длъжна да прави всичко за него. Мери я наблюдаваше с отвращение как сменя чаршафите и завивките му, защото не би понесла да бъде близо до него. Леля Пейшънс приемаше усилията си като нещо съвсем нормално и псувните и крясъците, с които Джос я посрещаше, не я плашеха. Това явно бяха единствените периоди, в които тя имаше контрол над него и в които той й позволяваше да бърше потта от челото му с кърпа, натопена в топла вода. Завиваше го с чистото одеяло, приглаждаше сплъстената му коса и след няколко минути той отново заспиваше с мораво лице, широко отворена уста и изплезен език и започваше да хърка като бик. Не беше възможно да се стои в кухнята и Мери и леля й превърнаха салона в обитаема стая, където прекарваха по-голямата част от деня. За първи път откакто Мери беше пристигнала, леля Пейшънс започна да общува с нея. Тя бъбреше весело за отминалите дни в Хелфорд, когато двете с майка й са били млади момичета, движеше се пъргаво из къщата и понякога Мери я чуваше да си тананика стари псалми, докато сновеше между салона и кухнята. Веднъж тя сподели с Мери, че напоследък Джос Мерлин изпадал в подобни състояния приблизително на всеки два месеца. Преди запоите му били по-редки и тя никога не знаеше кога ще настъпи следващият. Каза й, че сегашният бил предизвикан от посещението на господин Басът в странноприемницата. Съпругът й бил разтревожен и гневен. Когато се върнал от пустошта в шест и половина вечерта и влязъл веднага в бара, на нея й станало ясно какво ще се случи по-нататък.
	Леля Пейшънс не подложи на съмнение думите й, докато Мери й обясняваше как се е загубила в пустошта, и я посъветва да избягва блатата. Мери изпита огромно облекчение. Тя не искаше да изпада в подробности и не възнамеряваше да казва на никого за срещата си с викария на Олтърнън. Докато Джос Мерлин лежеше в несвяст в кухнята, двете прекараха пет сравнително спокойни дни.
	Времето беше студено и мрачно и Мери не се изкушаваше да тръгне на разходка. Сутринта на петия ден обаче вятърът утихна, слънцето изгря и независимо от премеждието, през което беше преминала само преди няколко дни, тя реши отново да тръгне през пустошта. Чичо й се събуди в девет часа и се разкрещя. Мери беше отвратена от шума, който той вдигаше, от идващата от кухнята миризма, която изпълваше цялата къща, и от леля си, която хукна надолу по стълбите с чисти чаршафи и завивки под мишницата си.
	Макар че се чувстваше засрамена от поведението си, тя излезе крадешком от салона, след като загъна парче хляб в носната си кърпичка, прекоси пътя и тръгна към Източната пустош по посока на Килмар. Имаше цял ден на разположение и не се страхуваше, че отново ще се изгуби. Непрекъснато си мислеше за Франсис Дейви — за странния викарий на Олтърнън — и осъзна, че не знае почти нищо за него, докато тя му беше разказала всичко за себе си. Мислеше си, че е изглеждал много необичайно, докато е рисувал на брега на езерото в Дозмари. Вероятно е бил без шапка, бялата му коса е стърчала върху главата му, а чайките са се плъзгали по водната повърхност и са долитали откъм морето. Изглеждал е като пророк Илия в пустинята.
	Мери се чудеше какво го е накарало да стане свещеник и дали хората в Олтърнън го обичат. Наближаваше Коледа и навярно селяните в Хартфорд вече украсяваха домовете си със зеленика, елхови клонки и имел. Те щяха да приготвят пайове и кейкове и да изпекат пуйки и гъски. Обзет от празнично настроение, дребният свещеник щеше да дарява с лъчезарни усмивки енориашите си, а в навечерието на Коледа, след като е изпил чая си, щеше да отиде с коня си в Трилаурен, за да се почерпи с джин от трънки. Дали Франсис Дейви украсяваше църквата със зеленика и благославяше енориашите си?
	Едно нещо беше сигурно: в странноприемница „Ямайка“ нямаше да има веселие.
	След като вървя около час, Мери спря, защото пред нея се изпречи поток, който се разклоняваше и водите му поемаха в две противоположни посоки. Потокът минаваше през долината между хълмовете и беше заобиколен от блата. Местността не й беше непозната. Погледна отвъд гладкото зелено било на хълма пред себе си и видя огромната ръка на Килмар, чиито пръсти сочеха към небето. Мери дълго се взира в блатото Триуорта, до което беше стигнала през онази първа събота след пристигането си в странноприемницата, но този път лицето й беше обърнато на югоизток и хълмовете изглеждаха различно на ярката слънчева светлина. Потокът ромонеше весело върху камъните. На едно място, където водата беше плитка, имаше брод. Блатото се простираше вляво от Мери. Лекият ветрец развяваше стръковете трева, които шумоляха и въздишаха в отговор. Над мамещата бледа зеленина стърчаха туфи груба трева с кафяви върхове и дебели жълти стъбла.
	Това бяха коварните блатисти островчета, където почвата изглеждаше солидна заради широката им повърхност, но щом стъпеше човек върху тях, кракът му моментално потъваше, а сивкавата вода се плискаше, пенеше се и почерняваше.
	Мери се обърна с гръб към пустошта, пресече потока, изкачи се над него и продължи да следва течението му. Той лъкатушеше в долината между хълмовете. Небето беше почти безоблачно и пустошта беше придобила пясъчен цвят на слънчевата светлина. На брега на потока беше кацнал самотен дъждосвирец и наблюдаваше замислено отражението си във водата, а дългият му клюн се стрелкаше с невероятна бързина между тръстиките и се забиваше в меката кал. Птицата обърна главата си настрани, прибра краката си под тялото си и като запя тъжната си песен, излетя в южна посока.
	Нещо беше разтревожило птицата. След няколко минути Мери разбра причината, поради която тя беше отлетяла. Няколко понита се бяха спуснали с тропот по хълма на склона и бяха нагазили в потока, за да пият вода. Те подскачаха шумно сред камъните и се блъскаха едно в друго, а опашките им се вееха на вятъра. Вероятно бяха преминали през портата, която се намираше вляво от потока. Портата беше отворена широко и беше подпряна с камък. От нея започваше неравен, покрит с кал селски път.
	Мери се подпря на портата, загледана в понитата, и с ъгълчето на окото си зърна мъж, който се задаваше по пътя и носеше две ведра. Тя понечи да се отмести и да продължи, като заобиколи хълма, но той й помаха с едното от ведрата.
	Мъжът беше Джем Мерлин. Мери нямаше време да избяга от него и затова остана на мястото си, докато той се приближаваше към нея. Беше облечен с мръсна риза, която никога не беше прана, и мръсен кафяв панталон, покрит с конски косми и оборски тор. Не носеше нито шапка, нито палто и беше с набола брада. Засмя се така, че показа зъбите си. Изглеждаше, както вероятно е изглеждал брат му преди двайсет години.
	— Доколкото виждам, си намерила пътя, по който се стига до мен — изрече Джем. — Ако знаех, че ще дойдеш толкова скоро, щях да изпека хляб в твоя чест. Не съм се мил от три дни и ям само картофи. Дръж за малко това ведро.
	Той пъхна ведрото в ръката на Мери, преди тя да успее да възрази, нагази във водата след конете и им изкрещя:
	— Излезте веднага! Престанете да замърсявате питейната ми вода! Махай се оттук, черен дяволе!
	Джем удари най-голямото пони по задницата с дъното на ведрото. Животните излязоха от потока и хукнаха нагоре по хълма, като удряха едно в друго копитата си във въздуха.
	— Вината е моя — извика той на Мери. — Трябваше да затворя портата. Донеси другото ведро. Нагоре по течението на потока водата е чиста.
	Мери му занесе ведрото и Джем напълни двете ведра, като й се хилеше през рамо.
	— Какво щеше да направиш, ако не си бях вкъщи? — попита я той, докато си бършеше лицето с ръкава на ризата си.
	Мери не се сдържа и се усмихна, преди да му отговори:
	— Аз дори не знаех, че живеете тук. А и не тръгнах в тази посока, за да търся вас. Ако знаех, щях да завия наляво.
	— Не ти вярвам. Тръгнала си с надеждата да ме намериш и няма смисъл да отричаш. Е, идваш тъкмо на време, за да сготвиш обяда. В кухнята ми има парче овнешко месо.
	Джем я поведе по калния път и двамата стигнаха до една малка сива къща, построена върху склона на хълма. Зад нея имаше няколко постройки и леха с картофи. От ниския й комин излизаше дим.
	— Огънят е запален и няма да ти отнеме много време да свариш овнешкото — каза й Джем. — Предполагам, че умееш да готвиш.
	Мери го измери с поглед и го попита:
	— Винаги ли използвате хората по този начин?
	— Рядко ми се отдава възможност да го правя. След като така или иначе вече си тук, би могла да ми помогнеш. Готвя си сам, откакто майка ми почина. Оттогава в тази къща никога не е имало жена. Нямаш нищо против да влезеш вътре, нали?
	Мери го последва и се наведе под ниската рамка на вратата.
	Стаята беше малка, с квадратна форма, два пъти по-малка от кухнята в странноприемница „Ямайка“, с голямо открито огнище в единия ъгъл. Подът беше мръсен и осеян с обелки от картофи, кочани от зеле и трохи хляб. Навсякъде имаше боклук и всичко беше покрито с пепел от торфения огън. Мери се огледа втрещено и попита Джем:
	— Никога ли не чистите? Кухнята прилича на кочина. Би трябвало да се засрамите от себе си. Оставете ми това ведро и ми дайте метлата. Нямам намерение да обядвам сред тази мръсотия.
	Тя веднага се залови за работа. Боклуците и бъркотията съживиха стремежа й към чистота и ред. След половин час боклукът беше изхвърлен, прахта беше избърсана, а мокрият каменен под лъщеше. Мери откри в шкафа глинени съдове и парче от покривка и започна да приготвя масата. На огъня вреше овнешкото, към което беше добавила картофи и ряпа.
	От тенджерата се носеше приятна миризма. Джем се приближи до вратата, подуши въздуха като гладно куче и каза:
	— Явно се нуждая от жена, която да върти домакинството. Може би ще изоставиш леля си и ще дойдеш да се грижиш за мен?
	— Ще трябва да ми плащате прекалено много — отвърна Мери. — Няма да имате толкова пари, колкото ще ви поискам.
	— Всички жени са алчни — отбеляза Джем и седна до масата. — Не знам какво правят с парите си, но никога не ги харчат. Майка ми беше същата. Държеше парите си в един стар чорап и не ми позволяваше да припаря до тях. Побързай с обяда, защото съм гладен като вълк.
	— Много сте нетърпелив. И нито една благодарствена дума за тази, която е сготвила. Махнете си ръцете — чинията е гореща.
	Мери сложи пред Джем чинията с овнешкото, от която се издигаше пара, а той облиза устните си и отвърна:
	— Все пак, преди да дойдеш тук, са те научили на нещо. Винаги съм твърдял, че има две неща, които жените трябва да умеят да правят, и едното от тях е готвенето. Налей ми чаша вода. Каната е на двора.
	Мери вече беше напълнила една чаша с вода и му я подаде мълчаливо.
	— Всички сме се родили тук — продължи Джем и посочи с глава към тавана, — в стаята на горния етаж. Джос и Мат вече бяха зрели мъже, когато аз бях малко момче и се държах за полата на майка си. Рядко виждахме баща си, но още щом прекрачеше прага на къщата, разбирахме, че се е прибрал. Спомням си, че веднъж хвърли един нож по майка ми. Ножът я уцели в челото, точно над окото и кръвта потече по лицето й. Уплаших се, избягах и се скрих в ъгъла до огнището. Майка ми не каза нищо, просто си изплакна окото с вода и поднесе вечерята на баща ми. Тя беше смела жена, макар че почти не говореше и никога не ни хранеше достатъчно. Бях нейният любимец — вероятно защото бях най-малкото дете. Братята ми ме биеха, когато тя не беше наблизо. Двамата не бяха близки. Никой в семейството ни не беше привързан към останалите. Понякога Джос биеше Мат толкова жестоко, че след това Мат известно време не можеше да си стои на краката. Мат беше много странен, той беше тих като майка ми. Удави се в едно блато в пустошта. Там човек може да вика, докато белите му дробове се пръснат, но никой няма да го чуе, освен някоя птица или някой кон, който се е отделил от табуна. Веднъж и аз без малко щях да се удавя.
	— Отдавна ли е починала майка ви? — попита Мери.
	— На Коледа ще се навършат седем години — отвърна Джем, докато си сипваше допълнително от овнешкото. — Наскоро, след като обесиха баща ми, Мат се удави, Джос замина за Америка, а аз започнах да подивявам. Майка ми се молеше часове наред на Господ. Не издържах и заминах за Ладстоу. Известно време плавах на една шхуна, но морето не ми понасяше, затова се върнах у дома. Майка ми беше станала кожа и кости. „Трябва да ядеш повече“, казах й, но тя не пожела да ме послуша и аз отново заминах. Установих се в Плимут и преживявах някак си, като изкарвах по някой друг шилинг. Прибрах се за Коледа. Надявах се, че майка ми ще ми поднесе празничен обяд. Къщата беше празна и врата й беше заключена. Побеснях. Не бях ял нищо от двайсет и четири часа. Върнах се в Норт Хил и научих, че майка ми е починала. Бяха я погребали преди три седмици. Можех съвсем спокойно да остана в Плимут, след като у дома не ме чакаше коледен обяд. В шкафа зад теб има малко сирене. Искаш ли да си го разделим? В него има червеи, но те няма да ти навредят.
	Мери поклати глава и Джем тръгна към шкафа, за да вземе сиренето.
	— Какво става? — попита я той. — Приличаш на болна крава. Зле ли ти се отразява овнешкото на стомаха?
	Мери го наблюдаваше, докато той сядаше отново и слагаше сухото сирене върху парче корав хляб.
	— Ще бъде много хубаво, когато в Корнуол не остане нито един човек, носещ фамилията Мерлин — изрече тя. — За предпочитане е графството да бъде сполетяно от някаква болест, отколкото в него да живее семейство като вашето. Двамата с брат ви сте се родили извратени и зли. Някога замисляли ли сте се колко е страдала майка ви?
	Джем я погледна учудено, докато вдигаше ръката си с хляба и сиренето към устата си, и отвърна:
	— С нея всичко беше наред. Тя никога не се оплакваше. Беше свикнала с нас. Омъжила се е за баща ми, когато е била на шестнайсет години, и оттогава не е имала време да страда. След една година се родил Джос, а после и Мат. Времето й е било ангажирано с грижите по отглеждането им и когато те си стъпили на краката, й се наложило да започне всичко отначало с мен. Аз съм дошъл случайно на този свят. Баща ми се напил на панаира в Лонсестън, след като продал три крави, които не били негови. Ако не беше станало така, сега нямаше да стоя на този стол и да разговарям с теб. Подай ми каната.
	Мери беше приключила с обяда. Тя стана от масата и започна да прибира мълчаливо чиниите.
	— Как е съдържателят на странноприемница „Ямайка“? — попита Джем, като се наклони назад заедно със стола си, докато я наблюдаваше как накисва чиниите във вода.
	— Пие, също като баща си — отвърна кратко Мери.
	— Алкохолът ще го погуби — изрече сериозно Джем. — Напива се до безпаметство, а после лежи като куче дни наред. Най-накрая ще умре. Проклет глупак! Този път от колко време пие?
	— От пет дни.
	— О, това е нищо за Джос. Ако никой не го закача, той ще прекара цяла седмица в леглото. После ще стане от него, ще залита като новородено теле, а устата му ще бъде черна като блатото Триуорта. След като се освободи от излишната течност, а остатъкът от нея се просмуче в тялото му, не бива да бъде изпускан от очи, защото става опасен. Трябва да се пазиш от него.
	— Не се притеснявайте за мен. Той няма да ме докосне. Има си други грижи. Ще бъде много зает.
	— Не се прави на загадъчна и престани да кимаш със свити устни. Случило ли се е нещо в „Ямайка“?
	— В известен смисъл, да — отвърна Мери, докато го наблюдаваше над чинията, която бършеше. — Миналата седмица господин Басът от Норт Хил дойде в странноприемницата.
	Джем изправи стола с трясък и изкрещя:
	— По дяволите! И какво ви каза?
	— Чичо Джос го нямаше. Господин Басът настоя да влезе и да претърси къщата. Разби вратата на стаята в дъното на коридора заедно със своя слуга, но тя беше празна. Изглеждаше изненадан и разочарован. Тръгна си много гневен. Попита ме за вас, а аз му казах, че никога не съм ви виждала.
	Джем си подсвиркваше фалшиво с безизразно лице, докато Мери му разказваше за случилото се, но когато спомена името му, той присви очи и я попита през смях:
	— Защо си го излъгала?
	— Реших, че така ще бъде по-добре. Ако бях помислила малко, със сигурност щях да му кажа истината. Вие нямате какво да криете, нали?
	— Не, като се изключи това, че черното пони, което видя край потока, е негово — отвърна безгрижно Джем. — Миналата седмица то беше сиво с тъмни петна. Отглеждането му е струвало цяло състояние на господин Басът. Ще изкарам от него няколко лири в Лонсестън, ако имам късмет. Хайде да идем да го видим.
	Двамата излязоха навън на ярката слънчева светлина. Мери застана за миг пред вратата на къщата и избърса ръцете си в престилката, а Джем тръгна към конете. Къщата беше построена на склона на хълма над потока Уиди, който лъкатушеше през долината и се губеше зад далечните хълмове. Зад нея се простираше широка равнина — пасище без начало и без край. От две й страни се издигаха огромни скали, а в далечината се мержелееше страховитият Килмар. Вероятно това беше Пустошта на дванайсетимата мъже.
	Мери си представи как, докато е бил дете, Джос Мерлин е изхвърчавал през вратата с паднала върху лицето му сплъстена коса, а зад него е стояла майка му, скръстила ръце пред слабото си тяло, и го е наблюдавала със стаен в очите си въпрос. Светът под покрива на тази малка къща вероятно е бил изпълнен с мълчалива тъга, гняв и огорчение.
	Мери чу вик и тропот на копита и Джем се показа иззад ъгъла, възседнал черното пони.
	— Това е съществото, което искам да ти продам — обясни й той, — но ти си много стисната. Би могла да го яздиш, без да се притесняваш — господин Басът го е отгледал за съпругата си. Може би все пак ще размислиш?
	Мери поклати глава, засмя се и отвърна:
	— Искате да ме накарате да го вържа в конюшнята в странноприемница „Ямайка“ и когато господин Басът ни посети отново, да си го познае. Благодаря ви много, но предпочитам да не рискувам. Достатъчно лъжи изрекох заради вашето семейство, Джем Мерлин.
	Джем се намръщи, слезе на земята и каза:
	— Отказваш да сключиш най-изгодната сделка, която някога ще ти предложа. Никога повече няма да ти дам подобен шанс. В навечерието на Коледа ще заведа понито в Лонсестън. Търговците веднага ще го грабнат от ръцете ми. — Той плесна с ръце понито по задницата. — Бягай оттук! — извика и животното хукна към пролуката в скалата.
	Джем откъсна стрък трева и започна да го дъвче, погледна към Мери и я попита:
	— Какво е очаквал да види господин Басът в странноприемница „Ямайка“?
	Мери го погледна в очите и отвърна:
	— Вие би трябвало да знаете по-добре от мен.
	Джем дъвчеше замислено тревата и плюеше парченца от нея на земята.
	— А на теб каква част от историята ти е известна? — попита я внезапно той и хвърли стръкчето трева на земята.
	Мери сви рамене и отвърна:
	— Не съм дошла тук, за да отговарям на въпроси. Разпитът, на който ме подложи господин Басът, ми беше достатъчен.
	— Джос е имал късмет, че стоката е била изнесена от онази стая. Миналата седмица му казах, че ходи по тънък лед. Въпрос на време е да го хванат. Вместо да бъде по-предпазлив, проклетият глупак предпочита да се напие.
	Мери не каза нищо. Ако си мислеше, че ще успее да я хване в капана с откровението си, Джем щеше да бъде разочарован.
	— От малката ти стая над верандата вероятно се вижда всичко, което се случва на двора — отбеляза Джем. — Каруците смущават съня ти, нали?
	— Откъде знаете коя е моята стая? — попита го бързо Мери.
	Той се смути от въпроса й и я погледна изненадано, а после се засмя, откъсна отново стрък трева и отвърна:
	— Когато влязох в двора онази сутрин, прозорецът й беше отворен и вятърът клатеше капаците му. За първи път видях отворен прозорец в странноприемница „Ямайка“.
	Обяснението му прозвуча достоверно, но на Мери това не й беше достатъчно. В ума й се прокрадна ужасно подозрение. Дали мъжът, който се криеше в празната стая за гости през онази съботна нощ, не е бил Джем? Тя почувства как отвътре я обзема хлад.
	— Защо предпочиташ да мълчиш? — продължи Джем. — Нима си мислиш, че ще отида при брат си и ще му заявя: „Племенницата ти си развърза езика“? По дяволите, Мери, ти не си нито глуха, нито сляпа. Дори едно дете ще разбере, че има нещо гнило в странноприемница „Ямайка“, след като е живяло в нея един месец.
	— Какво целите с този разпит? А и какво значение има за вас доколко съм наясно с аферите на чичо си? Единственото нещо, което ме занимава в момента, е как да отведа леля си от тази къща колкото е възможно по-бързо. Обясних ви това онази сутрин, когато дойдохте в странноприемницата. Може би ще ми бъде необходимо доста дълго време, за да я убедя, и трябва да бъда търпелива. Що се отнася до брат ви, изобщо не ме интересува, че се напива до смърт. Той може да живее както намери за добре и да се занимава с каквото си иска. Тези неща не ме засягат.
	Джем подсвирна и ритна с крак един камък.
	— Искаш да кажеш, че контрабандата не те ужасява? — попита я гневно той. — Ще позволиш на брат ми да напълни всяка стая в „Ямайка“ с бурета с бренди и ще си държиш устата затворена, така ли? Ами ако е замесен и в други, много по-сериозни престъпления? Ако става дума за нечия смърт, за нечие убийство?
	Джем се обърна с лице към Мери и тя осъзна, че този път той не се шегуваше. Безгрижният му насмешлив тон беше изчезнал и очите му бяха мрачни, но тя не беше в състояние да отгатне какво се криеше в тях.
	— Не знам какво имате предвид — отвърна тя.
	Джем дълго се взира в нея, сякаш размишляваше върху някакъв проблем, чието решение можеше да бъде открито единствено в изражението на лицето й. Приликата с брат му беше изчезнала. Той изглеждаше по-строг и по-стар и сякаш беше направен от друго тесто.
	— Сега може би не разбираш — изрече най-накрая, — но ако останеш достатъчно дълго там, ще разбереш. Защо според теб леля ти прилича на призрак? Попитай я следващия път, когато вятърът задуха от северозапад.
	Джем отново започна да си подсвирква тихо с ръце в джобовете. Мери го гледаше мълчаливо. Той й говореше с недомлъвки, но тя не знаеше дали прави това, за да я уплаши. Мери беше в състояние да разбере и да приеме конекрадеца, бедняка, лекомисления Джем, но не беше подготвена за рязката промяна, която настъпи в него, и не беше сигурна, че тя й харесва.
	Той се изсмя, сви рамене и отбеляза:
	— Някой ден двамата ще се скараме жестоко и човекът, който ще съжалява за това, ще бъде той, а не аз.
	След тези тайнствени думи Джем се обърна кръгом и тръгна към пустошта в посоката, в която беше избягало понито. Пъхнала ръцете си под шала, Мери го наблюдаваше и си мислеше, че е била права, като е подозирала, че чичо й не се занимава единствено с контрабанда. Непознатият мъж в бара говореше за убийство, а сега и Джем използва тази дума. В крайна сметка се оказа, че тя не е нито глупачка, нито истеричка, за каквато я смяташе викарият на Олтърнън.
	Трудно й беше да прецени каква е ролята на Джем Мерлин във всичко това, но изобщо не се съмняваше, че е замесен по някакъв начин. Ако Джем е бил човекът, който се спусна крадешком по стълбището след чичо й през онази нощ, той знаеше, че тя е излязла от стаята си и че докато се е криела някъде в къщата, е чула разговора им. Със сигурност е видял окаченото на гредата в бара въже и е предположил, че и тя го е видяла, след като двамата с брат си излязоха от странноприемницата и се отправиха към пустошта. В такъв случай въпросите му бяха напълно основателни. Беше я попитал: „А на теб каква част от историята ти е известна?“, но тя не му отговори.
	Разговорът с Джем й подейства потискащо. Искаше й се веднага да се отърве от него и да остане сама с мислите си. Започна да слиза бавно надолу по хълма по посока на потока Уиди. Беше стигнала до портата в края на пътя, когато чу, че Джем тича след нея. Той се хвърли към портата и й препречи пътя. Приличаше на циганин с наболата брада и мръсния панталон.
	— Защо си тръгваш? — попита я той. — Все още е рано. Ще започне да се смрачава чак след четири часа. Ще те изпратя до Ръшифорд. Какво ти става? — Хвана с ръце брадичката й и се вгледа в лицето й. — Сигурно се страхуваш от мен. Мислиш си, че в стаите на горния етаж държа бурета с бренди и бали тютюн, които ще ти покажа, а после ще ти прережа гърлото. Прав съм, нали? Мислиш си, че ние, мъжете от семейство Мерлин, сме отчаяни нещастници, аз съм най-отчаяният от всички. Това ли си мислиш?
	Мери му се усмихна неволно и си призна:
	— Да, нещо от този род, но в никакъв случай не се страхувам от вас. Дори бих ви харесала, ако не ми напомняхте толкова много за брат си.
	— Човек не избира лицето си. Не би отрекла обаче, че съм много по-красив от Джос, нали?
	— О, самочувствието ви е достатъчно, за да компенсира всички останали качества, които не притежавате. Нямам никакво намерение да оспорвам красотата ви. Можете да разбиете толкова сърца, колкото поискате. А сега ме пуснете да си ходя. Пътят до странноприемница „Ямайка“ е дълъг и не бих искала отново да се загубя в пустошта.
	— А кога си се загубила?
	Мери се намръщи леко, ядосана на себе си заради факта че думите се бяха изплъзнали неволно от устата й, и отвърна:
	— Преди няколко дни излязох на разходка из Западната пустош. Мъглата се спусна рано. Вървях известно време, докато намеря пътя към странноприемницата.
	— Постъпила си глупаво. Между „Ямайка“ и хълма Ръф има места, които могат да погълнат цяло стадо добитък, да не говорим за дребосък като теб. Това в никакъв случай не е занимание за жени. Защо реши да го направиш?
	— Исках да се поразтъпча. Дни наред бях затворена в къщата.
	— Чуй ме, Мери Йелан, следващия път, когато искаш да се поразтъпчеш, поеми в тази посока. След като минеш през портата, няма как да се объркаш, ако се движиш така, че блатата да бъдат от лявата ти страна, както постъпи днес. Ще дойдеш ли с мен в Лонсестън в деня преди Коледа?
	— Какво ще правите в Лонсестън, Джем Мерлин?
	— Ще продам черното пони на господин Басът, вместо той самият да го продаде, скъпа моя. Познавам добре брат си и те съветвам на този ден да бъдеш колкото е възможно по-далече от странноприемница „Ямайка“. По това време той току-що ще е дошъл на себе си след запоя и ще бъде непоносим. След като леля ти и чичо ти са свикнали със скитането ти из пустошта, отсъствието ти няма да им направи впечатление. Ще те върна вкъщи към полунощ. Обещай ми, че ще дойдеш с мен, Мери.
	— Ами ако ви хванат в Лонсестън с понито на господин Басът? Тогава ще изглеждате като глупак, нали? Аз също ще изглеждам като глупачка, ако ме хвърлят в затвора заедно с вас.
	— Никой няма да ме хване. Поне засега не съществува подобна опасност. Поеми този риск, Мери. Предполагам, че не обичаш приключенията, след като си толкова предпазлива. Явно край Хелфорд се раждат страхливци.
	Мери моментално захапа въдицата.
	— Добре, Джем Мерлин, съгласна съм да дойда с вас, защото не искам да ме мислите за страхливка. Предполагам, че затворът е за предпочитане пред странноприемница „Ямайка“. Как ще пътуваме до Лонсестън?
	— С двуколката. Ще вържем за задната й част черното пони на господин Басът. Знаеш ли как да стигнеш до Порт Хил през пустошта?
	— Не.
	— Ще вървиш около километър и половина по главния път, ще минеш през пролуката в живия плет на върха на хълма и ще завиеш надясно. Пред теб ще бъде хълмът Кери, а вдясно — хълмът Хок. Ако продължиш право напред, няма да се изгубиш. Аз ще те посрещна на половината от пътя. Ще се придвижваме из пустошта, доколкото това е възможно, защото пътят ще бъде много оживен.
	— Кога трябва да тръгна?
	— Ще изчакаме в града да се съберат повече хора и ще пристигнем там към два часа, когато улиците ще бъдат пълни с народ. Можеш да тръгнеш от „Ямайка“ в единайсет часа.
	— Не ви обещавам, че ще дойда. Ако не се появя, вие ще продължите сам. Не забравяйте, че леля Пейшънс може да се нуждае от мен.
	— Добре, но според мен ти просто си търсиш оправдания.
	— Ще прекося потока през брода. Не е необходимо да ме изпращате. Мога и сама да намеря пътя. Трябва да прехвърля билото на този хълм, нали?
	— Ако искаш, можеш да предадеш поздрави от мен на чичо си. Кажи му, че се надявам, че нравът му е станал по-поносим, както и езикът му. Попитай го дали би имал нещо против, ако дойда, за да закача клонче имел на верандата на странноприемница „Ямайка“. Внимавай да не паднеш във водата. Искаш ли да те пренеса през потока, за да не си намокриш краката?
	— Дори и да нагазя до кръста в него, нищо няма да ми стане. Довиждане, Джем Мерлин.
	Мери заподскача смело, като се държеше с едната си ръка за парапета на мостчето. Фустата й се натопи във водата и тя я повдигна нагоре. Чу, че Джем започна да се смее от отсрещния бряг на потока, и тръгна нагоре по склона на хълма, без да погледне назад и да му махне с ръка.
	„Ако му се отдаде случай да се изправи пред някой от мъжете от Юга — мислеше си Мери, — например от Хелфорд, от Гуийк или от Манъкан, ще разбере колко струва.“ В Константин имаше един ковач, който щеше го командва както си иска. Джем Мерлин не разполагаше с нищо, с което би могъл да се гордее. Той беше конекрадец, контрабандист и мошеник, а по всяка вероятност и убиец. Явно в пустошта се раждаха прекрасни хора.
	Мери не се страхуваше от Джем и за да му го докаже, щеше да седи до него в двуколката на път за Лонсестън.
	Когато Мери прекоси пътя и влезе в двора, вече се здрачаваше. Както обикновено, странноприемницата беше тъмна и изглеждаше необитаема заради заключените врати и решетките върху прозорците. Тя заобиколи къщата и почука на прозореца на кухнята. Леля й веднага отвори прозореца. Беше бледа и притеснена.
	— Чичо ти през целия ден пита за теб — започна тя. — Къде беше досега? Вече е почти пет часът, а ти излезе сутринта.
	— Разхождах се из пустошта — отвърна Мери. — Не смятах, че ще имате нещо против. Защо чичо Джос е питал за мен? — Тя погледна тревожно към леглото на чичо си в ъгъла на стаята. То беше празно. — Къде е той? — попита. — По-добре ли е?
	— Поиска да седне в салона. Каза, че му е омръзнало да лежи в кухнята. От обяд седи до прозореца и гледа през него с надеждата да се появиш отнякъде. Трябва да му говориш спокойно, Мери, и да не спориш с него. Докато чичо ти се възстановява, няма да ни бъде лесно. С всеки изминал ден той ще става все по-силен и ще бъде опърничав и сприхав. Ще си мериш думите, нали, Мери?
	Тя отново се беше превърнала в предишната леля Пейшънс, която кършеше ръце, мърдаше устни и надзърташе над рамото си, докато говореше. На Мери й стана жал и тревожността на леля й се предаде и на нея.
	— Защо е искал да ме види? — попита тя. — Едва ли иска да ми каже нещо. За какво съм му притрябвала?
	Леля Пейшънс примигна, раздвижи устните си и отвърна:
	— Въобразява си разни неща. Непрекъснато си мърмори под носа. Не трябва да обръщаш внимание на приказките му, когато е в това състояние. Той просто не е на себе си. Ще ида да му кажа, че си се прибрала.
	Тя излезе от кухнята и тръгна към салона.
	Мери извади каната с вода от шкафа и си наля една чаша. Гърлото й беше пресъхнало. Ръцете й трепереха и тя се ненавиждаше заради глупостта си. Беше смела, докато вървеше из пустошта, но веднага щом прекрачи прага на странноприемницата, куражът й се изпари и тя стана нервна като малко дете.
	Леля Пейшънс се върна в кухнята и прошепна:
	— В момента е кротък. Задрямал е на стола. Възможно е да се събуди чак довечера. Ще се нахраним рано. За теб има малко студен пай.
	Мери вече не беше гладна и едва преглъщаше залъците. Изпи две чаши горещ чай и бутна настрани чинията си. Леля Пейшънс непрекъснато поглеждаше към вратата. Докато се хранеха, двете жени не размениха нито една дума. След като приключиха с вечерята, те разтребиха масата. Мери хвърли малко торф в огъня и клекна до него. Лютивият син пушек изпълни въздуха и очите й започнаха да сълзят, но от тлеещия торф не се излъчваше никаква топлина.
	Часовникът във вестибюла удари хрипливо шест пъти. Мери беше затаила дъх, докато броеше ударите. Те сякаш умишлено нарушиха тишината. Стори й се, че измина цяла вечност, докато звукът от последния удар отекна в къщата и затихна. Часовникът продължаваше да тиктака бавно. Откъм салона се не чуваше никакъв шум. Леля Пейшънс седна до масата, вдяна на светлината на свещта иглата, която държеше в ръце, и започна да кърпи някаква дреха със свити устни и набръчкано чело.
	Дългата вечер отмина, а Джос не ги повика нито веднъж. Мери климаше, очите й се затваряха и замаяна от полудрямката, чуваше стъпките на леля си, докато тя се отдалечаваше от стола си, за да прибере дрехата в шкафа. След малко леля й прошепна:
	— Отивам да си легна. Чичо ти вероятно ще спи до сутринта. Няма да го будя.
	Мери измърмори нещо и отново чу стъпките на леля си, която излезе в коридора, изкачи се по скърцащите стъпала и затвори внимателно вратата на спалнята. Обзета от летаргията на съня, тя отпусна глава върху ръцете си. Бавното тиктакане на часовника й напомняше на звука, издаван от стъпки на уморени крака. Раз-два, раз-два, следваха те една след друга. Мери отново вървеше покрай потока и товарът, който носеше, беше тежък. Би могла да го остави за малко на земята, да легне на брега на потока и да заспи. Беше й обаче много студено. Краката й бяха мокри. Трябваше да се изкачи на някое по-високо място.
	Мери отвори очи и видя, че лежи на пода до огнището. Огънят беше загаснал и тлеещият торф се превръщаше в бяла пепел. В кухнята беше много студено, а светлината беше слаба. Свещта догаряше. Тя се прозина, потрепери и разкърши схванатите си ръце. Когато вдигна очи, видя, че вратата се отваря бавно, сантиметър по сантиметър.
	Мери опря длани в пода, изправи се до седнало положение и остана неподвижна за миг. Изведнъж вратата се отвори рязко и се удари в стената. На прага на стаята стоеше Джос Мерлин с протегнати напред ръце и се поклащаше леко.
	Отначало той не я видя; очите му бяха вперени в стената пред него. Мери се сниши и скри главата си под масата. Тя не чуваше нищо друго, освен ударите на сърцето си. Джос се обърна бавно и в продължение на няколко секунди се взира мълчаливо в нея. Когато проговори, гласът му беше напрегнат и дрезгав и прозвуча като шепот:
	— Кой е там? Какво правиш? Защо мълчиш?
	Лицето му беше загубило нормалния си цвят и напомняше на сива маска, а кървясалите му очи бяха вперени в нея и не даваха никакви признаци, че я е разпознал. Мери остана неподвижна и прошепна:
	— Приберете този нож. Приберете го веднага.
	Тя плъзна ръка по пода и докосна крака на един стол с върховете на пръстите си. Нямаше как да го хване, без да мърда, защото столът беше далече от нея. Остана в тази поза, затаила дъх. Джос влезе в стаята с наведена глава и запристъпва бавно към нея, като размахваше ръце във въздуха. Мери изчака, докато ръцете му се доближиха почти на метър от нея. Усети дъха му върху бузата си и изрече тихо:
	— Чичо Джос…
	Той клекна и се вторачи в нея, а после се наведе, докосна косата и устните й и попита:
	— Мери, ти ли си? Защо не ми отговаряш? Те къде са? Видя ли в каква посока тръгнаха?
	— Объркали сте се, чичо Джос. Тук няма никой друг, освен мен. Леля Пейшънс е на горния етаж. Лошо ли ви е? Мога ли да ви помогна с нещо?
	Той обходи с очи стаята, като задържаше погледа си в ъглите й, а после прошепна:
	— Те не могат да ме уплашат. Мъртвите не могат да наранят живите. Те са като изгаснали свещи. Нали така, Мери?
	Мери кимна и проследи погледа му. Той издърпа един стол, седна на него и отпусна протегнатите си ръце на масата. Въздъхна тежко, прокара език по устните си и продължи:
	— Това са просто сънища. Лицата изплуват от тъмнината, сякаш са живи, и аз се събуждам, плувнал в пот. Жаден съм, Мери. Отиди в бара и ми донеси бренди.
	Той бръкна в джоба си и извади връзка ключове. Мери взе ключовете от него с трепереща ръка и излезе от стаята. Спря за миг в коридора, като се чудеше дали да не се качи в стаята си, да заключи вратата и да го остави да беснее сам в кухнята, а после тръгна на пръсти към вестибюла.
	Джос й изкрещя от кухнята:
	— Къде отиваш? Казах ти да ми донесеш бренди от бара.
	Мери чу изскърцването на стола, докато той го буташе назад. Беше закъсняла. Отвори вратата на бара и бръкна в шкафа с бутилките. Когато се върна в кухнята, чичо й се беше облегнал с лакти на масата и стискаше главата си с ръце. Мери си помисли, че е заспал, но когато чу стъпките й, той вдигна глава и се облегна на стола. Тя сложи бутилката и една чаша на масата пред него. Джос напълни чашата до половината и я вдигна с две ръце, като непрекъснато наблюдаваше Мери над ръба й, и каза:
	— Ти си добро момиче, Мери. Харесвам те, защото си умна и защото не се плашиш от нищо. Всеки мъж би се чувствал приятно в твоята компания. Трябвало е да се родиш момче. — Отпи от брендито, претърколи го с езика си, усмихна се глупаво, намигна на Мери, посочи с пръст чашата и продължи: — Във вътрешността на графството плащат за това бренди с чисто злато, защото то няма равно на себе си. Дори крал Джордж не разполага с толкова качествено бренди в избата си. А аз какво плащам за него? Нито едно проклето пени. В странноприемница „Ямайка“ го пием гратис. — Засмя се и изплези език. — Играта е жестока, Мери, но тя е за истински мъже. Рискувал съм живота си десет, двайсет пъти. Преследвали са ме по петите и куршумите са свистели в косата ми. Не могат да ме хванат, защото съм прекалено хитър и отдавна съм в играта. Преди да се преместим тук с леля ти, работех на крайбрежието, в Падстоу. На всеки две седмици по време на пролетния прилив излизахме в морето с един малък платноход. Бяхме шестима. Работехме сами и не изкарвахме почти никакви пари. Трябва да се действа мащабно и всеки да се подчинява на издадените заповеди. Сега сме над сто души и покриваме цялото графство — от крайбрежието до границата му. Кълна се в Бога, Мери, че съм виждал много кръв, виждал съм много убийства, но тази игра надминава всичко — смъртта дебне на всяка крачка.
	Джос й махна с ръка, погледна през рамо към вратата, намигна й отново и прошепна:
	— Ела по-близо, за да ме чуваш по-добре. Виждам, че, за разлика от леля си ти си смела. Двамата с теб трябва да станем партньори. — Хвана Мери за ръката и я дръпна към стола си. — Това проклето питие ме превръща в глупак. Както вече си се убедила, от него ставам страхлив като плъх. Имам кошмари и виждам неща, които ме изкарват от равновесие, макар че изобщо не се боя от тях, когато съм трезвен. По дяволите, Мери, убивал съм хора със собствените си ръце, държал съм главите им под водата, докато спрат да дишат, пребивал съм ги с камъни, без да ми мигне окото, и след това съм заспивал блажено като малко дете. Но когато се напия, тези хора изпълват сънищата ми. Виждам зеленикавите им лица с изядени от рибите очи. Плътта виси на парцали от костите им, а по косата им са полепнали водорасли. Спомням си как някаква жена се държеше с едната си ръка за сала, а в другата стискаше дете. Косата й падаше върху гърба й. Корабът беше в плитки води, а морето беше гладко като дланта ти. Всички се бяха добрали живи съвсем близко до брега. На някои места водата сигурно щеше да им стигне само до кръста. Жената ми извика, молеше ме за помощ, а аз й размазах лицето с един камък. Тя падна по гръб и започна да удря по сала с ръце. Беше изпуснала детето. Хвърлих още един камък към нея. Гледах, докато хората се давеха във водата, която беше дълбока само един метър. Страхувахме се, че някои от тези хора може би ще успеят да се доберат до брега. За първи път не можехме да разчитаме на прилива. След половин час те щяха да вървят по пясъка със сухи крака. Наложи се да ги замерваме с камъни, Мери, да чупим ръцете и краката им. Накрая всички се удавиха пред очите ни също както майката и детето на място, където водата едва ли би стигнала до раменете им. Удавиха се, защото камъните хвърчаха към тях и най-накрая ги събаряха.
	Джос беше свел лице към Мери. Кървясалите му очи бяха впити в нея и тя усещаше дъха му върху бузата си.
	— Досега не беше ли чувала за мародерите, които предизвикват корабокрушения, Мери? — попита тихо той.
	Часовникът във вестибюла удари един път и самотният звук отекна като зов. Нито един от двамата не мръдна от мястото си. В стаята беше много студено. Огънят отдавна беше загаснал и заради отворената врата в стаята ставаше течение. Жълтият пламък на свещта примигваше. Джос се пресегна и хвана ръката на Мери. Ръката й се отпусна в неговата така, сякаш беше безжизнена. Той може би забеляза изписания върху лицето й ужас, защото пусна ръката й и извърна очи от нея. Взря се в празната чаша пред себе си и започна да барабани с пръсти по масата. Клекнала на пода до него, Мери наблюдаваше мухата, която кацна на ръката му. Тя се провря между късите черни косми, пропълзя по дебелите вени и по кокалчетата на дългите му тънки пръсти и стигна до върховете им.
	Мери си спомни колко ловки и грациозни изглеждаха пръстите му, докато режеше хляба през първата нощ след пристигането й в странноприемницата, и си помисли, че когато поискат, тези пръсти могат да бъдат гъвкави и деликатни. Докато ги наблюдаваше как барабанят по масата, тя си представи как хващат острия камък и го стискат силно, а после видя как камъкът излита във въздуха.
	Джос се обърна отново към нея, посочи с глава към тиктакащия часовник и прошепна с дрезгав глас:
	— Понякога чувам този звук в главата си. Преди малко, когато часовникът удари, имах чувството, че е звъннала камбана на шамандура в някой залив. Чувал съм как звукът долита, носен от западния вятър. Раз-два, раз-два — езикът на камбаната се движи назад-напред и се удря в стените й, сякаш известява за нечия смърт. Чувам го в сънищата си. Чух го и тази нощ. Звукът на камбаните в залива е много тъжен, Мери. Опъва ти нервите до такава степен, че ти се иска да изкрещиш. Когато работиш на брега, ти се налага да се приближаваш с лодка до всяка камбана и да обвиваш езика й с парцал. Тогава камбаните замлъкват и настъпва тишина. Когато през нощта мъглата запълзи по повърхността на водата и започва да я покрива с бели петна, виждаш как някой кораб навлиза в залива подобно на търсещо следа ловно куче. Моряците напразно се ослушват, като се опитват да чуят камбаната на шамандурата. Корабът се приближава към нас. Ние го чакаме, Мери, и виждаме как той изведнъж се раздрусва и дъното му засяда в плитчината, а после прибоят свършва останалото. — Той посегна към бутилката, наклони я леко и течността потече бавно в чашата. Подуши брендито, отпи глътка от него и го претърколи с езика си. — Виждала ли си някога мухи, попаднали в буркан с меласа? Аз съм виждал хора, изпаднали в това положение — малки черни точки, залепнали като рояк мухи за мачтите. Втренчени в прибоя, те не смеят да се пуснат, крещят ужасено, и наистина приличат на мухи. Виждал съм как корабът се разпада под тях и мачтите се чупят като клечки, а яките въжета се късат като конци. Хората изхвърчават във водата и започват да плуват отчаяно. Но когато стигнат до брега, те вече са мъртви. — Избърса си устата с опакото на ръката, взря се в нея и добави: — Мъртвите мълчат, Мери.
	Изведнъж лицето му се разклати, а после се смали и изчезна. Мери вече не стоеше на колене на пода в кухнята, стиснала с ръце ръба на масата, а припкаше до баща си по скалите отвъд Сейнт Кевърн. Баща й я качи на раменете си. Край тях тичаха и крещяха хора. Някой посочи към морето и хванала здраво главата на баща си, тя видя подобния на огромна птица бял кораб. Блъскан от вълните, корабът се клатеше безпомощно в морето. Мачтите му бяха счупени, а платната му се влачеха във водата до него. „Какво правят те?“, попита Мери, но никой не й отговори. Хората се бяха заковали намясто и се взираха ужасено в кораба, който се накланяше ту на едната, ту на другата страна и потъваше бавно. „Дано Господ да им прости“, изрече баща й. Мери се разплака и започна да вика майка си. Майка й веднага се появи от тълпата и я отнесе далече от брега. Мери не си спомняше нищо повече и историята остана без край, но когато поотрасна, научи от майка си, че веднъж, докато се разхождали по скалите отвъд Сейнт Кевърн, видели един тримачтов кораб, който потънал в морето заедно с хората на борда си, след като се разбил в страховитите рифове Манъкълс. Мери потрепери и въздъхна. Обрамченото от сплъстена коса лице на чичо й изплува пред нея. Тя отново стоеше на колене на пода на кухнята в странноприемница „Ямайка“. Чувстваше се зле, а ръцете й краката й бяха замръзнали. Копнееше да се качи в стаята си, да се строполи на леглото, да се завие с одеялото и да пъхне главата си на тъмно под възглавницата. Може би, ако закриеше с длани очите си, щеше да заличи лицето на чичо си и картините, които той беше нарисувал. Може би, ако си запушеше с пръсти ушите, щеше да заглуши гласа му и грохота на прибоя върху брега. Тук, в кухнята, тя сякаш виждаше бледите лица на удавниците и вдигнатите над главите им ръце и чуваше ужасяващите им писъци и тъжния звън на клатушкащата се в морето камбана.
	Мери потрепери отново и погледна към чичо си, който се беше отпуснал на стола с клюмнала на гърдите му глава. Той хъркаше и от широко отворената му устата хвърчеше слюнка. Дългите му черни мигли докосваха бузите му подобно на ресни. Ръцете му бяха облегнати на масата, а дланите му бяха стиснати, сякаш се молеше.


>	9.

	В деня преди Коледа облаците, с които беше покрито небето, предвещаваха дъжд. През нощта времето беше омекнало и земята се беше разкаляла на местата, откъдето бяха минали кравите. Стените в стаята на Мери бяха влажни и в единия й ъгъл мазилката беше пожълтяла и се беше подкожушила.
	Мери отвори прозореца и се надвеси навън. Лекият вятър облъхна лицето й. След един час Джем Мерлин щеше да я чака в пустошта, за да я заведе на панаира в Лонсестън. Дали щеше да се срещне с него, зависеше единствено от нея, а тя все още не беше взела решение. За четири дни сякаш беше остаряла и лицето, което я гледаше от петносаното и напукано огледало, беше изпито и уморено. Под очите й имаше тъмни кръгове, а бузите й бяха хлътнали. Не можеше да заспи до късно през нощта и беше загубила апетит. За първи път, откакто беше пристигнала в странноприемницата, откри прилика между себе си и леля си Пейшънс. Устата й беше същата като нейната, както и бръчките на челото й. Ако свиеше устни и започнеше да хапе крайчетата им, би могла да си помисли, че пред огледалото е застанала леля й с увисналата кестенява коса, обрамчваща лицето й. Нямаше да й бъде трудно да придобие този навик, както и нервните тикове на ръцете й. Мери се извърна от издайническото огледало и започна да крачи из малката стая. През последните няколко дни тя прекарваше повечето време в нея, като се оправдаваше пред себе си, че е настинала. Все още не смееше да разговаря с леля си. Очите й щяха да я издадат. Двете щяха да се вгледат една в друга с ням ужас и скрита болка и леля Пейшънс щеше да разбере всичко. Сега двете имаха обща тайна, за която никога не трябваше да разговарят помежду си. Мери се чудеше от колко години леля й я пазеше за себе си, измъчвана от агонията на мълчанието. Никой не знаеше колко силно е страдала тази жена. Където й да отидеше тя в бъдеще, тази болка щеше да я следва навсякъде. Най-накрая Мери беше намерила обяснение за бледото й лице, за мърдащите й устни, за неспокойните й ръце и за широко отворените й, втренчени очи. След като вече беше наясно с нещата, всичко си идваше на мястото.
	Отначало Мери се почувства зле, ужасно зле. През онази нощ след изповедта на чичо си тя лежеше в леглото и напразно се молеше сънят да прояви милост към нея и да престане да бяга от клепачите й. Виждаше в мрака непознати лица — изпити, изнурени лица на удавници. Сред тях имаше дете със счупени китки, жена, чиято дълга мокра коса беше залепнала по лицето й, и хора, които пищяха ужасено, защото не можеха да плуват. Понякога й се струваше, че вижда майка си и баща си. Устните им бяха бледи, те я гледаха с широко отворени очи и протягаха ръце към нея. Вероятно това беше причината за страданията на леля Пейшънс, докато беше сама в спалнята през нощта — и тя като нея виждаше лицата и отблъскваше хората, вместо да им помогне. В известен смисъл леля й също беше убийца. Тя беше погубила тези хора с мълчанието си. Вината й беше не по-малка от вината на чичо й, защото тя беше жена, а той беше чудовище. Джос Мерлин се беше вкопчил като пиявица в нея и леля й не се беше опитала да го махне.
	Бяха изминали три дни от онази нощ и първоначалният ужас беше отстъпил място на равнодушието. Мери се чувстваше стара и много уморена. Сякаш нищо не беше в състояние да я развълнува. Струваше й се, че винаги е знаела за това, което й разказа Джос Мерлин, че подсъзнателно е била подготвена за него. Още през онази нощ, когато пристигна, тя възприе появата му с фенера на верандата като някаква поличба, а тропотът на колелата на дилижанса по пътя й прозвуча като сбогуване.
	Докато беше в Хелфорд, Мери беше чувала за тези неща. По селските пътища се носеха слухове, разказваха се истории, които понякога бяха посрещани с недоверчиво поклащане на глава, защото хората в родния й край не одобряваха клюките. Може би те са се случвали преди двайсет или преди петдесет години, когато баща й е бил млад, но не и след настъпването на новия век. Мери отново видя лицето на чичо си и чу шепота му в ухото си: „Досега не беше ли чувала за мародерите, които предизвикват корабокрушения?“. Не, тя не беше чувала за тези хора, а леля Пейшънс живееше сред тях от десет години… Мери беше престанала да се бои от чичо си. Тя изпитваше единствено ненавист и отвращение към него. В Джос Мерлин не беше останало нищо човешко. Той беше звяр, който нападаше жертвите си нощем. След като беше видяла какво представлява чичо й, когато е пиян, и знаеше истината за него, той вече не я плашеше. Не я плашеше и компанията му. Приятелите му бяха зли същества, които унищожаваха всичко около себе си. Те не заслужаваха нито капка милост и Мери нямаше да намери покой, докато не ги видеше стъпкани, изтребени, заличени от лицето на земята.
	А леля Пейшънс и Джем Мерлин… Изведнъж Джем изпълни мислите й против волята й. Тя не искаше да си спомня за него. Имаше достатъчно други тревоги. Той беше същият като брат си. Имаше същите очи, същата уста и същата усмивка като него и това криеше най-голямата опасност за нея. Мери виждаше приликата му с Джос в походката му и в начина, по който обръщаше настрани главата си, и осъзнаваше какво е накарало леля Пейшънс да си загуби ума преди десет години. Осъзнаваше също така, че лесно би могла да се влюби в Джем Мерлин.
	До този момент не беше обръщала почти никакво внимание на мъжете. Във фермата в Хелфорд имаше достатъчно работа, за да й остават сили да се занимава с тях. Момчетата й се усмихваха и я канеха на излети сред природата по време на прибирането на реколтата. Веднъж един неин съсед я целуна зад купа сено след чаша сайдер. Тя сметна постъпката му за глупава и оттогава го избягваше, макар че момчето беше напълно безобидно и след пет минути вече беше забравило за случката. Отдавна беше решила, че никога няма да се омъжи. Щеше да се опита да спести пари, да се сдобие с ферма и да върши в нея както женската, така и мъжката работа. Веднага щом й се отдадеше възможност да напусне странноприемница „Ямайка“, двете с леля й Пейшънс щяха да се установят на някое място и едва ли щеше да има време да мисли за мъже.
	Но колкото и да се мъчеше, не успяваше да прогони от ума си лицето на Джем с наболата му като на скитник брада, мръсната му риза и нахалния му поглед. На него му липсваше нежност. Този мъж беше груб и жесток, той беше крадец и лъжец и олицетворяваше всичко, от което тя се страхуваше и което ненавиждаше, но беше напълно наясно, че би могла да го обикне. Природата не се интересуваше от предразсъдъците. Според нея в това отношение мъжете и жените не се различаваха по нищо от животните във фермата в Хелфорд. Всички живи същества се подчиняваха на закона за привличането. Понякога сходството в кожата или лекото докосване бяха достатъчни, за да ги свържат в едно цяло. Изборът не се правеше съзнателно. Животните не притежаваха разум, нито птиците в небето. Мери не беше лицемерка. Тя беше израснала сред природата, беше живяла достатъчно дълго с птиците и зверовете и ги беше виждала как се чифтосват, как раждат и как умират. В природата не съществуваше романтика и тя не възнамеряваше да търси романтика в живота.
	Докато беше в Хелфорд, беше наблюдавала момичетата, които вървяха покрай реката, хванати за ръка с момчета от селото. Те бяха почервенели от смущение и бяха втренчени в лунната пътека във водата. От време на време някоя двойка тръгваше по тревясалата пътеката зад фермата — наричаха я „Пътеката на влюбените“, макар че възрастните хора използваха друго име. Момчето беше прегърнало момичето през талията, а момичето беше отпуснало глава на рамото му. Двамата се взираха в звездите и в луната или в огнения залез, докато Мери излизаше от краварника, бършеше потта от челото си с мокрите си ръце и си мислеше за новороденото теленце, което беше оставила до майка му. Тя стоеше, загледана в отминаващата двойка, усмихваше се и свиваше рамене, преди да влезе в кухнята и да каже на майка си, че до края на месеца в Хелфорд ще има сватба. А после камбаните започваха да бият, преди да бъде разрязана сватбената торта. Момчето, пременено с празничните си дрехи, стоеше на стъпалата на църквата и пристъпваше от крак на крак с грейнало от радост лице до булката, която беше с муселинова рокля и накъдрена коса.
	Но след по-малко от година луната и звездите, които продължаваха да светят, вече не им правеха впечатление. Вечер момчето се прибираше уморено от работата на полето и започваше да крещи, да се оплаква, че яденето е толкова загоряло, че не би нахранил с него дори кучето, а момичето му отговаряше троснато от спалнята на горния етаж, докато крачеше напред-назад с разплутото си тяло и с провисналата си коса и стискаше в ръце вързопа, който мяукаше като котка и не искаше да заспи. Двамата отдавна бяха забравили за лунната пътека във водата. Не, Мери не си правеше никакви илюзии относно романтиката. Според нея единствено влюбването беше красиво — всичко останало бяха празни приказки. В крайна сметка Джем Мерлин беше мъж, а тя беше жена и нещо в него я привличаше — може би ръцете му, кожата му или усмивката му. Самата мисъл за него я дразнеше и в същото време я възбуждаше. Тази мисъл не й даваше нито миг покой. Тя трябваше на всяка цена да се види отново с него.
	Мери погледна за пореден път към сивото небе и надвисналите над пустошта облаци. Ако изобщо смяташе да ходи в Лонсестън, беше крайно време да се приготви за тръгване. Не беше нужно да дава обяснения на леля си Пейшънс — през последните четири дни беше станала много по-непоколебима отпреди и не я интересуваше какво ще си помисли тя, след като разбере, че племенницата й е излязла от къщи, без да й се обади. Ако притежаваше някаква интуиция, леля й щеше да се досети за причината, поради която Мери я избягваше. Щеше да погледне към съпруга си, щеше да види кървясалите му очи и треперещите му ръце и щеше да разбере, че отново, може би за последен път, брендито му е развързало езика. Джос се беше разкрил пред нея и Мери вече държеше бъдещето му в своите ръце. Тя все още не беше решила как да се възползва от това, което беше научила, но повече не възнамеряваше да го спасява. Днес щеше да отиде в Лонсестън с Джем Мерлин и този път той щеше да отговаря на въпросите й и щеше да стане по-кротък, след като осъзнаеше, че тя вече не се страхува от тях и може да ги унищожи, когато поиска. А утре… Каквото и да се случеше, винаги можеше да разчита на обещанието на Франсис Дейви. Къщата в Олтърнън щеше да й осигури подслон и покой.
	Докато крачеше през Източната пустош и подминаваше простиращите се от двете й страни хълмове, като се ориентираше по хълма Хок, Мери си мислеше колко странна е тази Коледа. Миналата година беше коленичила до майка си в църквата и се беше молила двете да бъдат здрави и силни. Беше се молила майка й да живее дълго и нещата във фермата да вървят добре. В отговор на молитвите й дойдоха болестта, бедността и смъртта. Сега тя беше сама и се беше натъкнала на бруталност и престъпления. Живееше в къща, която я отвращаваше, сред хора, които презираше, и в момента вървеше през тази безплодна и враждебна земя, за да се срещне с един конекрадец и убиец. Беше решила тази Коледа да не отправя никакви молитви към Господ.
	Мери спря на възвишението над Ръшифорд и след малко в далечината се зададе малобройна кавалкада. Към нея се движеше двуколка, за чиято задна част бяха вързани два коня. Кочияшът размаха камшика за поздрав. Мери усети как кръвта се отдръпва от лицето й. Беше й неприятно, когато проявяваше слабост. Искаше й се да бъде в състояние да усеща слабостта като живо същество, за да може да я откъсва от себе си и да я стъпква с крака. Пъхнала ръцете си под шала, тя чакаше със сбръчкано чело. Джем подсвирна, докато се приближаваше към нея, хвърли малък пакет в краката й и извика:
	— Весела Коледа! Вчера в джоба ми имаше една сребърна монета, която прогори дупка в него. Купих ти с нея забрадка.
	Мери възнамеряваше да бъде строга и мълчалива, но началото на срещата я разколеба.
	— Много мило от ваша страна — отвърна тя, — но се опасявам, че напразно сте си похарчили парите.
	— Това не ме притеснява, защото съм свикнал да го правя — заяви Джем и я изгледа с нахалния си поглед, докато си подсвиркваше фалшиво. — Подранила си. Страхуваше се, че няма да те дочакам, така ли?
	Мери се качи на двуколката, седна до него и хвана юздите.
	— Приятно ми е да ги усещам отново в ръцете си — каза тя, без да обръща внимание на протестите му. — Двете с мама всяка седмица ходехме на пазара в Хелфорд. Имам чувството, че това беше много отдавна. Сърцето ми се свива от болка, когато се сетя как се смеехме, дори в най-тежките си моменти. Вие, естествено, няма да ме разберете. Винаги сте се интересували единствено от себе си.
	Джем я наблюдаваше със скръстени пред гърдите си ръце как направлява понито с юздите.
	— Понито може да пресече пустошта с вързани очи — обясни й той. — Защо не го оставиш да се оправя само? Досега нито веднъж не се е препънало. Така е по-добре. Имай предвид, че можеш да разчиташ на него. Какво каза преди малко?
	Мери отпусна юздите, взря се в пътя и отвърна:
	— Нищо съществено. По-скоро си говорех сама. Ще продадете два коня на панаира, така ли?
	— Да. Ако ми помогнеш да го направя, ще изкарам двойно повече пари, Мери Йелан, и ще ти купя рокля. Не е нужно да се усмихваш и да свиваш рамене. Мразя неблагодарните хора. Какво ти става днес? Лицето ти е бледо, а очите ти са помръкнали. Да не би да те боли коремът?
	— Откакто се видяхме за последен път, не съм излизала от къщи. Стоях затворена в стаята си с мислите си. Очевидно компанията им не ми се е отразила добре. Имам чувството, че за четири дни съм остаряла много.
	— Съжалявам, че си загубила свежия си вид. Представях си, че ще се появя в Лонсестън с красиво момиче до себе си и че мъжете ще те оглеждат и ще ми намигат. А ти си много мрачна. Не ме лъжи, Мери. Не съм толкова глупав, колкото си мислиш. Какво се е случило в странноприемница „Ямайка“?
	— Нищо особено не се е случило. Леля ми продължава да се щура из кухнята, а чичо ми седи до масата с бутилка бренди пред себе си, хванал главата си с ръце. Освен мен нищо друго не се е променило.
	— Не сте имали посетители, така ли?
	— Доколкото знам, не. Никой не е прекосявал двора.
	— Устните ти са стиснати, а под очите ти има тъмни кръгове. Изглеждаш уморена. Познавах една жена със същия вид като твоя, но за това съществуваше сериозна причина. Съпругът й беше прекарал четири години в морето. За разлика от нея ти не разполагаш с подобно оправдание. Дали в мислите ти случайно не съм присъствал и аз?
	— Да, сетих се веднъж за вас — отвърна Мери. — Чудех се кой ще бъде обесен първи — вие или брат ви. Макар че този факт едва ли ще бъде от голямо значение.
	— Ако Джос увисне на бесилото, вината ще бъде единствено негова. Той сам ще си окачи въжето на шията. Непрекъснато се забърква в какви ли не неприятности и си търси белята. Най-накрая ще си получи заслуженото и тогава няма да има подръка бутилка бренди, която да го спаси. Ще виси трезвен.
	Двамата продължиха да пътуват в мълчание. Джем си играеше с ремъка на камшика, а Мери усещаше ръцете му до себе си. Тя погледна към тях с ъгълчето на окото си и видя, че пръстите му са дълги и тънки. Те притежаваха същата сила и грациозност като пръстите на брат му. Тези пръсти я привличаха, а другите я отвращаваха. Тя осъзна за първи път, че отвращението и привличането вървят ръка за ръка и че границата между тях е много тънка. Мисълта й беше неприятна и тя потрепери. Представи си, че това се случваше преди десет или може би преди двайсет години и до нея седеше Джос. Сравнението беше страховито и тя пропъди картината от ума си. Вече й беше ясна причината, поради която мразеше чичо си.
	Гласът на Джем прекъсна мислите й.
	— Какво гледаш? — попита я той.
	Мери вдигна очи, взря се в пространството пред себе си и отвърна:
	— Забелязах, че ръцете ви са същите като ръцете на брат ви. Още дълго ли ще пътуваме през пустошта? Онова там не е ли главният път?
	— Ще продължим още няколко километра през пустошта, а после ще излезем на него. Ръцете на мъжете ти правят впечатление, така ли? Никога не бих допуснал подобно нещо за теб. Значи все пак си зряла жена, а не недорасло селско момче. Ще ми кажеш ли защо си стояла затворена в стаята си четири дни, или искаш сам да се досетя? Жените обичат тайнствеността.
	— В случая не става дума за тайнственост. Миналия път, когато се срещнахме, вие ме попитахте защо леля ми прилича на призрак. Така се изразихте, нали? Е, вече знам защо.
	Джем я погледна с любопитство, а после отново започна да си подсвирква.
	— Алкохолът е странно нещо — изрече след малко той. — Веднъж се напих. Бях в Амстердам. Случи се по времето, когато бях напуснал дома си и работех на един кораб. Спомням си, че часовникът удари девет и половина, а аз седях на пода, прегърнал едно красиво червенокосо момиче. В седем часа на следващата сутрин лежах по гръб в една канавка без ботуши и без панталон. Често се чудя какво съм правил през тези десет часа. Колкото и да мисля, не мога да си спомня.
	— За разлика от брат ви вие сте щастливец — отбеляза Мери. — Когато се напие, вместо да губи паметта си, той си спомня всичко. — Понито забави ход и тя го шибна с юздите. — Когато е сам, може да говори колкото си иска. Стените на странноприемница „Ямайка“ няма да пострадат. Този път обаче Джос не беше сам. Когато той излезе от ступора и се появи на прага на кухнята, аз бях там. Измъчваха го някакви сънища.
	— И когато Джос ти разказа един от тях, ти се затвори в стаята си за четири дни, така ли?
	— Да, близо сте до истината.
	Изведнъж Джем се наведе към нея, взе юздите от ръцете й и я смъмри:
	— Не гледаш накъде направляваш понито. Казах ти, че то никога не се препъва, но това не означава, че трябва да го насочваш към камък с големината на гюле. Оттук нататък го поемам аз.
	Мери се отпусна на седалката и позволи на Джем да поеме юздите на понито. Тя наистина беше разсеяна и упрекът му към нея беше заслужен. Конят ускори ход и премина в тръс.
	— И какво смяташ да направиш? — попита я Джем.
	Мери сви рамене и отвърна:
	— Все още не съм решила. Трябва да се съобразя с леля Пейшънс. Не очаквате от мен да споделя с вас какви са намеренията ми, нали?
	— Защо не? Нищо не ме свързва с Джос.
	— Той е ваш брат, което е достатъчно за мен. В историята има много празни места и вие се вмествате идеално в някои от тях.
	— Смяташ ли, че бих си губил времето да работя за брат си?
	— Доколкото разбрах, времето ви нямаше да бъде загубено напразно. Бизнесът му е печеливш, а освен това стоката, която предлага, му излиза без пари. Мъртвите мълчат, Джем Мерлин.
	— Така е, за разлика от останките от корабите, след като бъдат изхвърлени на брега. Когато се кани да хвърли котва, корабът се ориентира по светлината в пристанището, Мери. Виждала ли си как пеперудата се насочва към свещта и си опърля крилете? Когато корабът попадне на фалшива светлина, го сполетява същата съдба. Възможно е това да се случи веднъж, два пъти или три пъти, но четвъртия път той започва да смърди толкова ужасно, че хората го откриват и грабват оръжията, за да търсят причините за корабокрушението. Брат ми вече е изпуснал кормилото и корабът се е насочил към скалите.
	— И вие ще му правите компания, така ли?
	— Защо трябва да му правя компания? Аз нямам нищо общо с него. Нека сам да си надене примката. Макар и да съм пушил от онзи тютюн и от време на време да съм му помагал да превозва стоката си, ще ти кажа едно, Мери Йелан: колкото и да не ти се вярва, никога не съм убивал човек — все още. — Той изплющя с камшика над главата на понито и то премина в галоп. — Наближаваме един брод, където живият плет продължава в източна посока. След малко ще пресечем реката и ще излезем на пътя за Лонсестън. Остават още около десет километра до града. Измори ли се вече?
	Мери поклати глава.
	— В кошницата под седалката има хляб, сирене, две ябълки и няколко круши — каза й Джем. — Скоро ще огладнееш. Значи си мислиш, че съм примамвал корабите към скалите и съм наблюдавал от брега, докато хората се давят? А когато те са се подували от водата, съм пребърквал джобовете им? Картината, която си представяш, наистина си я бива.
	Мери не знаеше дали гневът му е престорен, или искрен, но той беше стиснал устни и по скулите му бяха избили червени петна.
	— Но все още не сте отрекли, че е било така, нали? — отбеляза Мери.
	Джем я погледна със смесица от гняв и удивление и се засмя, сякаш тя беше наивно дете. Мери го ненавиждаше заради начина, по който се отнасяше с нея, и вече се беше досетила за въпроса, който той се канеше да й зададе.
	— След като не ми вярваш, защо се съгласи да дойдеш с мен в Лонсестън? — попита я той.
	Беше готов да й се присмее. Ако се опиташе да избегне отговора или ако се запънеше, това щеше да означава победа за него, ето защо тя отвърна с престорена веселост:
	— Заради красивите ви очи, Джем Мерлин. Единствено заради тях — добави и устоя на погледа му, без да трепне.
	Джем се засмя, поклати глава и отново започна да си подсвирква. Изведнъж напрежението между тях изчезна и беше заменено от хлапашка непринуденост. Дръзките й думи го бяха обезоръжили. Той не подозираше нищо за слабостта, която се криеше зад тях. В този момент те бяха просто приятели, а не мъж и жена.
	Стигнаха до пътя и конят запрепуска по него в галоп. Тропотът от копитата му се смесваше с тропота от копитата на другите два коня, които бяха завързани отзад на двуколката. Облаците се плъзгаха по небето, ниски и заплашителни, но все още не беше заваляло и издигащите се в далечината хълмове не бяха забулени с мъгла. Мери си мислеше за Олтърнън, който беше останал вляво от тях, и за Франсис Дейви и се чудеше какво ще каже той, след като му разкаже историята си. Вероятно нямаше да й благодари за това, че е нарушила покоя му на Коледа, но този път едва ли би я посъветвал да продължава да мълчи. Тя си представи тихия му и спокоен дом и високата църковна кула, извисяваща се като часовой над покривите и комините на къщите.
	За нея Олтърнън представляваше остров на спокойствието — самото име звучеше като шепот, — а гласът на Франсис Дейви щеше да я накара да се почувства в безопасност и да забрави за неприятностите си. Странността му я смущаваше, но въпреки всичко той й беше симпатичен. Спомни си картината, която беше нарисувал, как направляваше коня си и как й сервира мълчаливо и с лекота вечерята. Най-странна от всичко беше мрачната и печална тишина в стаята му, върху която той не беше оставил своя отпечатък. Викарият сякаш представляваше сянка на човек и тъй като в момента тя беше далече от него, той й изглеждаше нереален. Франсис Дейви не притежаваше мъжката агресивност на седящия до нея Джем Мерлин. Той беше безплътен — две бели очи и глас в тъмнината.
	Изведнъж конят се спря нерешително пред пролуката в живия плет и ругатнята на Джем я изтръгна от мислите й.
	— Има ли църкви в околността? — попита небрежно Мери. — През последните няколко месеца живея като езичница и ми е много неприятно.
	— Назад, проклет глупако! — изкрещя Джем и дръпна юздите на понито. — В канавката ли искаш да ни вкараш? Църкви ли? Откъде да знам, по дяволите? Бил съм в църква само веднъж. Майка ми ме внесе в нея на ръце и когато ме изнесе, се бях превърнал в пророка Йеремия. Нищо не мога да ти кажа за църквите. Предполагам, че държат златните утвари заключени.
	— В Олтърнън има църква, нали? Селото е близо до странноприемница „Ямайка“. Утре може да отида в него.
	— Би било много по-добре да споделиш коледния обяд с мен. Няма да мога да ти предложа пуйка, но нищо не ми пречи да отмъкна една гъска от стария Тъкът в Норт Хил. Той вече е толкова сляп, че няма да забележи липсата й.
	— Знаете ли кой служи в църквата в Олтърнън, Джем Мерлин?
	— Не, не знам, Мери Йелан. Никога не съм имал вземане-даване със свещеници и едва ли някога ще имам. Тези мъже са странна порода. Когато бях момче, в Норт Хил служеше някакъв свещеник, който беше силно късоглед. Една неделя вместо вино той раздавал на енориашите си бренди за причастие. Слухът се разнесъл из селото и църквата до такава степен била претъпкана, че нямало място къде да се коленичи — хората стояли покрай стените и изчаквали да им дойде редът. Свещеникът не бил в състояние да си обясни наплива в църквата. Той се качил на амвона със сияещи зад очилата очи и изнесъл проповед за завръщането на стадото в кошарата. Брат ми Матю ми разказа за този случай. Той се приближил два пъти до парапета пред олтара, за да получи причастие, а свещеникът не обърнал внимание на това. Денят се превърнал в истински празник за Норт Хил. Извади хляба и сиренето, Мери, защото коремът ми съвсем ще хлътне.
	— Някога в живота си отнасяли ли сте сериозно към нещо? — попита го Мери, като поклати глава и въздъхна. — Никого и нищо ли не уважавате?
	— Уважавам червата си. А те къркорят. Сандъкът е под краката ми. Ти можеш да изядеш една ябълка, щом си толкова набожна. Чувал съм, че в Библията се говорело за някаква ябълка.
	Кавалкадата, която влезе с тропот в Лонсестън в два и половина следобед, беше жизнерадостна и доста разгорещена. Мери се беше отърсила от тревогите си и независимо от твърдата си решимост да се държи строго, веселото настроение на Джем се беше предало и на нея. Тъй като се намираше далече от сянката на странноприемница „Ямайка“, младостта и бодрият й дух се бяха завърнали. Спътникът й веднага забеляза промяната и се възползва от нея.
	Мери се смееше, защото не беше в състояние да се сдържа и защото Джем непрекъснато я разсмиваше. Шумът и блъсканицата й действаха като някаква зараза. Във въздуха се долавяха възбуда и доволство. Навсякъде витаеше коледен дух. Улиците бяха пълни с хора и магазинчетата излъчваха радост. Калдъръменият площад беше пълен с каруци, файтони и карети. Всичко беше цветно и изпълнено с живот. Хората се тълпяха пред сергиите. Пуйки и гъски ровеха пръстта до дървената ограда в напразни опити да излязат на свобода. Една жена със зелено наметало крепеше върху главата си кошница с ябълки и се усмихваше; ябълките бяха червени и лъскави като бузите й. Сцената беше позната и скъпа на Мери. Тя й напомняше за коледните пазари в Хелфорд, но в Лонсестън настроението беше по-приповдигнато, а хората бяха повече и гласовете им се смесваха. Тук беше по-просторно и по-изискано — Девъншир беше съвсем близо, на отсрещния бряг на реката. Фермери от съседното графство си приказваха със селянки от Източен Корнуол; продавачи, пекари и чираци си проправяха път през тълпата с подноси, отрупани със сладкиши и наденички. Достолепна госпожа с украсена с пера шапка и синьо кадифено наметало слезе от една карета и се потопи в топлината и уюта на „Белия елен“, следвана от облечен с дебело светлосиво палто господин. Докато крачеше важно след нея като пуяк, мъжът повдигна пенснето към очите си.
	Мери се чувстваше така, сякаш се беше потопила в света на веселието и щастието. Градът беше разположен в подножието на един хълм, върху който имаше замък, напомнящ на замъците в древните предания. Склоновете на хълма бяха обрасли с дървета и бяха осеяни със спускащи се полегато надолу поляни, а в долината под тях проблясваше реката. Пустошта беше останала далече зад Мери и тя беше забравила за нея. Лонсестън беше реален и тези хора бяха истински. Коледата пристигна в града и се настани сред калдъръмените улици и засмените, блъскащи се един в друг хора. Воднистото слънце излезе от скривалището си зад гъстите сиви облаци, за да се присъедини към веселието. Мери носеше забрадката, която й беше подарил Джем. Тя дори му позволи да я върже под брадичката й. Двамата бяха оставили двуколката в една конюшня и Джем си проправяше път сред тълпата, водеше двата крадени коня, а Мери вървеше след него. Той крачеше уверено към главния площад с наредените една до друга сергии и палатки. Там се беше събрало цялото население на Лонсестън. В единия край на площада имаше заградено с въжета пространство, където се намираха животните за продан. Покрай въжетата се бяха струпали фермери и търговци от Девън и от други части на графството. Сърцето на Мери заби силно, когато двамата с Джем се приближиха до мястото; ако там имаше хора от Норт Хил или от някое съседно село, те със сигурност щяха да познаят конете. Джем беше килнал шапката си на тила и си подсвиркваше. Той погледна веднъж назад и й намигна. Тълпата се раздели на две и му направи път. Мери изостана от него и спря зад една дебела търговка с кошница в ръка, откъдето наблюдаваше Джем. Той застана сред група мъже, кимна на някои от тях и огледа понитата им, докато се навеждаше, за да запали лулата си. Видът му беше напълно спокоен. Изведнъж наперен господин с шапка с козирка и бежов панталон разбута тълпата и се приближи до конете. Той държеше в ръката си камшик и непрекъснато удряше с него по ботуша си, докато сочеше към конете. Гласът му беше силен и строг. От тона му и от властното му държание Мери предположи, че е прекупвач. След малко към него се присъедини дребен мъж с черно палто и остър поглед, който от време на време го хващаше за лакътя и му шепнеше в ухото.
	Мъжът с острия поглед се взря в черното пони на господин Басът, а после се приближи до него, наведе се и опипа краката му. След като се върна при гръмогласния господин, той отново му прошепна нещо. Мери го наблюдаваше тревожно.
	— Откъде сте взели това пони? — попита прекупвачът Джем, докато го потупваше по рамото. — По главата му и по хълбоците му личи, че то не е от конете, които се развъждат в пустошта.
	— Родено е в Калингтън преди четири години — отвърна Джем с увиснала в ъгъла на устата му лула. — Купих го от стария Тим Брей, когато беше на около година. Помните Тим, нали? Миналата година той продаде всичко и се премести в Дорсет. Уверяваше ме, че понито наистина си струва парите. Майката е от ирландска порода и е печелила награди във вътрешността на графството. Огледайте го по-добре. Имайте предвид обаче, че няма да го продам евтино.
	Той дръпна от лулата си, докато двамата мъже оглеждаха внимателно понито. На Мери й се стори, че мина безкрайно много време, преди мъжете да се изправят и да отстъпят назад.
	— Да не би да е имало някаква кожна болест? — попита мъжът с острия поглед. — Кожата му е груба, а космите му са остри като четина. Нещо в него не ми харесва. Не сте му давали някакви лекарства, нали?
	— Понито е съвсем здраво — отвърна Джем. — Онова там беше много отслабнало през лятото, но успях да го охраня отново. Добре би било да го задържа до пролетта, но ще ми излезе много скъпо. С черното пони всичко е наред. Ще ви кажа обаче нещо, защото мисля, че няма да е честно да го скрия. Старият Тим Брей не знаел, че кобилата е забременяла — по онова време той бил в Плимут и синът му се грижел за нея, — и когато разбрал, напердашил здраво момчето, но вече било твърде късно. Според мен бащата е бил сив. Погледнете късите косми близо до кожата му. Сиви са, нали? Ако навремето не ми го беше продал, сега Тим щеше да изкара много добри пари от него. По хълбоците му личи, че е породисто. Готов съм да ви го продам за осемнайсет гвинеи.
	Мъжът с острия поглед поклати глава. Прекупвачът се колебаеше.
	— Ако свалите цената на петнайсет гвинеи, можем да сключим сделка — изрече след малко той.
	— Не, цената му е осемнайсет гвинеи, нито пени по-малко — отсече Джем.
	Двамата мъже се посъветваха помежду си и изглежда, не стигнаха до съгласие. Мери чу думата „фалшив“. Джем погледна към нея над тълпата. Мъжете около него започнаха да си шепнат един на друг. Мъжът с острия поглед се наведе отново, опипа краката на черното пони и каза:
	— Ще разпитам хората на пазара за понито. Къде е марката му?
	Джем му показа цепката на ухото на понито и мъжът я разгледа внимателно.
	— Вие сте много капризен клиент — каза Джем. — Хората ще си помислят, че конят е краден. Има ли нещо, което не е наред с марката?
	— Не. Очевидно не. Но вие имате късмет, че Тим Брей се е преместил в Дорсет. Той за нищо на света не би признал, че понито е било негово. Ако бях на твое място, Стивънс, никога не бих го купил. Ще си навлечеш голяма беля. Хайде да се махаме оттук.
	Гръмогласният прекупвач погледна тъжно към черното пони и каза:
	— Понито е много хубаво. Не ме интересува откъде е дошло, нито дали баща му е бил със сив косъм, или не. Какво те кара да бъдеш толкова придирчив, Уил?
	Мъжът с острия поглед го хвана за ръкава и започна да му шепне в ухото. Прекупвачът го изслуша, направи гримаса, кимна и отвърна:
	— Добре. Сигурно си прав. Ти усещаш, когато нещо не е наред, нали така? Навярно наистина е по-добре да не се забъркваме в тази история. Можеш да си задържиш понито — каза той на Джем. — Партньорът ми не го харесва. Послушайте ме и смъкнете цената. Ако скоро не се отървете от него, ще съжалявате.
	Двамата мъже си проправиха път през тълпата и изчезнаха по посока на „Белия елен“. След като те се отдалечиха, Мери въздъхна облекчено. Изражението на Джем беше неразгадаемо. Както обикновено той беше свил устни и си подсвиркваше. Хората пристигаха и си тръгваха. Косматите понита, които се развъждаха в пустошта, се продаваха на цена от три лири и доволни от сделките, собствениците им напускаха пазара. Повече никой не се приближи до черното пони. Всички му хвърляха подозрителни погледи. В четири без петнайсет Джем продаде другия кон за шест лири на един весел и честен на вид фермер след дълго и добронамерено пазарене. Фермерът каза, че ще го купи за пет лири, а Джем настояваше за седем лири. След като се препираха шумно в продължение на двайсет минути, двамата се споразумяха за шест лири и фермерът си тръгна, качен на гърба на новата си придобивка и ухилен до уши. Мери едва се държеше на краката си. Над площада се спусна мрак и фенерите бяха запалени. Градът изглеждаше тайнствено. Тя си мислеше, че е време да се върнат при двуколката, когато чу зад гърба си женски глас, придружен от силен превзет смях. Обърна се и видя жената със синьото наметало и шапката с пера, която беше слязла в ранния следобед от каретата.
	— О, погледни, Джеймс — изрече жената. — Виждал ли си някога толкова прелестно пони? То държи главата си също като клетия Красавец. Приликата е поразителна, макар че това пони е черно и няма нищо общо с породата на Красавец. Жалко, че Роджър не е тук. Не мога да го притеснявам по време на срещата, на която е в момента. Какво мислиш за него, Джеймс?
	Спътникът й си сложи пенснето, взря се в коня и изрече провлачено:
	— По дяволите, Мария. Нали знаеш, че не разбирам нищо от коне. Твоето пони, което изчезна, беше сиво, нали? Това е с цвят на абанос, скъпа. Искаш ли да го купиш?
	Жената се изсмя звънко и отвърна:
	— Това ще бъде чудесен коледен подарък за децата. Откакто Красавец изчезна, те непрекъснато врънкат бедния Роджър да им купи пони. Би ли попитал каква е цената му?
	Мъжът тръгна напред и извика на Джем:
	— Хей, приятел, черното пони продава ли се?
	Джем поклати глава и отвърна:
	— Обещал съм го на един свой познат. Не искам да нарушавам думата, която съм му дал. Освен това понито няма да ви издържи — вие сте прекалено тежък за него. Досега са го яздили само деца.
	— Разбирам. Благодаря ви. Мария, човекът казва, че понито не се продава.
	— Наистина ли? Жалко. Бях решила на всяка цена да го купя. Кажи му, че съм готова да платя толкова, колкото ми поиска. Попитай го пак, Джеймс.
	Мъжът отново си сложи пенснето и изрече провлачено:
	— Тази госпожа много харесва понито. Нейното пони изчезна неотдавна и тя иска да му намери заместник. Децата й ще бъдат силно разочаровани, след като научат за вашето пони. Пратете по дяволите своя познат. Той може да почака. Колко искате за него?
	— Двайсет и пет гвинеи — отвърна бързо Джем. — Това е цената, за която сме се разбрали с моя познат. На мен обаче много не ми се иска да го продам.
	Госпожата с шапката с пера влезе в заграждението и се намеси в разговора:
	— Ще ви дам трийсет гвинеи. Аз съм госпожа Басът от Норт Хил и искам да подаря понито на децата си за Коледа. Моля ви да не ми отказвате. В портмонето си имам половината от сумата, а този господин ще ми заеме остатъка. Съпругът ми в момента е в Лонсестън и понито ще бъде изненада за него, както и за децата. Конярят ми веднага ще го откара в Норт Хил, преди той да е напуснал града. Ето ви парите.
	Джем си свали шапката, поклони се ниско и отвърна:
	— Благодаря ви, госпожо. Надявам се, че господин Басът ще бъде доволен от покупката. Уверявам ви, че понито е напълно безопасно за децата.
	— О, сигурна съм, че съпругът ми ще бъде възхитен. Естествено, вашето пони не може да се сравнява с понито, което ни откраднаха. Красавец беше чистокръвен и щеше да струва много повече. Но и това малко животно е хубаво. Децата ще му се зарадват. Да тръгваме, Джеймс. Започва да се стъмва, а и аз вече съм премръзнала.
	Госпожата се отправи към каретата, която чакаше на площада. Високият лакей изтича до вратата и я отвори.
	— Току-що купих едно пони за Робърт и Хенри — каза му жената. — Намери, моля те, Ричардс и му обясни, че трябва веднага да го закара у дома. Искам да изненадам съдията.
	Тя се качи в каретата, като старателно прибра широката си пола, следвана от своя спътник с пененето.
	Джем погледна бързо през рамо, потупа по ръката едно момче, което беше застанало зад него, и го попита:
	— Искаш ли да спечелиш пет шилинга?
	Момчето кимна с широко отворена уста.
	— Пази това пони, докато конярят дойде да го вземе — продължи Джем. — Току-що ми съобщиха, че съпругата ми е родила близнаци и животът й е в опасност. Трябва веднага да се прибера вкъщи. Хвани юздите и ги дръж здраво. Желая ти весела Коледа.
	След тези думи Джем прекоси уверено площада, пъхнал ръце в джобовете си. Мери вървеше на десет крачки след него. Лицето й беше почервеняло, а очите й бяха вперени в земята. Едва се сдържаше да не прихне и криеше устата си зад шала. Когато стигнаха до отсрещния край на площада — далече от каретата и от хората, които се бяха скупчили около заграждението, — тя спря и опря ръка до бузата си в опит да си поеме дъх. Докато я изчакваше да се съвземе, Джем беше много сериозен.
	— Джем Мерлин, ти заслужаваш да бъдеш обесен — каза тя. — Продаде откраднатото пони обратно на госпожа Басът, без да ти мигне окото. По-нагъл си и от дявола. Косата ми побеля, докато те наблюдавах какви ги вършиш.
	Джем отметна назад глава и се засмя. Мери не се сдържа и също се засмя. Смехът им отекваше по улицата и беше толкова заразителен, че хората, които се обръщаха и поглеждаха към тях, също започваха да се смеят. Целият град беше обзет от веселие. По улиците кънтяха радостни възгласи и се смесваха с глъчката от панаира. Чуваха се крясъци и отнякъде долиташе песен. Факлите и фенерите хвърляха причудливи светлини върху лицата на хората. Сред пъстротата от цветове пълзяха сенки, жужаха гласове и въздухът трептеше от възбуда.
	Джем хвана Мери за ръката, сви пръстите й и я попита:
	— Радваш се, че дойде с мен, нали?
	— Да — отвърна тя и не се опита да издърпа ръката си.
	Двамата се запровираха през навалицата, обгърнати от топлината на блъскащите се едно в друго тела. Джем купи на Мери тъмночервен шал и златни обици с формата на халки. След като похапнаха портокали зад една раирана палатка, сбръчкана циганка им гледа на ръка.
	— Трябва да се пазиш от мургав непознат — предупреди тя Мери.
	Мери и Джем се спогледаха и се засмяха.
	— Виждам кръв по ръката ти, момче — изрече циганката, докато се взираше в дланта на Джем. — Някой ден ще убиеш човек.
	Джем се обърна към Мери и я попита:
	— Помниш ли какво ти казах сутринта, докато пътувахме с двуколката насам? Все още съм невинен. Сега вярваш ли ми?
	Мери поклати глава и си замълча. Върху лицата им падаха ситни дъждовни капки, но те не им обръщаха внимание. Поривите на вятъра издуваха палатките. От сергиите хвърчаха панделки, хартийки и дантелки. Една огромна раирана палатка се разтресе и падна и към канавката се затъркаляха ябълки и портокали. Факлите се разгаряха от вятъра. Заваля по-силно и хората започнаха да тичат насам-натам и да търсят подслон.
	Обвил раменете й с ръка, Джем завлече Мери в един вход, завъртя я към себе си хвана с ръце лицето й и я целуна.
	— Пази се от мургав непознат — изрече той, засмя се и отново я целуна.
	Прииждащите черни облаци потопиха всичко в мрак. Вятърът изгаси факлите, жълтеникавите пламъци на фенерите започнаха да примигват и ярките багри на панаира изчезнаха. Площадът опустя. Палатките и сергиите зееха празни и изоставени. Дъждът нахлуваше през отворената врата на входа. Джем беше застанал с гръб към улицата, за да пази Мери от него. Той свали забрадката й и започна да си играе с косата й. Мери усети как пръстите му се плъзнаха към врата й, а после към раменете й и вдигна ръце, за да ги отблъсне.
	— Достатъчно глупости извърших за една нощ, Джем Мерлин — изрече тя. — Време е да се връщаме. Пусни ме.
	— Нали не искаш да пътуваш в открита двуколка в такова време? Вятърът духа откъм брега и ще ни отнесе на възвишението. Ще ни се наложи да прекараме нощта в Лонсестън.
	— Това няма как да стане — отсече Мери. — Иди да докараш двуколката, Джем, докато не вали толкова силно. Ще те чакам тук.
	— Не се дръж като пуританка, Мери. Ще подгизнеш по пътя за Бодмин. Би могла да преструваш, че си влюбена в мен, нали? Тогава нищо не би ни попречило да пренощуваме в Лонсестън.
	— Говориш ми по този начин, защото съм барманка в странноприемница „Ямайка“, нали?
	— Странноприемница „Ямайка“ да върви по дяволите! Приятно ми е да те гледам и да те докосвам, а това е достатъчно за един мъж. Би трябвало да бъде достатъчно и за една жена.
	— Може би е достатъчно за някои жени, но не и за мен.
	— Искаш да кажеш, че жените край Хелфорд са направени от друго тесто? Остани тук с мен тази нощ, Мери, за да разберем дали наистина е така. Обзалагам се, че на сутринта няма да се различаваш по нищо от останалите жени.
	— Тъкмо по тази причина предпочитам да подгизна в двуколката.
	— Голям инат си, Мери Йелан. Когато отново останеш сама, ще съжаляваш, че не си ме послушала.
	— По-добре да съжалявам сега, отколкото по-късно.
	— Ако отново те целуна, ще си промениш ли решението?
	— Не, няма да го променя.
	— С жена като теб в къщата си няма нищо чудно във факта, че брат ми е бил пиян и се е търкалял в леглото цяла седмица. Непрекъснато си му пяла псалми, нали?
	— Да; точно така.
	— За първи път срещам толкова вироглава жена. Ще ти купя годежен пръстен, ако това ще те накара да се чувстваш почтена. Рядко имам пари в джоба си за подобно предложение.
	— Колко съпруги имаш?
	— Шест-седем, пръснати из цял Корнуол. В сметката не влизат тези, които са на другия бряг на Теймър.
	— Броят е доста голям за един мъж. На твое място не бих бързала да се сдобия с осма съпруга.
	— Правиш се на много умна, нали? Приличаш ми на маймуна с този шал и с блестящите си очи. Добре тогава, ще докарам двуколката и ще те заведа у дома при леля ти, но първо ще те целуна, без значение дали искаш, или не. — Той обхвана с длани лицето й и запя: — Една за скръб, две за радост. Останалите някой друг път, когато си по-отстъпчива. Тази нощ явно няма да стигнем до края на песничката. Изчакай ме тук. Няма да се бавя.
	Джем наведе глава, за да се предпази от дъжда, пресече улицата, мина между сергиите и изчезна зад ъгъла.
	Мери влезе още по-навътре във входа на сградата. Тя беше наясно, че пътуването ще бъде неприятно — дъждът беше проливен, вятърът духаше яростно и пустошта щеше да бъде безмилостна. Изминаването на тези осемнайсет километра с откритата двуколка изискваше голяма смелост. При мисълта, че ще остане в Лонсестън с Джем Мерлин, сърцето й започна да бие по-силно. Не беше нужно да прикрива вълнението си, след като той нямаше как да види лицето й. Нямаше обаче намерение да си губи ума, за да му достави удоволствие. Осъзнаваше, че ако веднъж прекрачи границата, която сама е определила, няма връщане назад. Щеше да загуби душевното си спокойствие и независимостта си. И без това беше направила твърде много отстъпки и никога нямаше да успее да се освободи изцяло от Джем. Ако проявеше слабост, стените на странноприемница „Ямайка“ щяха да станат още по-омразни за нея. Предпочиташе да се бори със самотата без чужда помощ. От сега нататък обаче безмълвието на пустошта щеше да се превърне в кошмар, защото тя непрекъснато щеше да си мисли, че той е съвсем близо, само на шест километра от странноприемницата. Мери се загърна с шала и скръсти ръце пред гърдите си. Ако жените не бяха чупливи като слама, тя щеше да се съгласи да прекара нощта с Джем Мерлин и да се забавлява като него, а на сутринта двамата щяха да се разделят със смях и просто да свият рамене. Но тя си даваше сметка, че това е невъзможно, защото няколко негови целувки я бяха накарали да оглупее. Спомни си как леля Пейшънс следваше като призрак съпруга си и потрепери. Тя, Мери Йелан, щеше да стане същата като нея, ако не съумееше да запази здравия си разум с Божията помощ и със силата на волята си. Вятърът развяваше полата й, а дъждът нахлуваше през отворената врата на входа. Беше станало още по-студено. По калдъръма се бяха образували локви, а светлините и хората бяха изчезнали. Лонсестън беше загубил очарованието си.
	Мери чакаше, като потропваше с крака и духаше на ръцете си, за да ги стопли. Джем се бавеше. Той несъмнено й се сърдеше заради отказа й да прекара нощта с него в града, и беше решил да я накаже, като я остави да се намокри и да премръзне в този вход. Минутите отминаваха, а той не идваше. Ако по този начин искаше да си отмъсти, планът му изобщо не беше забавен, нито оригинален. Часовник в далечината удари осем часа. Джем беше тръгнал преди половин час, а до мястото, където бяха оставили двуколката, можеше да стигне за пет минути. Мери се чувстваше потисната и уморена. Тя беше на крака от ранния следобед и след като вълнението вече беше отминало, се нуждаеше от почивка. Щеше да й бъде трудно да си възвърне безгрижното, лекомислено настроение от последните няколко часа. Джем беше отнесъл веселостта си със себе си.
	Мери повече не беше в състояние да чака и тръгна нагоре по хълма, за да го търси. Дългата улица беше пуста, с изключение на няколко скитници, които също като нея бяха потърсили убежище във входовете на сградите. Дъждът се лееше безмилостно, а поривите на вятъра бяха яростни. От коледния дух нямаше и следа.
	След няколко минути тя стигна до мястото, където бяха оставили двуколката. Вратата на конюшнята беше заключена. Мери надникна пред пролуката между дъските и видя, че тя е празна. Очевидно Джем беше заминал. Тя почука нетърпеливо на вратата на съседното магазинче и след малко се появи мъжът, който им беше разрешил да ползват конюшнята.
	Мъжът беше видимо ядосан заради това, че покоят му до огъня беше нарушен, и в първия момент не я позна, защото Мери беше рошава и мокра.
	— Какво искаш? — попита той. — Не даваме храна на хора, които не познаваме.
	— Не съм дошла за храна — отвърна Мери. — Търся своя спътник. Навярно си спомняте, че двамата дойдохме тук с една двуколка. Конюшнята е празна. Виждали ли сте го тази вечер?
	— Надявам се, че ще ме извините — измърмори мъжът. — Приятелят ви тръгна преди около двайсет минути. Той бързаше много и не беше сам. Според мен мъжът, който го придружаваше, беше един от слугите в „Белия елен“. Във всеки случай двамата тръгнаха в посоката, в която се намира гостилницата.
	— Не ви ли каза да ми предадете нещо?
	— Не, съжалявам. Може би ще го откриете в „Белия елен“. Знаете ли къде се намира гостилницата?
	— Да, благодаря ви. Ще го потърся там. Лека нощ.
	Мъжът затвори вратата, доволен, че се е отървал от нея, а Мери тръгна към града. Каква работа имаше Джем с този слуга от „Белия елен“? По всяка вероятност мъжът се беше объркал. Не й оставаше нищо друго, освен сама да открие отговора на този въпрос. Тя отново се озова на калдъръмения площад. „Белия елен“ светеше гостоприемно. Мери се огледа, но не видя двуколката на Джем. Сърцето й се сви. Нима Джем беше тръгнал без нея? Тя се поколеба за миг, а после влезе в гостилницата. Помещението беше пълно с мъже, които разговаряха и се смееха. Мократа й коса и селските й дрехи явно бяха предизвикали смут в някои от тях, защото един слуга веднага се приближи до нея и я помоли да напусне.
	— Търся господин Джем Мерлин — обясни му Мери. — Той е дошъл тук с двуколка, придружен от един от вашите слуги. Извинявайте за безпокойството, но трябва на всяка цена да го намеря. Бихте ли попитали дали някой не го е виждал?
	Мъжът се отдалечи навъсено, а Мери остана до входа и се обърна с гръб към групата мъже, които седяха до камината и се взираха в нея. Сред тях тя разпозна прекупвача и мъжа с острия поглед. Изведнъж я обзе лошо предчувствие. След няколко минути слугата се върна с поднос с чаши и раздаде чашите на мъжете до камината, а после им донесе кейк и шунка. Той не обърна никакво внимание на Мери и чак след като тя го извика за трети път, тръгна към нея и й каза:
	— Моля да ме извините. Тази вечер постоянните ни посетители са прекалено много, за да си губим времето с хора, които са дошли в града за панаира. Тук няма човек на име Мерлин. Попитах и на улицата, но никой не е чувал за него.
	Мери веднага тръгна към вратата, но мъжът с острия поглед й препречи пътя, усмихна се широко, като така показа развалените си зъби, и рече:
	— Доколкото разбирам, вие търсите онзи човек с вид на циганин, който се опита да продаде едно пони на партньора ми.
	Мъжете до камината избухнаха в смях.
	Мери ги огледа и попита:
	— Знаете ли нещо за него?
	— Преди по-малко от десет минути той беше в компанията на един господин — отвърна мъжът, като продължаваше да се усмихва и да я измерва с очи. — С помощта на моята компания господинът успя да го убеди да се качи в каретата, която чакаше пред входа. Отначало той се съпротивляваше, но господинът го погледна по начин, който го накара да отстъпи. Вие безспорно сте наясно какво се случи с черното пони? Цената, която той поиска, беше доста висока.
	Думите му отново предизвикаха смях сред групата до камината. Мери се взря в мъжа и го попита:
	— Знаете ли къде е отишъл?
	Той сви рамене и с престорено състрадателна физиономия отвърна:
	— Нямам никаква представа и съжалявам, че се налага да ви кажа това, но той не ни поръча да ви предадем нещо за сбогуване. Утре е Коледа, а нощта е пред нас. Както сама виждате, времето не е подходящо за разходка. Ако решите да изчакате тук, докато приятелят ви се върне, с удоволствие ще ви забавляваме. — Той докосна с ръка шала й и добави язвително: — Навярно този мъж е истински негодник, след като ви е изоставил. Елате при нас. Починете си и забравете за него.
	Мери му обърна гръб, без да каже нищо, и излезе от гостилницата. Докато вратата се затваряше след нея, смехът му отекваше в ушите й. Тя постоя известно време на пустия площад, изложена на поривистия вятър и на проливния дъжд. Случило се беше най-лошото — кражбата на понито е била разкрита. Не съществуваше друго обяснение за изчезването на Джем. Явно го бяха задържали. Тя се взираше глупаво в тъмните къщи и се чудеше какво е наказанието за кражба. Дали беше възможно да го обесят за подобно престъпление, както постъпваха с убийците? Тялото я болеше, сякаш някой я беше пребил, а мислите й бяха объркани. Не беше в състояние да разсъждава трезво, нито да прави каквито и да било планове. Вероятно никога повече нямаше да види Джем. Краткото приключение беше свършило. Без да осъзнава какво прави, тя тръгна безцелно през площада към хълма със замъка. Ако се беше съгласила да остане в Лонсестън, това нямаше да се случи. Двамата с Джем щяха да излязат от входа, в който се бяха подслонили, и щяха да наемат стая в града, а после щяха да се любят.
	Дори и да го хванеха на сутринта, те щяха да прекарат тези няколко часа заедно. Сега, след като него го нямаше, умът й тялото й крещяха от мъка и гняв и тя осъзна колко силно го е желаела. Вината за арестуването му беше нейна и тя не беше в състояние да направи нищо за него. Със сигурност щяха да го обесят; той щеше да умре по същия начин като баща си. Стената, която ограждаше замъка, я гледаше намръщено, а от дъжда покрай пътя се стичаха вади. От красотата на Лонсестън не беше останало нищо. Той представляваше мрачно, сиво и противно място и на нея й се струваше, че зад всеки завой на пътя я дебне опасност. Мери вървеше без посока, безразлична към факта, че цели осемнайсет километра я делят от стаята й в странноприемница „Ямайка“, и си мислеше, че ако любовта е свързана с толкова непоносими мъки и страдания, с готовност би се отказала от нея. Това чувство водеше до загуба на здравия разум и на душевното спокойствие и лишаваше човека от смелост. За разлика отпреди, когато беше уравновесена и силна, сега тя се беше превърнала в безпомощно дете. Стръмният склон на хълма се изпречи пред нея. Сутринта двамата с Джем се бяха спускали по него. В съзнанието й изплува картината с чепатия ствол на дървото в пролуката в живия плет. Джем си подсвиркваше, а тя си тананикаше някаква мелодия. Изведнъж Мери се опомни и се закова намясто. Да продължава да върви, беше пълно безумие — пътят се простираше като бяла лента пред нея и след три километра тя вече щеше да бъде изтощена от вятъра и от дъжда. Обърна се назад. Светлините на града примигваха в подножието на хълма. Навярно някой щеше да я подслони за през нощта — някой щеше да й предложи легло или одеяло, с което да се завие на пода. Нямаше никакви пари у себе си и се надяваше, че хората ще й повярват, след като им обясни в какво затруднено положение е изпаднала. Вятърът развяваше косата й и клатеше и огъваше клоните на ниските изкорубени дървета. Коледното утро щеше да бъде мокро и недружелюбно.
	Мери закрачи обратно по пътя, подобно на подмятано от вятъра листо. Изведнъж от мрака пред нея изплува карета, която се изкачваше по склона. Каретата приличаше на огромен черен бръмбар и напредваше бавно срещу бурния вятър. Мери я наблюдаваше с помръкнали очи и си мислеше единствено за това, че по някой непознат път Джем Мерлин пътуваше към смъртта си по същия начин. Каретата беше стигнала до нея и я отминаваше, когато тя се затича импулсивно и извика на облечения с дебело палто кочияш на седалката:
	— По посока на Бодмин ли пътувате? Возите ли някого?
	Кочияшът поклати глава и удари с камшика коня. Преди Мери да успее да се отдръпне настрани, през прозореца на каретата се подаде ръка, която я хвана за рамото.
	— Какво търси Мери Йелан сама в Лонсестън в навечерието на Коледа? — попита някакъв глас.
	Ръката беше силна, но гласът беше благ. В полумрака на каретата Мери различи бледо лице и бяла коса, скрита отчасти от черна широкопола шапка. Мъжът беше викарият на Олтърнън.


>	10

	Мери наблюдаваше профила му. Чертите му бяха остри, а носът му беше тесен, издаден силно напред и извит като птичи клюн. Тънките му безцветни устни бяха стиснатите здраво, а брадичката му беше подпряна на абаносовия бастун между коленете му. Очите му почти не се виждаха под късите бели мигли. Викарият се завъртя на седалката, миглите му трепнаха и очите, които погледнаха към нея, също бяха бели, прозрачни и безизразни като стъкло.
	— За втори път пътуваме заедно — отбеляза Франсис Дейви с тих и нежен глас, който приличаше на глас на жена. — Отново по щастлива случайност ми се отдава възможност да ви помогна на пътя. Мокра сте до кости. Трябва да съблечете дрехите си. — Той се взираше в нея със студено безразличие, докато тя притеснено разкопчаваше иглата, която прикрепяше шала към раменете й. — На седалката до вас има сухо одеяло. Можете да се завиете с него, докато пътуваме. Би било по-добре, ако оставите краката си боси. В каретата почти не става течение.
	Без да му отговори, Мери свали подгизналия шал и корсажа си и се загърна с грубото вълнено одеяло. Косата й се измъкна от панделката, с която беше вързана, и се спусна като завеса върху голите й рамене. Тя се чувстваше като дете, което е било хванато, докато върши някаква щуротия, и сега седи послушно със скръстени ръце пред учителя си.
	— И така? — изрече викарият, докато я гледаше сериозно.
	Мери веднага започна да му обяснява със запъване как е преминал денят й. Както и преди в Олтърнън, нещо в него я караше да се държи неестествено. Звучеше като глупачка и като просто селско момиче, защото разказът й изглеждаше неправдоподобен и я представяше в лоша светлина — като поредната жена, която се е държала недостойно на панаира в Лонсестън и след като е била изоставена, е била принудена да се прибира сама.
	Тя се срамуваше да изрече името на Джем и представи притеснено мъжа, с когото е била на панаира, като човек, който се прехранва с обяздване на коне, после добави, че го е срещнала, докато се е разхождала из пустошта. В Лонсестън възникнал някакъв проблем, свързан с продажбата на едно пони, и тя се опасявала, че са го уличили в измама. Чудеше се какво си е помислил Франсис Дейви за нея, след като научи, че е отишла в Лонсестън с непознат мъж, а после е била принудена да се раздели с него заради позорната му постъпка и е бродила из града през нощта, мръсна и мокра като някаква уличница. Той изслуша мълчаливо разказа й, като преглътна един-два пъти — навик, който й беше направил впечатление при предишната им среща, — и накрая я попита:
	— Значи вече не сте самотна? Явно странноприемница „Ямайка“ не е толкова изолирана от света, колкото предполагахте.
	Мери се изчерви и макар че той не можеше да види лицето й в тъмнината, усещаше очите му върху себе си и се чувстваше виновна — сякаш беше допуснала грешка и той я упрекваше.
	— Как се казва този мъж? — попита я тихо викарият.
	Мери се поколеба за миг, преди да му отговори, защото осъзна, че за първи път в живота си изпитва толкова силна вина.
	— Той е брат на съпруга на леля ми — изрече неохотно тя, сякаш беше принудена да признае нещо, което предпочиташе да премълчи.
	Каквото и да беше мнението на викария за нея досега, след тези думи то едва ли се беше променило в положителна посока. Само преди седмица тя беше нарекла Джос Мерлин убиец, но въпреки всичко беше тръгнала от странноприемница „Ямайка“ с брат му без каквито и да било угризения — една най-обикновена барманка, на която й се е искало да се позабавлява на панаира.
	— Вие, разбира се, си мислите лоши неща за мен — продължи бързо Мери. — След като не вярвам на Джос Мерлин и го презирам, не би трябвало да бъда близка приятелка с брат му. Знам, че Джем Мерлин е мошеник и крадец — той сам ми го каза още при първата ни среща, но…
	Мери замълча, обзета от несигурност. В крайна сметка Джем не беше отрекъл абсолютно нищо и не беше направил никакъв опит да опровергае обвиненията й. А сега тя беше готова да застане на негова страна и да го защитава напълно неоснователно, в разрез със здравия разум, защото се чувстваше свързана с него заради това, че я беше галил и я беше целунал в тъмнината.
	— Искате да кажете, че той не знае нищо за нощните занимания на брат си? — запита тихият глас до нея. — А също и че няма нищо общо с хората, които пристигат с каруците в странноприемница „Ямайка“?
	Мери махна отчаяно с ръка и отвърна:
	— Не мога да бъда сигурна. Не разполагам с никакви факти. Той не признава нищо, а само свива рамене. Каза ми обаче, че никога не е убивал човек, и аз му повярвах. И все още му вярвам. Според него чичо ми си играе с огъня и в най-скоро време ще го хванат. Едва ли би казал подобно нещо, ако беше от неговата компания.
	Мери изричаше тези думи по-скоро за да убеди себе си, отколкото мъжа, който седеше до нея, защото изведнъж реши, че е от съществено значение да докаже невинността на Джем.
	— Споменахте пред мен, че познавате господин Басът — добави бързо тя. — Навярно имате влияние върху него и бихте могли да го убедите да прояви снизходителност към Джем Мерлин. Смятам, че с авторитета, с който се ползвате, няма да ви бъде трудно да го направите. Джем е млад и още не е късно да промени начина си на живот.
	Мълчанието на викария още повече я унижаваше, Мери усещаше студените му бели очи върху себе си и осъзна, че той я мисли за безсрамна глупачка, каквито са повечето жени. Франсис Дейви вероятно се досещаше, че Мери се застъпва за този мъж, защото той я е целунал, и несъмнено я презираше.
	— Познавам бегло господин Басът от Норт Хил — отвърна викарият. — Един-два пъти сме се поздравявали и сме обсъждали въпроси, свързани с енориите ни. Той едва ли би се смилил над един крадец заради мен, особено ако крадецът наистина е виновен и е брат на съдържателя на странноприемница „Ямайка“.
	Мери не каза нищо. За пореден път този странен Божи служител говореше логично и мъдро и не беше възможно думите му да бъдат оспорени. Тя обаче беше обзета от треската на любовта, която опустошава разума и изкривява логиката, и думите му я подразниха и я смутиха.
	— Вие очевидно се безпокоите за безопасността му — продължи викарият и Мери се зачуди дали това, което долови в гласа му, беше подигравка, упрек или разбиране. — А ако се окаже, че приятелят ви е виновен и за някои други неща, например за това, че е бил съучастник на брат си в престъпления, свързани с кражба на имущество, а може би и с отнемане на човешки живот, все още ли ще искате да го спасите, Мери Йелан?
	Мери усети ръката му върху своята — студена и безразлична — и тъй като нервите й бяха опънати от преживените през деня вълнения и беше уплашена и огорчена от факта, че обича безразсъдно мъж, когото е загубила заради собствената си грешка, тя се разфуча като онеправдано дете.
	— Това ми идва в повече — изрече яростно. — Мога да понеса бруталността на чичо си и покъртителната безмълвна тъпота на леля Пейшънс. Тишината и ужасът в странноприемница „Ямайка“ вече не са в състояние да ме накарат да се уплаша и да избягам. Нямам нищо против самотата. Понякога дори изпитвам мрачно задоволство от борбата с чичо си, защото тя ме прави по-смела. Сигурна съм, че в крайна сметка ще го надвия, каквото и да казва и да прави той. Възнамерявах да отведа леля си и след като той си получи заслуженото, да си намеря работа в някоя ферма и да се трудя упорито както преди. Сега обаче повече не мога да гледам напред, не мога да правя планове и да мисля нормално — въртя се в кръг, сякаш съм попаднала в капан — заради мъж, когото ненавиждам и срещу когото разумът ми се съпротивлява. Не искам да обичам така, като обичат останалите жени, и да се чувствам така, както се чувстват останалите жените, господин Дейви. Това е прекалено болезнено и мъчително и може да продължи през целия ми живот. Не съм готова за подобно нещо.
	Мери се облегна назад и допря лицето си на стената на каретата, изтощена от пороя от думи, които беше изрекла, и засрамена от избухването си. Вече не я интересуваше какво си мисли Франсис Дейви за нея. Той беше свещеник и тъй като беше далече от нейния малък, изпълнен с бури и страсти свят, нямаше как да знае тези неща. Тя се чувстваше потисната и нещастна.
	— На колко години сте? — попита я изведнъж викарият.
	— На двайсет и три — отвърна Мери.
	Тя го чу как преглътна в тъмнината, а после той отдръпна ръката си от нейната, подпря се отново на абаносовия бастун и се умълча.
	Каретата беше отминала долината с живите плетове край Лонсестън и в момента се изкачваше по възвишението, водещо към изложената на вятъра и на дъжда пустош. Вятърът духаше непрекъснато, но от време на време поройният дъжд преминаваше в ръмеж и някоя ярка звезда надникваше крадешком иззад ниските облаци и лъчът й проблясваше като игла. После звездата изчезваше, пометена от черната пелена на дъжда, и от прозореца на каретата не се виждаше нищо друго, освен тъмния квадрат на небето.
	В равнината дъждът валеше по-равномерно, а вятърът, макар и непрестанен, се усещаше по-слабо, защото дърветата и склонът на хълма го спираха. Тук, на възвишението, не съществуваха подобни естествени прегради. Под огромния черен свод на небето от двете страни на пътя се простираше пустошта и поривите на вятъра бяха придружени от подобни на писъци звуци.
	Мери потрепери и се премести по-близо до спътника си подобно на куче към своя събрат. Той продължаваше да мълчи, но се беше обърнал към нея и я гледаше и тя за първи път усети близостта му и почувства дъха му върху челото си. Спомни си, че мокрият й шал и корсажът й лежат на пода до краката й и тя е гола под грубото одеяло. Когато викарият проговори отново, осъзна, че той е много близо до нея. Гласът му прозвуча толкова неочаквано, че тя се стресна и се смути.
	— Вие сте много млада, Мери Йелан — започна тихо той. — Подобно на излюпващо се пиленце още не сте излезли от черупката. В момента преминавате през криза, която с времето ще успеете да преодолеете. Жена като вас не трябва да плаче за мъж, с когото се е срещнала един-два пъти, а и първата целувка не е нещо, което се помни дълго. Бързо ще забравите за мъжа, който е откраднал онова пони. Избършете си сълзите. Вие не сте първата, която страда за изгубения си възлюбен.
	Думите му накараха Мери да си помисли, че викарият не взема на сериозно проблема й и го смята за маловажен. Тя се чудеше защо той не използва обичайните успокоителни фрази — целебната сила на молитвата, Божията утеха, вечността на живота. Спомни си как по време на предишното си пътуване с него той пришпори коня, наведен напред на седалката и стиснал юздите в ръцете си, и прошепна нещо, което тя не успя да разбере. В момента беше притеснена по същия начин: чувстваше се неловко заради странната му коса и странните му очи, сякаш тази физическа аномалия служеше като своеобразна бариера, която го отделяше от останалите хора. В животинския свят изродите предизвикваха отвращение и бяха преследвани и унищожавани или прогонвани надалече. Веднага щом тази мисъл й мина през ума, Мери съжали за нея и се упрекна заради това, че е тесногръда и че разсъжденията й са недопустими за една християнка. В крайна сметка той беше човешко същество и Божи служител, но въпреки всичко, докато му се извиняваше заради глупавото положение, в което беше изпаднала, и говореше като хванато от улицата момиче, тя посегна към дрехите си и ги пъхна незабелязано под одеялото.
	— Излиза, че съм бил прав в предположенията си и в странноприемница „Ямайка“ е спокойно, откакто се срещнахме миналия път — добави викарият, като изрече разсъжденията си на глас. — Сънят ви не е бил смущаван от шума на каруците и съдържателят й е бил сам с бутилката и с чашата си, така ли?
	Мери, която все още беше раздразнителна и неспокойна, защото мислеше за мъжа, когото беше загубила, се върна с мъка към реалността. Беше забравила за чичо си от близо два часа. Изведнъж си спомни за ужаса от миналата седмица и за нещата, които беше научила, за безкрайните безсънни нощи, за дългите дни, прекарани в самота, за вторачените в нея кървясали очи на чичо й, за пиянската му усмивка и за протегнатите му напред ръце.
	— Господин Дейви — прошепна тя, — чували ли сте за мародерите, които предизвикват корабокрушения?
	Никога досега не беше изричала тези думи, дори не се беше замисляла за тях и след като ги чу да излизат от устата й, те й прозвучаха злокобно и скверно подобно на богохулство. В каретата беше прекалено тъмно, за да успее да види по лицето му как са му подействали те, но го чу, че преглътна. Очите му бяха скрити под периферията на шапката и тя виждаше единствено неясния му профил, острата брадичка и издадения напред нос.
	— Преди много години — тогава още бях малко момиченце — чух как един наш съсед говореше за тях — продължи Мери, — а когато вече бях достатъчно голяма, за да мога да разбера за какво става въпрос, се носеха слухове за тези неща, но те бяха смятани за недостоверни. Всеки, който пътуваше до северния бряг, донасяше със себе си поредната злокобна история, но старите хора веднага му затваряха устата. Те не разрешаваха да се водят такива разговори, защото ги смятаха за обидни и непристойни. Аз не вярвах на тези истории. Веднъж попитах майка си за тях и тя ми каза, че те са злонамерени измислици и че не е възможно да съществуват подобни зверства. Оказва се, че майка ми не е била права. Вече знам със сигурност, че тя не е била права, господин Дейви. Моят чичо е един от тях, той самият ми го каза.
	Спътникът й мълчеше. Той седеше неподвижно, сякаш беше издялан от камък, и тя заговори отново шепнешком:
	— Те действат от брега на морето до брега на Теймър — всички онези мъже, които видях в бара през първа съботна нощ след пристигането си в странноприемницата. Циганите, бракониерите, моряците, амбулантният търговец със счупените зъби. Те са убивали жени и деца със собствените си ръце, държали са главите им под водата, докато се удавят, замервали са ги с камъни. Каруците, които пътуват по пътя през нощта, са каруци на смъртта. Пренасяните от тях стоки не са просто контрабандно бренди и контрабанден тютюн, а товари на кораби, които са се разбили. Вещите са били собственост на загиналите пътници. Ето защо плахите фермери от околността се страхуват от чичо ми и го ненавиждат — вратите на къщите им за затворени за него, — а каретите преминават покрай странноприемницата сред облаци от прах. Хората имат подозрения, но не могат да ги докажат. Леля ми живее в смъртен страх, че всичко рано или късно ще излезе наяве — когато се напие, чичо ми ще се разприказва пред някой непознат и тайната му ще бъде разкрита. И така, господин Дейви, вече знаете истината за странноприемница „Ямайка“.
	Мери се облегна назад и оброни главата си на стената на каретата. Тя хапеше устни и кършеше ръце, обзета от чувство, което не беше способна да контролира. Беше останала без дъх от излезлия от устата й порой от думи. От тъмните дълбини на ума й неумолимо се опитваше да изплува неясен образ. Това беше лицето на Джем Мерлин, на мъжа, когото тя обичаше — ожесточено и разкривено, сливащо се по чудовищен начин с лицето на брат му.
	Лицето под черната широкопола шапка се обърна към нея и тя зърна потрепващите бели мигли и движещите се устни.
	— Значи, чичо ви става приказлив, когато е пиян? — попита викарият.
	Стори й се, че гласът му е лишен от обичайната си мекота — той прозвуча по-остро и по-силно. Очите му се взираха в нея, студени и бездушни както винаги.
	— Да — отвърна тя. — След като се е наливал с бренди в продължение на пет дни, Джос Мерлин е готов да разголи душата си пред целия свят. Той самият ми го каза вечерта, когато пристигнах. Тогава не беше пиян. Преди пет дни, след като излезе от ступора и нахлу след полунощ в кухнята олюляващ се, езикът му се развърза. По този начин научих за ужасните неща. И вероятно по тази причина загубих вяра в човечеството, в Господ и в себе си и се държах глупаво днес в Лонсестън.
	Докато двамата разговаряха, бурята беше станала още по-силна и след като направи завой, каретата излезе срещу вятъра и почти спря. Тя се клатеше върху високите си колела, а дъждовните капки отскачаха от прозорците й подобно на камъчета. Не беше възможно да намерят закътано място, където да се скрият. Пустошта от двете страни на пътя беше гола и над нея пълзяха бързо облаци, които се разкъсваха около върховете на хълмовете. Вятърът беше със солен привкус от морето, което се намираше на двайсет и четири километра от тях.
	Франсис Дейви се наведе напред и каза:
	— Наближаваме Петте пътеки и разклона за Олтърнън. Каретата ще продължи към Бодмин и ще ви закара до странноприемница „Ямайка“. Аз ще сляза на Петте пътеки и ще измина пеша разстоянието до селото. Единствено мен ли удостоихте с честта да бъда ваш довереник, или направихте същото и с Джем Мерлин?
	Мери отново не можа да прецени дали тонът му беше ироничен, или подигравателен.
	— Джем Мерлин е наясно — отвърна неохотно тя. — Сутринта говорихме за това. Той не каза почти нищо. Двамата с чичо ми не са близки. Но така или иначе няма никакво значение дали е бил съучастник на брат си, защото Джем беше арестуван за друго престъпление.
	Но ако той е готов да предаде брат си, за да спаси кожата си? Според мен си струва да помислите върху предположението ми, Мери Йелан.
	Мери изтръпна. Не се беше сетила за тази възможност и за миг се хвана за нея като удавник за сламка. Викарият на Олтърнън обаче явно беше прочел мислите й, защото, когато вдигна очи към него, за да потърси потвърждение на надеждите си, Мери видя, че той се усмихва — стиснатите му устни се раздалечиха и лицето му заприлича на маска, която се е пропукала. Тя изпита неудобство и извърна очи, сякаш неволно беше видяла нещо, което не е трябвало да вижда.
	— Безспорно и за двама ви би било добре — продължи викарият, — ако той не е съучастник на брат си. Но в подобни случаи винаги съществуват някакви съмнения, нали? А отговорът на този въпрос не е известен нито на вас, нито на мен. По принцип престъпникът никога не окачва сам въжето на шията си.
	Мери размаха безпомощно ръце. Франсис Дейви вероятно беше забелязал изписаното върху лицето й отчаяние, защото гласът му, който беше станал груб, отново прозвуча благо и той сложи ръката си върху коляното й.
	— „Сияйният ни ден завършва вече. За мрака да се стягаме!“ — изрече тихо. — Ако на свещениците им беше позволено да използват текстове от произведения на Шекспир, утре в Корнуол щяха да се изнасят странни проповеди, Мери Йелан. Чичо ви и неговите съучастници обаче не принадлежат към моята енория, но дори и да принадлежаха към нея, нямаше да ме разберат. Вие клатите глава, защото говоря със загадки. „Този човек не е в състояние да ме утеши — искате да кажете. — Той е същински изрод, прищявка на природата с бялата си коса и белите си очи.“ Не се обръщайте настрани. Знам какво си мислите. Но ще ви кажа едно нещо за ваше успокоение, а вие можете да го тълкувате както си искате. Новата година ще настъпи след една седмица. На фалшивите светлини ще бъде сложен край и повече няма да има корабокрушения. Свещите ще бъдат загасени завинаги.
	— Не ви разбирам — отвърна Мери. — Откъде знаете това и какво общо има то с настъпването на новата година?
	Викарият свали ръката си от коляното й, започна да си закопчава палтото и да се приготвя за слизане. Той повдигна рамката на прозореца и извика на кочияша да спре коня. В каретата нахлу студен въздух, примесен с ледени пръски дъжд.
	— Присъствах на едно събрание в Лонсестън — обясни й той, — което е част от поредица от подобни събрания, проведени през последните няколко години. По време на събранието бяхме уведомени, че през следващата година правителството на Негово Величество краля най-накрая ще предприеме мерки за охраняване на бреговете на страната ни. По скалите ще бъде разположена охрана. По пътеките, които в момента са познати единствено на хора като чичо ви и приятелите му, ще обикалят представители на закона. Англия ще бъде оградена от верига, Мери, която трудно ще може да бъде разкъсана. Сега разбрахте ли ме?
	Викарият отвори вратата на каретата и слезе. Той свали шапката си и Мери зърна ореола от гъста бяла коса около лицето му. Усмихна й се отново, поклони се, взе ръката й в своята и я подържа за миг, преди да продължи:
	— Тревогите ви ще останат в миналото. Колелата на каруците ще ръждясат, а заключената стая в дъното на коридора може би ще бъде преустроена в салон. Леля ви отново ще спи спокойно, а чичо ви или ще се напие до смърт и вие ще се отървете от него, или ще стане уеслианец и ще проповядва на хората, минаващи по пътя. А вие ще отпътувате на юг и ще си намерите възлюбен. Лека нощ. Утре е Коледа и камбаните в Олтърнън ще бият и ще призовават хората към молитви за мир и благоволение. Ще мисля за вас — добави той, махна на кочияша и каретата потегли.
	Мери се надвеси от прозореца и понечи да му отговори, но той вече беше завил надясно по една от петте пътеки и се беше изгубил от погледа й.
	Каретата трополеше по пътя за Бодмин. Предстоеше й да измине пет километра, преди високите комини на странноприемница „Ямайка“ да се появят на хоризонта. Разстоянието между двата града беше трийсет и четири километра, а тази отсечка от пътя беше най-пуста и минаваше през най-незащитените от вятъра места.
	На Мери изведнъж й се прииска да беше слязла от каретата заедно с Франсис Дейви. В Олтърнън тя нямаше да чува вятъра, а дъждът щеше да вали тихо по закътания селски път. На следващия ден щеше да коленичи в църквата и да се моли за първи път, откакто беше напуснала Хелфорд. Ако това, което викарият й каза, беше вярно, щеше да има повод за радост и смисъл в отправянето на благодарности. Дните на мародерите бяха преброени. Те, включително и чичо й, щяха да попаднат под ударите на новия закон и щяха да бъдат прогонени от графството и изтребени като пиратите преди двайсет-трийсет години. След време никой нямаше да си спомня за тях и щеше да бъде сложен край на историите, които тровеха умовете на хората. Щеше да се роди едно ново поколение, на което техните имена нямаше да бъдат известни. Корабите щяха да пристигат в Англия, без да се страхуват. Приливът нямаше да носи богата плячка. Хрущящите по пясъка стъпки и шепотът на мъжете щяха да заглъхнат завинаги, а раздиращите тишината звуци щяха да бъдат писъци на чайки. На дъното на морето, дълбоко под спокойната му повърхност, лежаха черепи без имена заедно със зеленясалите монети, които някога са били златни, и старите скелети на корабите. Те също щяха да бъдат забравени завинаги. Ужасът, който пътниците и екипажът на корабите бяха изпитали, щеше да умре, така както бяха умрели те. Настъпваше нов век, в който жените и мъжете щяха да пътуват, без да се боят, и земята щеше да им принадлежи изцяло. Тук, в пустошта, фермерите щяха да обработват земите си и щяха да излагат торфените чимове на слънце, за да се сушат също както досега, но сянката, която падаше върху тях, щеше да изчезне. Вероятно на мястото, където сега се намираше странноприемница „Ямайка“, щеше да поникне трева и пиренът щеше да разцъфти отново.
	Докато Мери седеше в ъгъла на каретата и си представяше как ще изглежда новият свят, вятърът довя през отворения прозорец звук от изстрел и вик. От мрака долетяха мъжки гласове и тропот от крака. Тя се показа през прозореца и дъждът обля лицето й. Чу как кочияшът извика уплашено, а конят се стресна и се спъна. Пътят се издигаше стръмно от долината и лъкатушеше към върха на хълма, а в далечината подобно на бесилки стърчаха високите комини на странноприемница „Ямайка“.
	Към каретата се приближаваха група мъже. Водачът им подскачаше като заек и размахваше пред себе си фенер. Отново се чу изстрел. Кочияшът се олюля и падна от седалката. Конят отново се препъна и се втурна като слепец към канавката. Каретата се разклати върху колелата си и спря. Някой отправи проклятие към небето. Последваха необуздан смях, подсвирване и вик.
	Някакво лице надникна през прозореца. То беше обточено със сплъстена коса, част от която падаше върху кървясалите очи с възпалени клепачи. Устните се разтвориха и показаха два реда бели зъби. Фенерът беше вдигнат високо, за да може да освети каретата отвътре. Едната ръка стискаше фенера, а другата — револвер, от чието дуло излизаше дим. Ръцете бяха дълги, а под овалните нокти на грациозните им пръсти имаше кал.
	Джос Мерлин се усмихна. Това беше трескава усмивка на екзалтиран от изпитата отрова човек. Той насочи револвера към Мери, наведе се напред през прозореца и опря дулото в гърлото й. А после се засмя, хвърли револвера през рамото си, отвори вратата, хвана я за ръката и я свали от каретата, като държеше фенера над главата си, за да може да я вижда. На пътя стояха десетина дрипави и рошави мъже с брадясали лица и мътни ококорени погледи. Половината от мъжете бяха пияни. Един-двама държаха револвери, а останалите бяха въоръжени с бутилки, ножове и камъни. Хари, амбулантният търговец, беше застанал до главата на коня, а кочияшът лежеше по очи в канавката със свита под отпуснатото му неподвижно тяло ръка.
	Джос Мерлин повдигна главата на Мери към светлината и след като я познаха, мъжете избухнаха в смях. Амбулантният търговец пъхна два пръста в устата си и изсвири. Джос се поклони на Мери с пиянска тържественост, а после сграбчи разпуснатата й коса, усука я около ръката си, подуши я като куче и извика:
	— О, това си ти! Решила си отново да се върнеш у дома като скимтяща кучка с подвита опашка?
	Мери не каза нищо. Тя погледна към останалите мъже, които се взираха, ухилени, в нея, подсвиркваха, сочеха към мокрите й дрехи и опипваха корсета и полата й.
	— Онемяла си, така ли? — изкрещя чичо й и я удари по лицето с опакото на дланта си.
	Мери изохка и вдигна ръка, за да се предпази, но Джос дръпна ръката й, хвана я за китката и я изви зад гърба й. Тя извика от болка, а той се изсмя и каза:
	— От сега нататък ще пълзиш на колене пред мен, ако преди това не те убия. Въобразяваш си, че можеш да се опълчиш срещу мен, като ме гледаш нахално с маймунското си изражение? Какво си мислиш, че правиш, като пътуваш посред нощ с тази карета по главния път полугола и с разпиляна по гърба коса? В крайна сметка ти си просто една най-обикновена мръсница.
	Джос дръпна рязко ръката й. Мери падна на земята и извика:
	— Пуснете ме! Нямате право да ме докосвате и да ми говорите по този начин. Вие сте убиец и крадец и хората, които следят за спазването на законите, знаят това. Цял Корнуол го знае. Царството ви свърши, чичо Джос. Днес ходих в Лонсестън, за да ви издам.
	Мъжете се разкрещяха, тръгнаха към нея и започнаха да й задават въпроси, но чичо й им изрева:
	— Отдръпнете се, проклети глупаци! Не разбирате ли, че тя лъже, за да отърве кожата? Как би могла да ме издаде, след като не знае нищо? Няма как да е изминала осемнайсет километра до Лонсестън. Вижте краката й. Била е с някой мъж някъде наблизо и след като й се е наситил, той я е качил на тази карета. Стани, защото в противен случай ще ти завра носа в калта.
	Той изправи Мери на крака, дръпна я към себе си, посочи към небето, където ниските облаци препускаха, подкарани от вятъра, а през влагата надничаше звезда, и извика:
	— Погледнете! Небето се прояснява и дъждът заминава на изток. Вятърът обаче няма да утихне. След шест часа ще настъпи утрото и времето по крайбрежието ще бъде мрачно. Не бива да се бавим. Доведи коня си, Хари, и го впрегни в каретата. Тя ще побере половината от нас. Докарай и каруцата с понито от конюшнята. То не е свършило никаква работа вече цяла седмица. Размърдайте се, мързеливи пияници. Не искате ли да си напълните шепите със злато и сребро? В продължение на седем безумни дни се търкалях в леглото като свиня, а сега, кълна се в Бога, се чувствам бодър като малко дете и отново ми се иска да бъда на брега на морето. Кой ще дойде с мен? Ще минем през Камълфорд.
	Всички отвърнаха в един глас и вдигнаха ръце. Един от мъжете запя някаква песен и размаха над главата си бутилката, която държеше в ръка, олюля се, а после залитна и падна по лице в канавката. Амбулантният търговец го ритна с крак, но мъжът не помръдна, и стиснал юздите в ръце, той подкара коня, като го удряше и му крещеше. Колелата на каруцата минаха през тялото на падналия мъж, който потрепери като ранен заек и се опита да се изправи, стенещ от болка и ужас, а после отново се отпусна в калта.
	Останалите мъже се затичаха след каретата, а краката им топуркаха по пътя. Джос Мерлин остана за миг на мястото си, загледан в Мери, а после изведнъж я хвана, дръпна я към каретата и отвори вратата й. Хвърли я върху седалката в ъгъла, надвеси се от прозореца и извика на амбулантния търговец да продължава да води коня нагоре по хълма.
	Мъжете, които тичаха покрай каруцата, се присъединиха към вика му. Някои от тях се качиха на стъпалата и се хванаха за прозорците, а други заеха празното място на кочияша и започнаха да ръгат с пръчки коня и да го замерват са камъни.
	Животното трепереше и се потеше от страх, докато изкачваше в галоп хълма, а шестима обезумели мъже бяха увиснали на юздите и пищяха неистово.
	Странноприемница „Ямайка“ светеше, а вратите и прозорците й бяха отворени. Тя беше зяпнала в нощта като живо същество.
	Джос запуши с ръка устата на Мери, бутна я назад към стената на каретата и изръмжа:
	— Щеше да ме издадеш, нали? Искаше ти се да ме видиш как се поклащам на въжето като котка? Щом е така, добре. Ще си получиш заслуженото. Ще стоиш на брега и докато вятърът духа в лицето ти, ще наблюдаваш настъпването на деня и на прилива. Знаеш, предполагам, какво означава това? Наясно си къде ще те отведа, нали?
	Мери го гледаше с ужас. Лицето й беше пребледняло и тя се опитваше да каже нещо, но той продължаваше да затиска с ръка устата й.
	— Мислиш си, че не изпитваш страх от мен — продължи Джос. — Гледаш ме подигравателно с красивото си бяло лице и с маймунските си очи. Да, пиян съм, пиян съм до козирката и не ми пука от нищо, по дяволите. Тази нощ ние ще направим голям удар, Мери, може би за последен път, и ти ще дойдеш с нас на брега.
	Той се обърна с гръб към момичето и извика нещо на приятелите си. Конят се стресна и спря за миг, а после отново тръгна напред и повлече каретата след себе си. Светлините на странноприемница „Ямайка“ изчезнаха в мрака.


>	11

	Пътуването до крайбрежието, което продължи повече от два часа, беше кошмарно. Раздрусана и натъртена, Мери се беше свила немощно в ъгъла на каретата и не се интересуваше какво ще се случи с нея от сега нататък. Хари, амбулантният търговец, и още двама се бяха качили в каретата и седяха до чичо й. Въздухът веднага се изпълни с миризма на тютюн, алкохол и потни тела.
	Джос Мерлин и приятелите му бяха изпаднали в някакво диво изстъпление, а присъствието на жена в каретата засилваше още повече необузданата им възбуда, която беше придружена от злорадо задоволство от слабостта и отчаянието на Мери.
	В началото й говореха и я обсъждаха помежду си, като се смееха и пееха дружно, за да привлекат вниманието й, а после Хари, амбулантният търговец, подхвана солово неприличните си песни и те гърмяха в тясното пространство, посрещани с одобрителни възгласи от страна на приятелите му, което още повече засилваше възбудата им.
	Мъжете наблюдаваха лицето й с надеждата да открият някаква реакция от нейна страна — срам или неудобство, — но Мери беше прекалено изморена и думите и песните им не стигаха до нея. Гласовете им долитаха през мъглата на изтощението й. Лакътят на чичо й се забиваше в ребрата й и тя усещаше тъпа болка. Главата я цепеше, очите й пареха и ухилените лица на мъжете се мержелееха сред цигарения дим. Думите и действията им нямаха никакво значения за нея. Копнежът й да заспи и да забрави всичко се беше превърнал в мъчение.
	След като видяха колко е бездушна, мъжете престанаха да се вълнуват от присъствието й, дори песните им станаха вяли. Джос Мерлин бръкна в джоба си и извади тесте карти. Мъжете й обърнаха гръб и се отдадоха на новото си занимание. В настъпилото затишие Мери се сви в ъгъла, за да бъде по-далече от животинската миризма на чичо си, затвори очи и се опита да не обръща внимание на клатенето и на друсането на каретата. Умората й беше толкова силна, че тя изпадна в състояние, близко до транс. Усещаше болка и чуваше тихи гласове, но тези неща я отминаваха и нямаха нищо общо с нея. Мракът я обгърна като небесна благодат и тя потъна и се загуби в него. Времето престана да съществува за нея. Спирането на каретата, настъпилата внезапно тишина и студеният влажен вятър, който духаше в лицето й през отворения прозорец, я върнаха в реалността.
	Мери седеше сама в ъгъла. Мъжете бяха слезли и бяха отнесли фенерите със себе си. Тя остана неподвижна за миг, защото се страхуваше, че ако се размърда, те може би ще се върнат, а после се наведе към прозореца и схванатото й тяло беше пронизано от непоносима болка. Раменете й се бяха вкочанили от студа, а корсажът й все още беше мокър от дъжда. Мери изчака няколко секунди, преди отново да се наведе напред. Вятърът духаше със същата сила както преди, но проливният дъжд беше преминал в ръмеж и през прозореца влизаха ситни студени капки. Каретата беше изоставена в тясно дере с високи склонове и конят липсваше. Дерето се спускаше стръмно надолу и пътеката, която минаваше през него, беше изровена. На няколко метра напред не се виждаше нищо. Мракът се беше сгъстили и в дерето беше тъмно като в рог. На небето нямаше звезди. Воят на вятъра, който духаше в пустошта, беше станал оглушителен и беше паднала гъста мъгла. Мери протегна ръка през прозореца, докосна склона и пръстите й напипаха рохкав пясък и подгизнали от дъжда стръкове трева. Опита се да отвори вратата, но тя беше заключена отвън. Ослуша се напрегнато, вперила очи в потъналото в мрак дере пред себе си. Носен от вятъра, до нея долетя приглушен тътен, който тя веднага разпозна и за първи път в живота си не му се зарадва. Сърцето й подскочи и тя потрепери от мрачно предчувствие.
	Това беше шумът на морето. Пътеката в дерето водеше към брега.
	В този момент Мери осъзна причината, поради която във въздуха се долавяше мекота, а в мокрещите ръката й дъждовни капки — дъх на сол. За разлика от голата пустош високите склонове на дерето създаваха у нея лъжливо усещане за сигурност, но тя си даваше сметка, че веднага щом се отдалечи от това закътано място, илюзията ще изчезне и воят на вятър ще стане още по-оглушителен. Там, където вълните се разбиваха в скалистия бряг, беше невъзможно да цари тишина. Тя чуваше морето отново и отново. То шепнеше и въздишаше, докато уморените му води се оттегляха неохотно. Умълчаваше се, преди да се впусне в поредната атака: кратка пауза — малък отломък от времето, — последвана от победния грохот на прибоя и от шума от камъните, които вълните отнасяха със себе си, докато се отдръпваха.
	Мери потрепери. Някъде долу в мрака чичо й и приятелите му чакаха настъпването на прилива. Ако можеше да чуе някакви звуци, чакането в празната карета щеше да бъде по-поносимо. Макар и да бяха отвратителни, дивите крясъци, смехът и песните, с които те се насърчаваха взаимно по време на пътуването, щяха да й донесат облекчение. Мъртвата тишина беше злокобна. Мъжете бяха изтрезнели, защото им предстоеше да свършат работата, заради която бяха пристигнали на брега. След като беше дошла на себе си и умората беше преминала, Мери повече не беше в състояние да бездейства. Тя огледа прозореца. Вратата беше заключена, но ако положеше усилия, би могла да излезе навън през тясната рамка.
	Струваше си да опита. Не я интересуваше какво ще се случи от сега нататък през тази нощ. Чичо й и приятелите му вероятно щяха да я намерят и можеха да я убият, ако поискат, но тя не се притесняваше от това, защото животът й така или иначе вече нямаше никаква стойност. За разлика от нея те познаваха местността. Лесно биха могли да я открият подобно на глутница кучета, надушили следа. Тя се обърна с гръб към прозореца и започна да се промъква през него. Схванатите й рамене я затрудняваха още повече. Покривът на каретата беше мокър и пръстите й се плъзгаха, но с няколко болезнени напъна най-накрая успя да прокара тялото си през дупката. Рамката на прозореца изподра бедрата й. Болката беше толкова непоносима, че тя едва не припадна. Загуби равновесие и падна по гръб. Макар че прозорецът не се намираше на голямо разстояние от земята, тялото й се беше разтърсило. Усети, че по бузата й се стича струйка кръв — беше я одрала на рамката на прозореца. Остана за миг неподвижна, за да се съвземе след падането, а после се изправи на крака и тръгна неуверено по пътеката, заслонена от потъналия в мрак склон. В главата й нямаше никакъв план, но ако поемеше в обратната посока, щеше да се отдалечи достатъчно от спътниците си. Те несъмнено бяха слезли на брега. Пътеката продължаваше нагоре по склона, отклоняваше се наляво и щеше да я отведе до скалите, които, независимо от тъмнината щяха да й послужат като ориентир. Тя със сигурност излизаше на някакъв път — каретата беше стигнала до дерето по него, — а щом имаше път, щеше да има и къщи, обитавани от честни мъже и жени, на които тя щеше да разкаже всичко и те щяха да вдигнат на крак цялата околност, след като чуят историята й.
	Мери вървеше предпазливо в тясното дере, като се препъваше от време на време. Косата й влизаше в очите й и я притесняваше. След малко тя стигна до едно място, където дерето правеше остър завой, спря и вдигна ръце, за да отметне разпилените кичури по лицето си. Това й попречи да види коленичилата в канавката фигура на мъж, който беше с гръб към нея и се взираше в лъкатушещата пътека пред себе си. Мери се блъсна в него и падна. Изненадан, мъжът падна заедно с нея и започна да крещи ужасено и да размахва гневно юмрук.
	Двамата се боричкаха известно време на земята. Мери се опитваше да се изтръгне от хватката му, като го удряше по лицето, но мъжът беше много по-силен от нея. Той я обърна на една страна, хвана я за косата и започна да я дърпа. Силната болка я принуди да престане да се съпротивлява. Като дишаше тежко, защото падането му беше изкарало въздуха, мъжът се наведе, взря се в нея и зиналата му уста разкри жълтите му счупени зъби.
	Мъжът беше Хари, амбулантният търговец. Мери лежеше неподвижно и се проклинаше заради глупостта си. Беше тръгнала, без да се замисли за вероятността някой от мъжете да е останал да наблюдава пътеката — дори децата постъпваха така в игрите си.
	Мъжът очакваше от нея да се развика и да скочи отново върху него, но след като тя не го направи, той се повдигна на лакът, усмихна й се хитро, посочи с глава към брега и каза:
	— Изненадана си, нали? Смяташе, че всички сме долу и залагаме стръвта. Наспала си се и си тръгнала да се разходиш по пътеката. Е, след като вече си тук, ще те посрещна с разтворени обятия. — Той й се ухили и докосна бузата й с черния си нокът. — В канавката е студено и влажно, но на мен не ми пука. Приятелите ми ще останат дълго долу. От начина, по който говореше на Джос, разбрах, че си се обърнала срещу него. Той няма право да те държи в „Ямайка“ като птица в клетка и да те лишава от красиви дрехи. Не ти е подарил дори брошка за корсета, нали? Но ти не трябва да се притесняваш. Аз ще ти подаря огърлица за шията, гривни за китката и мека коприна за кожата. Да видим сега…
	Той й кимна окуражително, усмихна се самодоволно и ръката му се плъзна по тялото й. Мери се отдръпна бързо и замахна към него. Юмрукът й попадна под брадата му и затвори устата му подобно на капан. Хари си прехапа и езика, изпищя като заек и лицето му пребледня. Тя отново го удари и този път той я сграбчи яростно и се хвърли странично към нея, забравил за престорените си кротки увещания. Мери осъзна, че мъжът е много по-силен от нея и че в крайна сметка ще я надвие, и изведнъж се отпусна, за да го заблуди и да му даде за миг предимство. Той изръмжа победоносно, повдигна се леко и наведе глава. Мери се възползва от това и бързо заби коляното си в корема му, а пръстите си — в очите му. Мъжът се преви на две от болка и се обърна на една страна. Тя се измъкна изпод него, изправи се на крака и го ритна, докато той се търкаляше безпомощно, притиснал корема си с ръце. Мери посегна към канавката да напипа камък, за да го удари с него, но там имаше само примесена с пясък пръст и тя загреба една шепа пръст и я хвърли към лицето му. Калта го заслепи и той не успя да реагира. Мери се обърна и побягна подобно на преследвано животно по лъкатушеща пътека с отворена уста и протегнати напред ръце, като залиташе и се препъваше в коловозите. Когато чу зад гърба си крясъка му и шума от стъпките му, я обзе паника и тя започна да се изкачва по стръмния склон. Краката й се хлъзгаха по меката почва. Беше като обезумяла и единствено ужасът й помогна да стигне до ръба на скалата, а после пропълзя с хлипове през пролуката в бодливия храсталак, който го обточваше. Лицето и ръцете й бяха окървавени, но тя не им обърна внимание и побягна по неравната земя и по туфите трева, загубила представа за посоката и водена единствено от мисълта, че трябва да намери начин да избяга от онова чудовище Хари.
	Мъглата се сгъстяваше около нея и постепенно скриваше от погледа й края на живия плет, към който се беше насочила. Тя спря рязко, защото осъзна опасността, която криеше морската мъгла — съществуваше вероятност да се заблуди и отново да излезе на пътеката. Коленичи и запълзя с вперени в земята очи, като следваше тясната пясъчна ивица, която според нея щеше да я отдалечи от брега. Напредваше бавно, но усещаше инстинктивно, че разстоянието между нея и амбулантния търговец ставаше все по-голямо, и това беше единственото нещо, което я интересуваше. Вероятно беше едва три или четири часът и до настъпването на утрото оставаше още много време. Заваля отново. Струваше й се, че чува морето навсякъде около себе си и няма как да избяга от него. Шумът на прибоя беше станал по-силен и по-ясен отпреди. Мери разбра, че вятърът не би могъл да й послужи като ориентир, защото дори сега, докато духаше откъм гърба й, той вероятно беше променил леко посоката си. Тъй като не познаваше крайбрежието, тя беше объркала посоката и не беше поела на изток, както възнамеряваше. Според шума Мери съобрази, че пътека върху скалата я води към морето. Заради мъглата вълните не се виждаха и тя си мислеше, че те са зад нея, но беше изненадана неприятно, когато установи, че се намира на едно равнище с тях. Това означаваше, че скалата се спускаше стръмно надолу към брега. Докато беше в каретата, тя си мислеше, че пътеката е много дълга и поради тази причина мъжете са оставили каретата на това място, но всъщност дерето вероятно се намираше само на няколко метра от морето и склоновете му приглушаваха шума на вълните. В момента, в който Мери стигна до този извод, в мъглата пред нея се отвори пролука и небето се показа. Тя продължаваше да върви неуверено. Пътеката се разширяваше, мъглата постепенно се вдигаше, а вятърът отново духаше в лицето й. След малко Мери спря и коленичи сред изхвърлените от морето боклуци, водорасли и ситни камъни. Точно пред нея, на не повече от петдесет метра, високите вълни с пенливи гребени се разбиваха в скалите.
	Когато очите й привикнаха към тъмнината, тя различи мъжете. Те бяха застанали до един зъбер, който се врязваше в крайбрежната ивица, притиснати един до друг, за да се топлят, и вперили очи в мрака пред себе си. Неподвижността им ги правеше още по-страховити, защото не им беше присъща. Притаени и сгушени до скалата с обърнати към морето глави, те представляваха гледка, предвещаваща опасност.
	Ако крещяха и пееха, ако си подвикваха един на друг, ако нарушаваха покоя на нощта с врявата си и с шума от тежките си стъпки върху камъните, това щеше да бъде напълно нормално и според очакванията й. Имаше обаче нещо злокобно в тази тишина, което означаваше, че критичният момент наближаваше. Малка назъбена скала отделяше Мери от откритата крайбрежна ивица и тя не се осмели да продължи по-нататък, защото се опасяваше, че мъжете ще я забележат. Доближи се до скалата и легна върху камъните. Ако завъртеше настрани глава, можеше да наблюдава чичо си и компанията му, които бяха обърнати с гръб към нея.
	Мери лежеше и чакаше. Мъжете стояха неподвижно. Не се чуваше нищо друго, освен неизбежния монотонен шум на вълните, които се разбиваха в брега и преди да се върнат, прокарваха върху него тънка линия, белееща се на фона на нощния мрак. Мъглата се вдигаше бавно и разкриваше очертанията на тесния залив. Скалите вече изпъкваха по-ясно и изглеждаха по-масивни. От двете страни на залива покрай голата линия на брега се простираше необятно водно пространство. В далечината вдясно, където високите скали се спускаха към морето, Мери различи малка светла точка. Отначало си помисли, че това е звезда, проникнала през редеещата мъгла, но после съобрази, че звездите не са бели и не се люлеят от връхлитащия ги вятър. Докато се взираше в точката, тя отново се премести — приличаше на бяло око в тъмнината. Танцуваше и се покланяше, сякаш самият вятър я беше запалил и я подмяташе — жив въглен, който нямаше намерение да угасне. Мъжете на брега не й обръщаха внимание; очите им бяха вперени във водната шир отвъд вълните.
	Изведнъж Мери разбра причината за безразличието им и самотното бяло око, което й се беше сторило дружелюбно и окуражително, докато намигваше смело в бурната нощ, се превърна в символ на ужаса.
	Това беше лъжлив фар, поставен от чичо й и приятелите му. Светлата точка вече изглеждаше злокобно, а поклонът й към вятъра беше подигравателен. Мери си представи как тя се разгаря и огрява цялата скала, пожълтяваща като струпей. Някой я пазеше, за да не загасне. Някаква тъмната фигура мина пред нея и я скри за миг, а после тя отново започна да свети ярко. Докато се придвижваше бързо към брега, фигурата се превърна в размазано петно на фона на сивата скала. Мъжът започна да се спуска по склона, за да отиде при приятелите си. Той бързаше — явно времето го притискаше — и не внимаваше къде стъпва. Рохкавата почва и камъните се плъзгаха под краката му и се свличаха към брега. Шумът стресна мъжете и за първи път, откакто Мери ги наблюдаваше, те отместиха очи от настъпващия прилив и ги вдигнаха към него. Мъжът сви ръце около устата си и извика, но вятърът отнесе думите му и Мери не успя да ги чуе. Те обаче стигнаха до малката група мъже, които веднага се раздвижиха възбудено. Някои от тях се заизкачваха по склона, за да го посрещнат, но когато той извика отново и посочи към брега, те се върнаха и се втурнаха заедно с останалите към вълните. Предпазливостта им беше изчезнала и тежките им стъпки и крясъците им отекваха на фона на грохота на морето. После един от тях — беше чичо й, тя го разпозна по походката и по широките рамене — вдигна ръка, за да ги накара да замълчат. Мъжете спряха и се подредиха в права линия. Вълните се плискаха до краката им. Тъмните им фигури изпъкваха на брега и приличаха на гарвани. Докато Мери ги наблюдаваше, от мрака изплува още една светла точка. Тя не трептеше и не танцуваше, а от време на време се накланяше на една страна и се скриваше от погледа й подобно на уморен пътник, който се огъва под тежестта на багажа си, а после отново се показваше и сочеше към небето като ръка, вдигната нагоре в отчаян опит да проникне през непроницаемата стена на мъглата. Привлечена от светлината върху скалата, тя се движеше към нея. След малко двете светлини щяха да изглеждат като две бели очи в тъмнината. Мъжете все още стояха на тясната крайбрежна ивица и изчакваха светлините да се приближат една до друга.
	Втората светлина отново се наклони на една страна и Мери зърна неясните очертания на корпуса на кораба, чиито черни мачти стърчаха като пръсти. Бушуващите вълни го повдигнаха, изсъскаха и се оттеглиха. Светлината върху мачтите се приближи към светлината върху скалата, сякаш беше омагьосана от нея като пеперуда, привлечена от запалена свещ.
	Мери не издържа, скочи на крака и се затича по брега, като размахваше ръце над главата си и крещеше в опит да надвика шума от вятъра и морето, което присмехулно връщаше виковете й към нея. Някой я хвана и я събори на земята. Тя усети върху гърлото си ръце, които я душаха. Ритаха я и я газеха крака. Виковете й бяха заглушени от парцала от зебло, с който й запушиха устата. Извиха назад ръцете й и ги вързаха на гърба й. Грубото въже се впиваше в плътта й. Обърнаха я по очи върху камъните. Вълните се разбиваха в брега на по-малко от двайсет метра от нея. Задъхана, Мери лежеше безпомощно. Предупредителните й викове заседнаха в гърлото й и нечии други викове изпълниха въздуха, извисиха се над рева на морето и бяха отнесени от вятъра. Те бяха придружени от силен трясък, издаван от дърво, което се усуква, скърца и се цепи. Звукът напомняше на накъсан стон на огромно живо същество, което неочаквано е срещнало някакво препятствие.
	Морето изсъска и се отдръпна от брега, сякаш беше притеглено от магнит, и една вълна, която се беше извисила над останалите, връхлетя клатещия се кораб. Подобната на огромна костенурка черна маса, в която се беше превърнал корабът, се наклони рязко на една страна. Мачтите и гредите бяха изпопадали и се бяха усукали като памучни нишки. Върху хлъзгавата повърхност на костенурката чернееха точки, които приличаха на залепнали за трошащото се дърво миди. Когато повдигащата се нагоре грамада под тях се разцепи чудовищно на две и раздра въздуха около себе си, те изпопадаха сред белите езици на морето — безжизнени и безплътни.
	На Мери й прилоша и тя затвори очи, притиснала лице в камъните. Мъжете, които се бяха спотайвали часове наред на брега, започнаха да тичат насам-натам като обезумели и да издават нечовешки викове, а после нагазиха до кръста в морето, забравили за опасността, която криеше то. Те протягаха ръце към влачените към брега от прилива подскачащи отломки и приличаха на животни, докато ръмжаха и се мъчеха да се докопат до някоя дъска. Някои от тях се бяха съблекли голи в студената декемврийска нощ, за да могат по-лесно да се движат в морето и да ровят в плячката, която вълните им подхвърляха. Всички бърбореха и крещяха като маймуни в опитите си да отнемат придобивките на приятелите си. Един от мъжете запали огън до скалата. Независимо от ситния дъжд огънят се разгоря буйно. Плячката се трупаше на купчини около него. Призрачните му отблясъци осветяваха в жълто тъмнината, а по плажа пълзяха дългите сенки на мъжете, които търчаха напред-назад, неуморими и страховити.
	Когато първото тяло беше изхвърлено на брега — смъртта беше сложила край на мъките на нещастника, — те се струпаха до мъртвеца и започнаха да го опипват и да късат дрехите му, сякаш го ръфаха като кокал. След като го съблякоха гол, разтвориха дори сгърчените му пръсти, за да търсят по тях пръстени, а после го обърнаха по гръб върху пенестия нанос от прилива.
	Дори някога да е съществувал някакъв ред в действията на мъжете, тази нощ той беше нарушен. Всеки грабеше безогледно, като се интересуваше единствено от себе си; всички бяха пияни и обезумели. Замаяни от неочаквания успех, мъжете приличаха на кучета, лаещи в краката на стопанина си, който с постигнатата победа е показал, че е всемогъщ и заслужава славата си. Те следваха водача си, докато той тичаше гол сред вълните и стърчеше над тях като великан, а водата капеше от косата му и се стичаше по тялото му.
	Отливът настъпваше, водата се отдръпваше от брега и времето ставаше все по-студено. Светлината върху скалата продължаваше да танцува на вятъра, но беше загубила блясъка си подобно на шега на старец, която от многократно повтаряне е станала скучна. Водата и небето придобиха сивкав оттенък. Отначало мъжете не забелязаха промяната, защото вниманието им все още беше погълнато изцяло от плячката. След малко Джос Мерлин вдига нагоре голямата си глава и подуши въздуха, а после се завъртя кръгом, взря се в скалата, чиито очертанията бяха станали по-ясни, изкрещя, за да накара мъжете да замълчат, и посочи към изсветляващото небе.
	Мъжете се поколебаха за миг и погледнаха отново към поклащаните от вълните останки от потъналия кораб, а после се обърнаха едновременно и побягнаха по брега към дерето, без да говорят и без да размахват ръце, с помръкнали лица, изплашени от разпръскващия се мрак. Те бяха закъснели. Развиделяването ги беше изненадало. Успехът ги беше направил непредпазливи — бяха прекарали твърде дълго време на брега и се бяха изложили на опасностите на дневната светлина, която беше истинско проклятие за тях. Светът се събуждаше. Нощта, техният съюзник, вече не беше в състояние да ги скрие.
	Джос извади парцала от устата на Мери и я изправи на крака. След като установи, че от слабост тя не е в състояние да стои права, той я напсува яростно, погледна назад към скалата, която с всяка изминала минута се очертаваше все по-ясно, наведе се към нея, защото тя отново се беше сринала на земята, и я метна като чувал на рамото си. Главата й се клатеше, а ръцете й висяха безжизнено. Дланите на Джос стискаха натъртеното й и изтръпнало от лежането върху камъните тяло. Той стигна тичешком до дерето заедно с приятелите си. Изпаднали в паника, мъжете натовариха плячката на гърбовете на трите коня, които бяха завързани за едно дърво. Движенията им бяха нервни и тромави и те действаха безразборно, без да влагат какъвто и да било разум, а Джос, който изведнъж беше изтрезнял и беше станал безпомощен, напразно ги псуваше и ги заплашваше. Каретата затъна в калта на половината път през дерето и опитите им да я измъкнат бяха безуспешни. Тази внезапна несполука още повече засили паниката им. Някои от тях хукнаха напред, забравили за всичко и съсредоточени единствено върху собствената си безопасност. Зората беше техен враг и всеки предпочиташе да бъде сам, сгушен в канавката или до живия плет, вместо на пътеката в компанията на пет-шест души. Ако останеха заедно, щяха да събудят подозрение у хората по крайбрежието, защото тук всички се познаваха и странниците биеха на очи. Самотният бракониер, скитник или циганин по-лесно би могъл се скрие и с настъпването на нощта да поеме по някоя пътека, без да бъде забелязан от никого. Мъжете, които останаха и продължиха да се борят с каретата, псуваха и проклинаха дезертьорите. Заради страха и глупостта си накрая те я дръпнаха толкова силно, че я преобърнаха и едното от колелата й се счупи.
	След това поредно злополучие в дерето настъпи хаос. Всички хукнаха към каруцата, която бяха оставили по-нагоре по пътеката, и към натоварените коне. Един от мъжете, който все още се подчиняваше на водача на групата и се опитваше да разсъждава, запали каретата, защото, ако я оставеха в дерето, се излагаха на риск да бъдат открити. Последвалата схватка за каруцата, която щеше да ги отведе далече от брега, беше свирепа. Мъжете се биеха като обезумели, замеряха се с камъни и с парчета стъкло, от които пострадаха зъбите и очите на някои от тях.
	Тези, които имаха револвери, се оказаха в по-изгодна позиция. Джос заедно с амбулантния търговец Хари — единствения, на чиято вярност можеше да разчита — беше застанал с гръб към каруцата. Той започна да стреля по боричкащите се мъже. Ужасени от вероятността да бъдат преследвани и заловени през деня, те вече го възприемаха като враг — като фалшив водач, довел ги до гибел. Първият куршумът се заби в срещуположния мек склон и това даде възможност на един от противниците му да го удари с остър камък по челото. Вторият изстрел попадна в корема на нападателя му. Докато смъртно раненият мъж се търкаляше в калта, превит на две и пищящ като заек, Хари, амбулантният търговец, улучи един от другите мъже в гърлото. Куршумът разкъса гръкляна му и кръвта бликна като фонтан.
	Кръвта помогна на Джос да спечели победата. Изпаднали в истерия при вида на умиращите си приятели, останалите размирници се обърнаха едновременно и се разбягаха като раци в опит да отдалечат на безопасно разстояние от бившия си водач. Джос се облегна на каруцата. Той все още стискаше в ръка револвера, от чието дуло продължаваше да излиза пушек, а от раната над окото му капеше кръв. Останали сами, след малко двамата с амбулантния търговец нахвърляха бързо в каруцата до Мери всичко, което бяха успели да донесат в дерето — непотребни неща без каквато и да било стойност. Най-ценната плячка беше останала на брега и щеше да бъде отнесена обратно в морето от отлива. Те не посмяха да се върнат за нея, защото за пренасянето й щяха да бъдат нужни десетина мъже, а и вече се беше съмнало и хората по брега щяха да ги забележат. Не биваше да губят нито минута.
	Двамата застреляни мъже лежаха на пътеката до каруцата. Не се знаеше дали все още дишат, но това не беше от значение, защото телата им представляваха улики и трябваше да бъдат унищожени. Хари ги завлече до огъня. По-голямата част от каретата вече беше изгоряла. Едно червено колело стърчеше над натрошените и овъглени дъски.
	Джос Мерлин впрегна в каруцата единствения кон, който беше останал. Двамата с Хари мълчаливо се качиха в нея, дръпнаха юздите на коня и подкараха каруцата.
	Легнала по гръб, Мери се взираше в ниските облаци, които се движеха по небето. Тъмнината се беше разсеяла. Утрото беше влажно и мрачно. Тя все още чуваше шума на морето, който вече не беше толкова настоятелен, колкото преди. Яростта на морето беше преминала и то отстъпваше заедно с отлива. Вятърът също беше спрял. Високите стъбла на тревата върху склоновете на дерето стояха неподвижно и брегът беше притихнал. Във въздуха се усещаше миризмата на мократа почва и на падналата през нощта мъгла. Облаците се сливаха със сивото небе. Отново започна да ръми и по лицето на Мери и по обърнатите й нагоре длани падаха ситни капки.
	Колелата на каруцата скърцаха по изровената пътека. Завиха надясно и излязоха на чакълест път, който беше по-гладък и водеше на север между ниски храсти. Отдалече през полята и нивите долетя весел камбанен звън, който прозвуча странно и неуместно в утринния въздух. Изведнъж Мери си спомни, че е Коледа.


>	12

	Квадратното стъкло й беше познато. То беше по-голямо от стъклото на прозореца на каретата и под него имаше перваз. Пукнатината в него също й беше позната. Мери се взираше в стъклото и се опитваше да си спомни къде го е виждала. Чудеше се защо дъждовните капки вече не падат върху лицето й и защо не усеща полъха на вятъра. Не усещаше също така никакво движение и първата й мисъл беше, че каретата е затънала в дерето и е спряла. Помисли си, че отново й предстои да премине през ужасните неща, които вече беше преживяла. Щеше да се провре се през прозореца, да падне, а после щеше да поеме по лъкатушещата пътека и отново щеше да се натъкне на амбулантния търговец Хари, който клечеше в канавката, но този път силите нямаше да й стигнат да му се противопостави. Долу, на каменистата брегова ивица, мъжете щяха да чакат настъпването на прилива, а после страховитият, подобен на огромна черна костенурка кораб щеше да се наклони на една страна. Мери изстена и завъртя глава. С ъгълчето на окото си зърна избелялата кафява стена до себе си и ръждясалата глава на пирона, на който вероятно преди е висял лист с цитат от Библията, и изведнъж осъзна, че лежи в стаята си в странноприемница „Ямайка“.
	Мери мразеше тази стая, но макар че беше студена и мрачна, тя я пазеше от студа и от дъжда, а също и от ръцете на Хари. В нея беше невъзможно да чуе шума на морето. Ревът на прибоя повече нямаше да я безпокои. Тя вече възприемаше смъртта като свой съюзник. От сега нататък съществуването й щеше да бъде лишено от смисъл, защото така или иначе не се чувстваше жива и тялото, което лежеше в леглото, не й принадлежеше. Нямаше никакво желание да продължава да живее. Шокът я беше превърнал в бездушна кукла и я беше оставили без сили. В очите й напираха сълзи на самосъжаление.
	Над нея се беше надвесило някакво лице. Тя притисна главата си към възглавницата и протегна напред ръце, за да го отблъсне. Не беше в състояние нито за миг да прогони от ума си подпухналите устни и счупените зъби на амбулантния търговец. Усети как някой хвана нежно ръцете й. Плахите сини очи, които се взираха в нея, също като нейните бяха зачервени от плач.
	До леглото беше застанала леля й Пейшънс. Двете се прегърнаха силно в опит да намерят утеха в близостта си. Мери даде воля на чувствата си и дълго плака горестно. Когато дойде на себе си и си възвърна част от силите и куража, тя изрече:
	— Знаеш какво се случи, нали?
	Леля Пейшънс продължаваше да стиска леко ръцете й, за да й попречи да ги отдръпне. Сините й очи я молеха безмълвно за прошка подобно на очите на животно, което е било наказано, без да е виновно.
	— От колко време лежа тук? — попита я Мери.
	След като узна, че лежи вече втори ден, тя замълча за миг. Думите на леля й я изненадаха, защото имаше чувството, че само преди няколко минути е наблюдавала пукването на зората на морския бряг. Два дни бяха прекалено дълго време и тя си помисли, че вероятно, докато е лежала безпомощно в леглото, са се случили много неща.
	— Трябваше да ме събудиш — сопна се Мери на леля си и отблъсна ръцете й. — Не е нужно да ме глезиш заради няколко синини, сякаш съм малко дете. Чака ме много работа, но ти не си в състояние да разбереш това.
	Леля Пейшънс я погали нерешително и отвърна тъжно:
	— Ти не беше в състояние да се движиш. Нещастното ти тяло беше окървавено и натъртено. Изкъпах те, докато беше в безсъзнание. Слава богу, раните ти не са толкова страшни, колкото се опасявах. Те ще заздравеят бързо, а продължителният сън ти даде възможност да си починеш.
	— Знаеш кой ми причини тези рани, нали? — изрече гневно Мери. — Сигурна съм, че си разбрала къде ме бяха отвели чичо ми и приятелите му.
	Страданието я беше ожесточило. Даваше си сметка, че думите й шибат леля й като камшик, но не беше в състояние да спре. Започна да й разказва за мъжете на брега. Сега беше ред на леля й да заплаче и когато видя как тънките й устни са размърдаха, а сините й очи се впиха ужасено в нея, Мери се отврати от себе си и повече не беше в състояние да продължи. Тя спусна краката си на пода. От усилието й се зави свят и слепоочията й запулсираха от болка.
	— Какво смяташ да правиш? — попита я нервно леля Пейшънс и я дръпна за ръката, но Мери я отблъсна и започна да се облича.
	— Трябва да свърша нещо — отвърна грубо тя.
	— Чичо ти е на долния етаж. Няма да ти позволи да излезеш от странноприемницата.
	— Не ме е страх от него.
	— Моля те, Мери, заради теб самата и заради мен, повече да не му се опълчваш. Достатъчно е това, на което си била подложена. Откакто се върнахте, той седи долу с револвера на коленете си, пребледнял и настръхнал. Всички врати на странноприемницата са заключени. Знам, че си видяла и си преживяла зловещи, неописуеми неща, но не разбираш ли, че ако слезеш долу, той отново може да те нарани, дори може да те убие? Никога досега не е изпадал в такова състояние. Нямам представа какво ще му хрумне. Стой тук, Мери. Не слизай долу, моля те.
	Леля й започна да се влачи на колене по пода, вкопчена в полата на Мери, а после взе ръцете й в своите и ги целуна. Тя представляваше жалка гледка, която Мери не беше в състояние да понесе.
	— Лельо Пейшънс, аз търпях достатъчно заради теб. Не можеш да очакваш от мен да продължавам да го правя. Навярно някога чичо Джос е означавал много за теб, но той вече е загубил човешкия си образ. Осъзнаваш, предполагам, че сълзите ти няма да го спасят от правосъдието. Съпругът ти се е превърнал в звяр и е на път да обезумее напълно от брендито и от кръвта, с която са изцапани ръцете му. Той уби един мъж на брега, без да трепне. Заради него се удавиха невинни хора. Тези ужасни сцени непрекъснато са пред очите ми. До края на живота си няма да мога да ги прогоня от ума си.
	Гласът й беше станал много писклив и тя всеки момент щеше да изпадне в истерия. Беше прекалено слаба, за да разсъждава нормално. Представи си, че бяга и крещи по пътя, а някой й се притичва на помощ.
	Леля Пейшънс й даде знак да спре да говори, но Мери не обърна внимание на вдигнатия й предупредително пръст. Вратата на стаята се отвори и на прага й застана съдържателят на странноприемница „Ямайка“. Той наведе глава под гредата и се взря в тях. Изглеждаше мрачен и изтормозен. Беше мръсен, а под очите му имаше тъмни кръгове. Дълбоката рана на челото му все още не беше заздравяла.
	— Стори ми се, че чух някакви гласове на двора — започна той. — Погледнах през пролуката в капаците на прозореца на салона, но не видях никого. А вие чухте ли нещо от тази стая?
	Двете жени мълчаха. Леля Пейшънс поклати глава и се усмихна нервно, както правеше винаги в негово присъствие. Съпругът й седна на леглото и започна да дърпа завивките, а неспокойните му очи се преместиха от прозореца към вратата, докато казваше:
	— Той ще дойде, непременно ще дойде. Сам си прерязах гърлото, като му се опълчих. Предупреди ме веднъж, но аз му се изсмях и не го послушах. Исках да играя сам. Ние тримата все едно сме мъртви — ти, Мери и аз. С нас е свършено. Играта приключи. Защо ми позволи да пия? Защо не счупи всяка проклета бутилка и не ме заключи в къщата? Нищо лошо нямаше да ви направя, нямаше да ви докосна с пръст — нито едната, нито другата. Вече е прекалено късно. Краят ни наближава.
	Той извърна очи от съпругата си и ги насочи към Мери. Очите му бяха кървясали и хлътнали, а главата му сякаш беше потънала между широките му рамене. Мери и леля й го гледаха, смаяни от изражението на лицето му, което никога досега не бяха виждали.
	— Какво искате да кажете? — попита го най-накрая Мери. — От кого се страхувате? Кой ви е предупредил?
	Чичо й поклати глава и доближи ръце до устата си. Пръстите му трепереха.
	— Сега не съм пиян, Мери Йелан — отвърна бавно той. — Ще запазя тайната си за себе си. Но ще ти кажа едно — няма как да се отървеш. Ти си замесена в тази история не по-малко от Пейшънс. Ще бъдем притиснати от две страни — както от страна на правосъдието, така и от страна на… — Той замълча и очите му отново станаха дяволити, когато погледна към Мери. — Искаш да разбереш коя е другата страна, нали? Искаш да се измъкнеш тайно от къщата с името на устните си и да ме предадеш. Искаш да ме видиш увиснал на въжето. Не те упреквам. Достатъчно злини ти сторих. Няма да можеш да ги забравиш, докато си жива. Но в същото време те спасих. Замисляла ли се какво щяха да ти причинят онези негодници, ако не бях там? — Засмя се и се изплю на пода, както правеше обикновено. — Поне заради това би могла да ми бъдеш признателна. Никой, освен мен, не те докосна през онази нощ, а аз не загрозих красивото ти лице. Раните и натъртените места заздравяват, нали? Знаеш не по-зле от мен, клета нещастнице, че ако исках, можех да те имам още през първата седмица, след като пристигна в странноприемница „Ямайка“. В крайна сметка ти си жена. Да, по дяволите, ти щеше да лазиш в краката ми като леля си Пейшънс, доволна и послушна, и да се превърнеш в поредната глупачка. Да се махаме оттук. Стаята смърди на плесен и на гнило.
	Джос се изправи на крака, хвана Мери за ръката и я изведе в коридора. Когато стигнаха до стълбищната площадка, той я блъсна към стената под свещника и светлината падна върху израненото й и насинено лице. Хвана брадичката й, задържа я в ръцете си и започна да гали драскотините по лицето й с дългите си пръсти. Мери го гледаше с отвращение и омраза. Изящните му ръце й напомняха за всичко, което беше загубила и от което се беше отказала. Когато чичо й наведе противното си лице, без да обръща внимание на факта, че леля й Пейшънс беше застаналата до него, и устата му, която толкова много приличаше на устата на брат му, се докосна за миг до нейната, илюзията беше ужасяваща. Той загаси свещта и двете жени го последваха мълчаливо надолу по стълбите. Стъпките им отекваха в празната къща.
	Джос ги поведе към кухнята. Дори нейната врата беше заключена и капаците на прозореца й бяха затворени. Стаята беше осветена от две свещи, които бяха поставени на масата. Той се обърна към тях, придърпа един стол и го възседна, без да ги изпуска от погледа си. После извади лулата от джоба си, напълни я и рече:
	— Трябва да решим как ще действаме от сега нататък. От два дни стоим тук като мишки в капан и чакаме да ни хванат. Дойде ми до гуша, казвам ви. Тази игра не е за мен. Изправя ми се косата само като си помисля за нея. Ако ще се бием, нека да го направим открито, по дяволите. — Той дръпна няколко пъти от лулата си, като се взираше намръщено в пода и потропваше с крак по каменните плочи. — Хари все още е на моя страна, но бързо ще се обърне срещу мен, ако това се окаже изгодно за него. Що се отнася до останалите, те са разбягаха с подвити опашки като глутница кучета. Изплашиха се до смърт. Аз също се изплаших, не мога да си изкривя душата. Сега съм трезвен и осъзнавам в каква проклета каша се забърках. Ще извадим голям късмет, ако успеем да отървем въжето. Можеш да се усмихваш колкото си искаш, Мери, с бялото си надменно лице, но те уверявам, че няма да бъдеш в по-добро положение от Пейшънс и от мен. И ти като нас си затънала до гуша в тази история и няма как да се измъкнеш невредима от нея. Защо не ме заключи? Защо не ми забрани да пия?
	Съпругата му се приближи плахо до него, дръпна го за палтото и прокара език по устите си.
	— Какво искаш? — попита я гневно той.
	— Не можем ли да се махнем оттук, преди да е станало прекалено късно? — прошепна тя. — Двуколката е в конюшнята. За няколко часа ще стигнем до Лонсестън, а после ще продължим към Девън. Ще пътуваме нощем. Можем да се установим в някое от източните графства.
	— Проклета идиотка! — изкрещя й той. — Не разбираш ли, че по пътя за Лонсестън няма как да не ще срещнем хора, които смятат, че аз съм самият дявол? Тези хора нямат търпение да ме пипнат и да ми лепнат всички престъпления, които са били извършени в Корнуол. Всички в околността знаят какво се случи на брега в навечерието на Коледа и след като видят, че бягаме, ще разполагат с нужните доказателства. По дяволите, нима мислиш, че на мен не ми се иска да замина и да си спася кожата? Нали, ако го направим, всички ще ни сочат с пръст? Ще представляваме красива гледка, докато пресичаме площада в Лонсестън с натоварената с вещи двуколка и махаме за сбогом подобно на фермери, които си тръгват от пазара. Не, ние имаме един-единствен, макар и много малък шанс — да се спотайваме и да си държим устите затворени. Ако останем тук, в странноприемница „Ямайка“, никой няма да има сериозни основания да ни подозира. За да ни пипнат, са нужни свидетелски показания, дадени под клетва. Ако нито един от онези негодници не ни издаде, няма да съществуват никакви доказателства срещу нас. „Корабът е върху скалите със счупен гръбнак заедно с товара си, който чака да бъде прибран“, ще кажат хората. След като бъдат открити двата овъглени трупа и купчината пепел, те ще попитат: „Какво е това?“, а после ще заключат: „Явно е имало пожар, имало е и бой“. Ще възникнат подозрения за извършено престъпление, но никой не би могъл да повдигне обвинение срещу мен, след като не разполага с нужните улики, нали така?
	Прекарах Бъдни вечер като порядъчен човек със семейството си и се забавлявах с племенницата ми.
	Джос изду бузата си с език, а после подсвирна.
	— Не забравяте ли нещо? — попита го Мери.
	— Не, скъпа. Не съм забравил, че кочияшът на онази карета беше застрелян и падна в канавката на по-малко от половин километър надолу по пътя. Надявала си се, че сме го оставили там, нали? Може би ще бъдеш шокирана от думите ми, Мери, но трупът му пристигна заедно с нас на брега и в момента лежи, ако си спомням правило, на три метра дълбочина под пясъка и камъните. Аз, разбира се, очаквам, че ще започнат да го издирват, но тъй като няма да открият каретата, хората ще си помислят, че вероятно му е писнало от съпругата му и е заминал за Пензанс. Могат да го търсят там колкото си искат. Сега, след като и двамата дойдохме отново на себе си, очаквам от теб да ми кажеш какво правеше в онази карета. Би трябвало да си наясно какво ще ти се случи, ако не ми отговориш, защото вече ме познаваш достатъчно добре. Ще намеря начин да изтръгна истината от теб.
	Мери погледна към леля си. Вперила очи в съпруга си, тя трепереше като изплашено куче. Мери се опита да събере мислите си. Спокойно можеше да излъже. В момента времето беше най-важно от всичко и тя трябваше да го използва разумно, защото в противен случай двете с леля й нямаше да излязат живи от тази история. Налагаше се да изчака, докато чичо й сам си окачи въжето на шията. Щеше да дойде моментът, в който самоувереността му щеше да му изиграе лоша шега. Тя можеше да разчита на един-единствен човек. Този човек беше близо, на по-малко от осем километра оттук, в Олтърнън, и очакваше от нея да му даде знак.
	— Ще ви разкажа какво се случи, а дали ще ми повярвате, си е ваша работа — проговори най-накрая Мери. — Отидох пеша до Лонсестън, за да разгледам панаира. Към осем часа се почувствах уморена. Духаше силен вятър и валеше като из ведро. Бях мокра до кости и не бях в състояние да се прибера пеша. Наех онази карета и обясних на кочияша, че ще пътувам до Бодмин. Ако му бях казала, че искам да ме остави пред странноприемница „Ямайка“, той нямаше да се съгласи да ме закара. Това е всичко.
	— Сама ли беше в Лонсестън?
	— Да, разбира се.
	— И не си разговаряла с никого?
	— Купих си забрадка от една сергия и размених няколко думи с продавачката.
	Джос Мерлин се изплю на пода.
	— Добре — отстъпи той. — Каквото и да направя с теб, ти ще ми разкажеш същата история, нали? В случая имаш предимство, защото не мога да докажа дали ме лъжеш, или не. Уверявам те обаче, че не са много момичетата на твоята възраст, които биха прекарали един ден сами в Лонсестън и биха се прибрали с карета у дома, без да бъдат придружени от никого. Ако историята ти отговаря на истината, шансовете ни да не бъдем заподозрени стават по-големи. Никой не би могъл да свърже изчезването на кочияша с нас. По дяволите, усещам, че всеки момент ще ми се прииска да пийна нещо. — Той наклони назад стола, дръпна от лулата и продължи: — Някой ден ще се возиш в собствена карета, Пейшънс, и ще носиш кадифено наметало и шапка с пера. Все още не съм се предал. Искам първо да видя как цялата тази шайка се пържи в ада. Имайте търпение. Ще започнем всичко отначало и ще живеем като бойни петли. Може би аз ще престана да пия и ще започна да ходя на църква в неделя, а ти, Мери, ще ми държиш ръката, когато остарея, и ще ме храниш с лъжица в устата.
	Джос отметна назад глава и се засмя, но смехът му изведнъж секна и устата му се отвори като капан. Той скочи от стола, застана в средата на стаята и обърна главата си на една страна. Лицето му беше бяло като платно.
	— Чуйте — прошепна дрезгаво.
	Мери и леля й проследиха посоката, в която бяха отправени очите му. Джос се беше се втренчил в проникващата през тясната пролука между капаците на прозореца светлина.
	Нещо драскаше по прозореца на кухнята и от време на време почукваше леко и плахо по стъклото. Звукът напомняше на звука, издаван от отчупена от стъблото клонка бръшлян, която се навежда надолу при всеки повей на вятъра и докосва прозореца или покрива на верандата. Върху сивите стени на странноприемница „Ямайка“ обаче не пълзеше бръшлян.
	Звукът беше настоятелен. Той напомняше на барабанене с клюн или с пръсти.
	Кухнята беше тиха. Чуваше се единствено неспокойното дишане на леля Пейшънс. Тя плъзна ръката си по масата към племенницата си. Мери наблюдаваше чичо си, който стоеше неподвижно, а тялото му хвърляше страховита сянка върху тавана. Посинелите му устни изпъкваха на фона на наболата му черна брада. Изведнъж той се наведе напред, опря ръце на пода, запристъпва тихо като котка и взе револвера си, който лежеше на един стол, без да откъсва очи от проникващата през пролуката между капаците на прозореца светлина.
	Мери преглътна. Гърлото й беше пресъхнало. Безпокойството й нарастваше още повече от факта, че не знаеше човекът от другата страна на прозореца е приятел ли е, или враг. Макар и да се надяваше, че нищо не ги застрашава, сърцето й биеше лудо. Страхът на чичо й се беше предал и на нея и по лицето й бяха избили капки пот. Тя вдигна несъзнателно лепкавите си треперещи ръце към устата си.
	Джос стигна до прозореца и изчака няколко секунди, преди да скочи на крака. Той отвори рязко капаците и в стаята нахлу сивата следобедна светлина. Отвън стоеше мъж, който беше притиснал към стъклото синкавото си лице, а от ухилената му уста се показваха счупените му зъби.
	Мъжът беше Хари, амбулантният търговец. Джос Мерлин изпсува и отвори прозореца.
	— Да те вземат дяволите! — изкрещя му той. — Защо просто не влезеш, вместо да чукаш на прозореца? Куршума ли си просиш, глупако? Накара ме да стоя като глухоням пет минути с насочен към корема ти револвер. Престани да се притискаш до стената като призрак, Мери, и отключи вратата. Не е нужно да ме изнервяш допълнително.
	Както всички уплашени хора той търсеше оправдание за паниката си и хвърли вината за нея върху Мери, като започна да ругае, за да се успокои. Мери прекоси бавно стаята. При вида на амбулантния търговец спомените й за схватката с него на пътеката се върнаха. Започна да й се гади и не беше в състояние да погледне към него. Отвори безмълвно вратата и се скри зад нея. Когато Хари влезе в кухнята, тя се обърна, приближи се до мъждукащия огън и машинално започна да трупа торф върху въглените.
	— Новини ли ми носиш? — попита Джос Хари.
	Амбулантният търговец премлясна с устни, посочи с палец зад рамото си и отвърна:
	— В цялата околност се вдига шум до небесата. Всеки човек в Корнуол говори за това — от Теймър до Сейнт Айвс. Днес бях в Бодмин. Хората там са жадни за кръв и настояват като обезумели за справедливост. Снощи преспах в Камълфорд. Навсякъде мъжете размахваха юмруци във въздуха и крещяха. Ти знаеш как може да бъде укротена тази буря, нали, Джос? — Той прокара ръка по гърлото си. — Бягството е единственият ни шанс. Пътищата са като отрова за нас, особено тези, които водят към Бодмин и Лонсестън. Решил съм да тръгна през пустошта и да стигна до Девън откъм Гънислейк. Знам, че ще ми отнеме повече време, но това е без значение, стига да отърва кожата. Има ли хляб в тази къща, стопанке? От вчера сутринта не съм слагал залък в устата си.
	Той отправи въпроса си към съпругата на Джос, но погледът му беше насочен към Мери. Пейшънс Мерлин бръкна в шкафа и извади хляба и сиренето. Устите й мърдаха нервно, движенията й бяха непохватни, а умът й беше всякъде другаде, освен в това, което вършеше. След като сложи масата, тя погледна умолително към съпруга си и каза:
	— Чу какво каза Хари. Би било лудост, ако продължаваме да стоим тук. Трябва да тръгнем веднага, преди да е станало прекалено късно. Наясно си какво е отношението на хората към теб. Не можеш да разчиташ на милостта им. Те ще те убият, без да те съдят. За бога, Джос, послушай го. Знаеш, че не се тревожа за себе си, а за теб.
	— Затвори си устата! — изрева съпругът й. — Никога не съм те молил за съвет, не те моля и сега. Мога да се оправя сам. Не е нужно да блееш като овца до мен. Значи и ти биеш отбой, така ли, Хари? Ще хукнеш с подвита опашка, защото, жадни за кръвта ти, чиновниците и уеслианците надават вой. Смяташ, че те разполагат с някакви доказателства срещу нас? Или те мъчи нечистата ти съвест?
	— Майната й на съвестта ми, Джос. Просто се опитвам да разсъждавам трезво. Тук положението става напечено. Искам да се махна, докато все още мога да го направя. А що се отнася до доказателствата, през последните няколко месеца имаме достатъчно провинения, които могат да им свършат работа. Винаги съм бил на твоя страна, нали? Дори днес дойдох тук, като си сложих главата в торбата, за да те предупредя. Не искам да те обидя, Джос, но заради проклетата ти глупост се забъркахме в тази каша. Накара ни да се напием като теб и ни поведе към брега. Действахме безразсъдно, без да сме съставили предварително какъвто и да било план. Шансът да успеем беше минимален и ние наистина успяхме — справихме се дяволски добре. Заради това, че бяхме пияни, си загубихме ума и оставихме плячката и стотици следи по брега. И чия беше вината? Вината беше твоя, Джос.
	Той удари с юмрук по масата. Наглото му жълто лице се приближи към Джос, а по напуканите му устни заигра подигравателна усмивка.
	Джос Мерлин се взря за миг в него и когато проговори, гласът му беше заплашителен.
	— Обвиняваш ме, така ли, Хари? — изрече тихо той. — Същият си като онези негодници. Започваш да се гърчиш като змия, когато късметът ти изневери. Беше ти добре, докато те носех на гърба си. Шепите ти бяха пълни със злато. През всички тези месеци живееше като принц, вместо да лежиш на дъното на някоя кариера, където всъщност ти е мястото. Представи си, че през онази нощ не се бяхме увлекли и се бяхме измъкнали, преди да се съмне, както сме правили стотици пъти. Тогава щеше да ми се подмазваш, за да ти напълня джобовете. Щеше да се увърташ около мен заедно с останалите песове, докато очакваш своя дял от плячката, щеше да ме наричаш „господ“, щеше да ми ближеш ботушите и да се търкаляш в калта. Майната ти! Бягай, щом искаш, бягай към брега на Теймър с подвита опашка. Аз ще се справя и без твоята помощ.
	Амбулантният търговец се изсмя пресилено, сви рамене и отвърна:
	— Не може ли да поговорим, без да се хващаме за гушите? Не съм те изоставил, Джос. Все още съм на твоя страна. Знам, че през онази нощ бяхме пияни до козирката. Нека да не се връщаме назад. Каквото било — било. Тогава нашите приятели си плюха на петите. От сега нататък не трябва да се съобразяваме с тях. Те са прекалено уплашени, за да изпълзят от дупките си и да ни създават каквито и да било неприятности. Останахме само ти и аз, Джос. Двамата с теб сме затънали по-надълбоко в този бизнес в сравнение с останалите и колкото повече си помагаме, толкова по-добре би било за нас. Точно затова съм дошъл — за да се разберем как ще действаме оттук нататък.
	Той отново се засмя, като показа развалените си зъби, и започна да барабани по масата с късите си черни пръсти.
	Джос го гледаше спокойно. Той се облегна на масата, напълни отново лулата си и попита:
	— Накъде биеш, Хари?
	Амбулантният търговец засмука бузите си, ухили се и отвърна:
	— Не бия наникъде. Искам само да направя нещата по-лесни и за двама ни. Ясно е като бял ден, че трябва да бягаме, ако не искаме да увиснем на въжето. Но според мен, Джос, няма смисъл да си тръгваме оттук с празни ръце. Преди два дни прибрахме в онази стая куп неща, които донесохме от брега. Прав съм, нали? И тези неща принадлежат на всички, които се трудиха за тях през нощта преди Коледа. Освен нас двамата не остана никой друг, който би могъл да има претенции към тях. Не казвам, че са кой знае колко ценни — повечето от тях безспорно са боклуци, — но не виждам причина да не ги вземем със себе си, когато отпътуваме за Девън.
	Джос издуха облак дим в лицето му и отбеляза:
	— Значи не си дошъл в странноприемница „Ямайка“ само заради красивата ми усмивка. А аз си помислих, че си тук, защото ме обичаш и искаш да ми държиш ръката, докато страдам.
	Амбулантният търговец се ухили отново, размърда се притеснено на стола и отвърна:
	— Двамата сме приятели, нали? Безсмислено е да увъртам. Плячката е там и са необходими двама души, за да я пренесат. Жените не стават за тази работа. Защо двамата с теб да не се разберем и да сложим точка на тази история?
	Джос дръпна замислено от лулата си и каза:
	— Виждам, че си пълен с идеи, които са толкова цени, колкото са дрънкулките за продан на таблата ти, приятелю. Ами ако плячката вече не е в странноприемницата? Ако съм я пласирал? Както ти е известно, от два дни стоя тук и се чудя как да си запълня времето, а каретите минават покрай вратата ми. Какво ще кажеш за това, момче?
	Усмивката изчезва от лицето на амбулантния търговец. Той вирна брада и изръмжа:
	— Шегуваш се, нали? Надявам се, че не играеш двойна игра, защото в противен случай лошо ти се пише. Докато превозвахме товарите с каруците, понякога ти беше доста потаен. Виждах неща, които не можех да си обясня, а и се носеха разни слухове. Дълго време ти се справяше много добре, дори прекалено добре, а нашата печалба не беше голяма, макар че бяхме изложени на най-големите рискове. И никой от нас не ти е търсил обяснение защо се получаваше така. Кажи ми, Джос Мерлин, нечии заповеди ли изпълняваш?
	Джос се стрелна като светкавица към него и го удари с юмрук по брадата. Хари полетя назад и уцели с главата си стола, който се събори с трясък на пода. Окопити се бързо и застана на колене, но Джос се надвеси над него, насочи револвера към гърлото му и процеди през зъби:
	— Ако мръднеш, си мъртъв.
	Амбулантният търговец погледна към нападателя си. Той дишаше тежко, малките му злобни очи бяха полуотворени, а подпухналото му лице беше пожълтяло още повече. Леля Пейшънс се беше притиснала до стената, след като двамата мъже започнаха да се карат, и ужасените й очи напразно търсеха очите на племенницата й. Мери наблюдаваше напрегнато чичо си и се опитваше да разгадае настроението му. Той свали револвера, бутна с крак амбулантния търговец и каза:
	— Вече можем да поговорим разумно. — Облегна се отново на масата, подпрял револвера на ръката си, а Хари продължаваше да стои на колене на пода. — Аз съм водачът в тази игра — продължи бавно. — Винаги е било така. Започнах да я играя преди три години, докато превозвахме до Падстоу товари от дванайсеттонните кораби и смятахме, че сме късметлии, когато в джобовете ни дрънкаха по няколко пенита. Продължих да я играя, докато тя обхвана района между Хартланд и Хейл. Дали изпълнявам нечии заповеди? Мили Боже, бих искал да се запозная с човека, който би се осмелил да ме командва. Е, играта свърши. Ние си изпяхме песента. Нашето време изтече. Ти не си дошъл, за да ме предупредиш, а за да видиш какво би могъл да спечелиш от фиаското, което претърпях. Зарадвал си се, след като си видял, че странноприемницата е заключена. Почука на прозореца, защото знаеш, че куката е хлабава и няма да ти бъде трудно да го отвориш. Не очакваше да ме намериш тук, нали? Мислеше си, че лесно ще можеш да уплашиш Пейшънс и Мери. Щеше да откачиш револвера ми от стената. Често си го виждал да виси там, нали? А после щеше да пратиш съдържателя на странноприемница „Ямайка“ на майната му. Ти си един гаден плъх, Хари. Мислиш ли, че не видях това в очите ти, когато отворих капаците на прозореца? Мислиш ли, че не те чух как ахна от изненада, че не забелязах гадната ти усмивка?
	Амбулантният търговец се облиза и преглътна, а после погледна към Мери, която стоеше неподвижно до огъня. Очите му бяха ококорени и бдителни като очите на притиснат в ъгъла плъх. Той се чудеше дали тя няма да се разприказва. Мери обаче мълчеше и чакаше да види какво ще направи чичо й.
	— Добре, нека да сключим сделка, както предложи ти — изрече Джос. — Ще се договорим така, че да е изгодно и за двама ни. Размислих, скъпи мой приятелю. Ще ни помогнеш да натоварим багажа, преди да тръгнем за Девън. Както ти спомена, тук има неща, които си заслужава да вземем със себе си, но аз не бих могъл да се справя сам. Утре е неделя — благословен ден, ден за почивка. Дори петдесет корабокрушения не биха накарали хората да хукнат към брега, вместо да паднат на колене. Те ще пуснат пердетата на прозорците си и ще се молят с унили лица за душите на клетите моряци, намерили смъртта си по волята на дявола, но няма да отидат да търсят дявола в неделя. Разполагаме с двайсет и четири часа, приятелю. Утре вечер, след като си капнал от умора да товариш торфа и ряпата от стопанството ми в каруцата и ще си се сбогувал с мен, с Пейшънс, а вероятно и с Мери, ще можеш да паднеш на колене и да благодариш на Джос Мерлин за това, че си жив, а не седиш на опашката си с куршум в подлото си сърце в някоя канавка, където ти е мястото.
	Джос отново вдигна револвера си и насочи студеното дуло към гърлото му. Амбулантният търговец изскимтя и подбели очи. Джос се изсмя и продължи:
	— Ти си точен стрелец, Хари. Нали това беше мястото, в което уцели Нед Санто онази нощ? Разкъса гръкляна му и кръвта бликна като фонтан. Нед беше добро момче, но имаше дълъг език. И ти се погрижи нашият приятел повече да не бъде в състояние да го използва. — Той притисна още по-силно дулото към гърлото на амбулантния търговец и добави: — Ако случайно натисна спусъка, Хари, и твоя гръклян ще го сполети същата съдба. Ти не искаш да допусна подобна грешка, нали?
	Амбулантният търговец не беше в състояние да говори. Той завъртя очи, примигна и ръката му се разтвори широко, а пръстите му се опънаха и сякаш залепнаха за пода.
	Джос отмести револвера от гърлото му, наведе се, издърпа го на крака и изкрещя:
	— Размърдай се! Нали не смяташ, че ще се занимавам с теб цяла нощ? Шегата е забавна пет минути, а после се превръща в досада. Отвори вратата и завий надясно. Ще вървиш напред по коридора, докато не ти кажа да спреш. Не можеш да избягаш през бара — вратите му са заключени, а на прозореца му има решетки. Нямаш търпение да разгледаш плячката, която донесохме от брега, нали? Ще прекараш нощта в стаята с нея. Знаеш ли, Пейшънс, това е първият път, в който оказваме гостоприемство на някого в странноприемница „Ямайка“. Мери не влиза в сметката, тя е част от семейството.
	Той се засмя весело. Настроението му се беше променило подобно на ветропоказател, който е сменил посоката си. Заби револвера в гърба на амбулантния търговец и го избута от кухнята. Двамата тръгнаха по тъмния, покрит с каменни плочи коридор към килера. Вратата, която господин Басът и неговият слуга бяха разбили, беше укрепена с дъски и беше устойчива както преди, дори беше станала по-устойчива. През изминалата седмица Джос Мерлин не беше стоял със скръстени ръце. След като заключи приятеля си в стаята и му поръча да не храни плъховете, чийто брой напоследък се беше увеличил, той се върна в кухнята, като се смееше гръмогласно, и отбеляза:
	— Очаквах, че Хари ще се изправи срещу мен. От седмици личи по очите му, дълго време преди да се забъркаме в онази каша. Хари винаги е на моя страна, когато нещата вървят добре, но е готов да захапе ръката ми — ръката, която го е хранила, — когато те се объркат. Той ми завижда. Позеленял е и е прояден от завист. Всички ми завиждат и ме мразят, защото ми сече пипето. Какво си ме зяпнала, Мери? Време е да вечеряш и да си лягаш. Утре през нощта те чака дълго пътуване и те уверявам, че то никак няма да бъде леко.
	Мери го погледа през масата. В момента фактът, че не възнамеряваше да тръгне с него, не беше важен и той беше свободен да си мисли каквото си иска. Макар че беше уморена и напрегната от това, което беше видяла и преживяла през последните няколко дни, тя продължаваше да крои планове.
	На следващия ден трябваше на всяка цена да отиде в Олтърнън. След като пристигнеше там, повече нямаше да носи отговорност за нещата, на които беше станала свидетел. Необходимите действия щяха да бъдат предприети от други хора. В началото на леля й Пейшънс щеше да й бъде трудно, както и на нея самата. Тя не беше запозната със законите, но каквото и да се случеше, в крайна сметка справедливостта щеше да възтържествува и нейното име и името на леля й щяха да бъдат изчистени. Докато наблюдаваше как чичо й се тъпче със сирене и корав хляб, мисълта, че ще го види със завързани на гърба ръце, лишен от власт до края на живота си, я изпълваше с невероятно удоволствие, и тя добавяше към картината все повече и повече подробности. Леля й Пейшънс щеше да се възстанови постепенно, дългогодишните й страдания щяха да останат в миналото и тя най-накрая щеше да се радва на тишина и спокойствие. Мери се чудеше по какъв начин ще бъде задържан чичо й. Вероятно тримата щяха да тръгнат през нощта и докато завиваха, за да излязат на пътя — той щеше да се смее, уверен напълно в себе си, — щяха да бъдат заобиколени от многобройна и добре въоръжена група мъже. Съборен на земята, чичо й щеше да се бори отчаяно с тях, а тя щеше да се наведе към него и да се усмихне. „Мислех си, че ви сече пипето, чичо Джос“, щеше да му каже и той щеше да разбере всичко.
	Мери извърна поглед от него, тръгна към шкафа, за да вземе свещта, и каза:
	— Днес няма да вечерям.
	Леля Пейшънс вдигна очи от чинията си, в която нямаше нищо друго, освен парче хляб, и тревожно измърмори нещо, но Джос Мерлин я ритна с крак, за да я накара да млъкне.
	— Остави я — сопна й се той. — Щом така иска, нека да се цупи. Какво значение има дали ще яде, или не? Гладуването е полезно за жените и за животните — то ги прави по-покорни. Утре сутрин ще бъде много по-кротка, отколкото е сега. Почакай, Мери. Ако те заключа в стаята ти, сънят ти ще бъде по-здрав. Не искам никой да се разхожда из къщата и да ме дебне. — Очите му се насочиха към закачения на стената револвер, а после, почти несъзнателно — към прозореца, чиито щори все още бяха вдигнати. — Затвори този прозорец, Пейшънс — изрече замислено — и залости капаците му. След като се навечеряш, можеш да си лягаш. Тази нощ аз ще остана в кухнята.
	Стресната от тона му, съпругата му се опита да каже нещо, но той й изкрещя:
	— Досега не си ли разбрала, че не трябва да ми противоречиш?
	Тя стана веднага от стола си и се приближи до прозореца. Мери чакаше до вратата с горящата свещ в ръка.
	— Защо си още тук? — извика й Джос. — Казах ти да вървиш да си лягаш.
	Мери излезе в тъмния коридор. Докато вървеше, осветена от свещта, сянката й пълзеше по стената му. От заключената стая в дъното на коридора не се чуваха никакви звуци и тя се сети за амбулантния търговец, който лежеше в тъмнината и чакаше настъпването на деня. Мисълта за него й беше противна. Мъжът беше затворен при плъхове. Той самият беше плъх. Изведнъж Мери си представи как Хари драска по рамката на вратата с нокти, подобни на ноктите на плъх, и я гризе, докато се опитва да излезе на свобода. Тя потрепери и се почувства странно, защото осъзна, че изпитва благодарност към чичо си заради това, че беше решил да заключи и нея. Тази нощ къщата сякаш криеше някаква заплаха. Звукът от стъпките й по каменните плочи отекваше злокобно между стените. Дори кухнята — единствената стая в странноприемницата, която излъчваше някаква топлина и изглеждаше що-годе нормално — зееше, жълта и страховита на светлината на свещта, докато тя излизаше от нея и тръгваше по коридора. Дали чичо й щеше да седи там, след като свещите изгаснат, с револвер на коленете, и щеше да очаква нещо… или някого? Той пресече вестибюла, докато тя се изкачваше по стълбището, и я последва по площадката към стаята й.
	— Дай ми ключа — заповяда й Джос и тя му връчи мълчаливо ключа. Той се взря за миг в нея, а после се наведе и докосна с пръсти устните й. — Имам слабост към теб, Мери. Духът ти все още е непреклонен и не си загубила кураж след всичките удари, които ти нанесох. Видях го в очите ти тази нощ. Ако бях по-млад, щях да те ухажвам, щях да те спечеля и двамата щяхме да си живеем славно. Наясно си с това, нали?
	Застанала на прага на стаята си, Мери мълчеше и се взираше в него, без да осъзнава, че ръката й, която стискаше свещта, трепери леко.
	Той сниши глас и прошепна:
	— Грози ме опасност. Не ме е страх от закона — ако се стигне дотам, лесно мога да се изплъзна от него. Не ме интересува, че цял Корнуол е по петите ми. Страх ме е от стъпките, които се приближават към мен, а после се отдалечават, и от ръката, която ще ме повали. — Лицето му изглеждаше изпито и старо на слабата светлина, а в очите му за миг проблесна загадъчно пламъче, в което сякаш се криеше някакво послание за нея. — Водите на Теймър ще ни отделят от странноприемница „Ямайка“ — добави и се усмихна.
	Извивката на устата му й беше болезнено позната, сякаш беше ехо от миналото. Той затвори вратата и превъртя ключа. Мери чу стъпките му по стълбището, а после по коридора, докато той завиваше към кухнята. Тя се приближи до леглото, седна на него, отпуснала ръце в скута си и по някаква причина, за която нямаше обяснение — впоследствие тя щеше да я прогони от съзнанието си и да я забрави, така както забравяше детските си прегрешения и сънищата, които не споделяше с никого на следващата сутрин, — допря пръсти до устните си, както беше направил Джос, прокара ги по бузата си и ги върна.
	А после заплака — тихо и плахо, и усещаше горчивия вкус на капещите върху ръката й сълзи.


>	13

	Беше заспала, без да се съблече. Първата й съзнателна мисъл, след като се събуди, беше за това, че бурята отново се е разразила и е донесла със себе си дъжда, който биеше в прозореца на стаята й. Отвори очи и видя, че нощта е спокойна — не духаше вятър и не валеше дъжд. Застана нащрек в очакване звукът, който я беше събудил, да се повтори. След миг го чу отново — някой хвърляше пръст по прозореца. Тя спусна крака на пода и се ослуша, като се опитваше да прецени дали не я грози някаква опасност.
	Ако това беше предупредителен сигнал, подходът беше много груб и тя сметна, че няма смисъл да му обръща внимание. Вероятно някой, който не познаваше разположението на стаите в странноприемницата, беше сбъркал прозореца на нейната стая с прозореца на спалнята. На долния етаж чичо й седеше с револвера на коленете си в очакване на посетител. Може би посетителят беше пристигнал и в момента стоеше на двора. Най-накрая не успя да потисне любопитството си. Промъкна се безшумно до прозореца и се скри в сянката на издадената напред стена. Все още беше тъмно и дворът беше потънал в сенки, но увисналите над хоризонта облаци предвещаваха настъпването на утрото.
	Мери не си въобразяваше — залепналата по стъклото пръст беше истинска, както и мъжът, който беше застанал точно под верандата. Тя клекна до прозореца, за да може да го наблюдава, скрита от погледа му. Той се наведе към лехата пред прозореца на салона, в която отдавна не бяха садени цветя, а после вдигна ръката си нагоре и хвърли към прозореца малка буца пръст, примесена със ситни камъчета.
	Този път Мери успя да види лицето му и извика от изненада, забравила, че трябва да бъде предпазлива.
	На двора беше застанал Джем Мерлин. Мери веднага открехна прозореца, надвеси се навън и понечи да извика, но Джем вдигна ръка и й даде знак да мълчи. Той заобиколи верандата, за да може да я вижда по-добре, сви длани около устата си и прошепна:
	— Слез долу и отключи вратата.
	Мери поклати глава и отвърна:
	— Не мога. Заключена съм в стаята си.
	Джем се взря в нея, а после погледна към къщата, сякаш тя можеше да му предостави някакво решение на проблема. Опипа плочите с надеждата да открие ръждясали пирони, използвани някога за прикрепване на пълзящи растения, които можеха да му осигурят опора за краката. Ръцете му стигаха до ниската част на покрива на верандата, но нямаше на какво да стъпи и краката му щяха да увиснат.
	— Донеси едно одеяло — каза тихо той.
	Мери веднага разбра какво възнамеряваше да направи Джем. Тя върза единия край на одеялото за крака на леглото и спусна другия му край надолу през прозореца. Одеялото увисна над главата на Джем. Той се хвана за него, залюля се, опря крака на плочите на стената на къщата и се изтегли до нивото на прозореца на стаята й, а после възседна билото на покрива на верандата. Лицето му беше близо до нейното, а одеялото висеше до него. Мери дълго се бори с прозореца и успя да го отвори само около една педя. За да влезе през него, Джем трябваше да счупи стъклото.
	— Налага се да остана отвън — примири се той. — Ела по-близо, за да мога да те виждам.
	Мери коленичи на пода и провря лицето си през дупката. Двамата се взираха мълчаливо един в друг. Лицето на Джем беше изпито, а очите му бяха хлътнали като очите на човек, който дълго не е спал и е ужасно уморен. Над устата му имаше бръчки, които тя не беше забелязала досега. Той не й се усмихна.
	— Дължа ти извинение — каза най-накрая Джем. — Изоставих те в Лонсестън в навечерието на Коледа. Дали ще ми простиш, или не, е лично твоя работа. Не мога да ти кажа каква е причината, поради която го направих. Съжалявам.
	Резкият тон, с който изрече тези думи, не му отиваше. Беше се променил и промяната не й харесваше.
	— Разтревожих се за теб — отвърна Мери. — Отидох да те търся в „Белия елен“ и разбрах, че си се качил на една карета с някакъв господин. Не ми беше оставил бележка, нито беше поръчал да ми предадат нещо. Онези мъже, които разговаряха с теб на пазара, бяха там — седяха пред камината. Държаха се ужасно, бяха любопитни и аз не можех да им имам доверие. Чудех се дали кражбата на понито е била разкрита. Бях нещастна и притеснена. Не те обвинявам за нищо. Нещата, които вършиш, не ме засягат.
	Мери беше обидена от поведението му. Очакваше всичко друго, но не и това. Когато го видя на двора, си помисли, че мъжът, когото обича, е дошъл при нея през нощта, защото се е нуждаел от нея. Тя помръкна от студенината му и веднага се затвори в себе си, като се надяваше, че той няма да забележи изписаното върху лицето й разочарование.
	Джем дори не се поинтересува как се е прибрала онази нощ. Безразличието му я потресе.
	— Защо си заключена в стаята си? — попита я той.
	Мери сви рамене и отвърна унило:
	— Чичо ми се дразни, когато някой го подслушва. Страхува се, че ще изляза в коридора и ще узная тайните му. И ти, струва ми се, не обичаш някой да ти се бърка в работата. Предполагам, че би било нахално от моя страна, ако те попитам защо си дошъл.
	— Можеш да се заяждаш с мен колкото си искаш. Заслужил съм си го. Наясно съм какво си мислиш за мен. Някой ден може би ще бъда в състояние да ти дам обяснение за постъпката си, ако тогава не си далече от мен. Сега обаче би могла да се държиш мъжки, да забравиш за миг за наранената си гордост и да пратиш по дяволите любопитството си. Ходя по тънък лед, Мери. Една погрешна стъпка и с мен е свършено. Къде е брат ми?
	— Каза, че ще прекара нощта в кухнята. Страхува се от нещо или от някого. Прозорецът и вратата са залостени, а револверът е на коленете му.
	Джем се засмя дрезгаво и продължи:
	— Не се съмнявам, че се страхува. След няколко часа ще бъде още по-уплашен, уверявам те. Дойдох да се видя с него, но ако той седи с револвера на коленете си, мога да отложа срещата си за утре, след като се съмне.
	— Утре може да бъде твърде късно.
	— Какво имаш предвид?
	— Той възнамерява да напусне странноприемница „Ямайка“ през нощта.
	— Наистина ли?
	— Какъв смисъл има да те лъжа?
	Джем замълча. Новината очевидно го изненада и той разсъждаваше върху нея. Докато го наблюдаваше, измъчвана от съмнения и нерешителност, Мери отново беше започнала да изпитва недоверие към него. Вероятно Джем беше посетителят, когото чичо й очакваше, когото ненавиждаше и от когото се боеше, защото той беше човекът, който държеше живота му в ръцете си. Усмихващото се ехидно лице на амбулантния търговец отново изплува пред очите й и тя си спомни думите му, които бяха накарали чичо й да побеснее: „Кажи ми, Джос Мерлин, нечии заповеди ли изпълняваш?“. Този мъж се възползваше хитро от силата на чичо й. Вероятно той се криеше онази нощ в празната стая.
	Мери отново си спомни безгрижно усмихнатия Джем, който я закара до Лонсестън, държеше я за ръка на площада, прегърна я и я целуна. Сега той беше мълчалив и лицето му беше сериозно. Двуличието му я притесняваше и я плашеше. Тази нощ Джем сякаш беше някой непознат, обсебен от мрачна устременост, която й беше непонятна. Предупреждението й към него относно предстоящото бягство на чичо й беше погрешна стъпка, която можеше да попречи на плановете й. Но каквото и да беше направил или възнамеряваше да направи Джем, дори и да беше лицемер, предател или убиец, тя го обичаше и беше длъжна да го предупреди.
	— Трябва да бъдеш много внимателен, когато се видиш с брат си — рече Мери. — Настроението, в което е изпаднал, е опасно. Всеки, който се опита да осуети намеренията му, рискува живота си. Казвам ти го, защото съм загрижена за твоята безопасност.
	— Не ме е страх от Джос. Никога не съм се страхувал от него.
	— Вероятно е така. А ако той се страхува от теб?
	Джем не й отговори. Той се наведе изведнъж напред, погледна я в лицето и докосна драскотината, която започваше от челото й и стигаше до брадичката й.
	— Кой ти причини това? — попита рязко и премести погледа си от драскотината към синината на бузата й.
	Мери се поколеба за миг, преди да му отговори:
	— Нараних се на Бъдни вечер.
	От гневния блясък в очите му Мери разбра, че Джем знае за онази нощ и затова е дошъл в странноприемницата.
	— Била си с тях на брега, нали? — прошепна той.
	Мери не посмя да му отговори с думи, а само кимна, като го наблюдаваше внимателно. Джем изпсува на висок глас, замахна и разби с юмрук стъклото на прозореца. От ръката му веднага потече кръв, но той не й обърна внимание. Дупката в стъклото беше достатъчно голяма и той скочи през нея в стаята, преди Мери да осъзнае какво се случва. Вдигна я на ръце, занесе я до леглото и я положи на него. Озърна се в тъмнината за свещта, намери я и я запали, коленичи до леглото, освети лицето й и прокара пръст по синините на врата й. Мери се сви от болка, а Джем въздъхна и отново изпсува.
	— Вината е моя. Можех да ти го спестя — изрече той, загаси свещта, седна до нея на леглото, хвана ръката й и я задържа за миг в своята, а после я пусна и попита: — Защо, по дяволите, си отишла там с тях?
	— Те бяха толкова пияни, че се държаха като обезумели. Според мен изобщо не си даваха сметка какво правят. Не бях в състояние да се съпротивлявам. Чувствах се безсилна като малко дете. Мъжете бяха повече от десет, а чичо ми ги водеше. Заедно с амбулантния търговец. След като знаеш всичко, защо ме питаш? Не ме карай да си спомням. Не искам да си спомням.
	— Лошо ли те нараниха?
	— Имам драскотини и синини, както сам виждаш. Паднах, докато се опитвах да избягам, и се натъртих. Те, разбира се, ме хванаха. Завързаха ми ръцете и краката и ми запушиха устата, за да не пищя. Видях кораба, докато изплуваше от мъглата, но не можех да направя нищо друго — бях сама на вятъра и дъжда, — освен да гледам как хората умират.
	Мери замълча. Гласът й трепереше. Тя се обърна на една страна и сложи ръце на лицето си. Джем продължаваше да седи неподвижно на леглото и тя имаше чувството, че той е далече от нея и забулен в тайнственост. В момента тя се чувстваше дори по-самотна отколкото преди.
	— Брат ми ли се държа най-зле с теб? — попита изведнъж Джем.
	Мери въздъхна уморено. Вече беше прекалено късно и нямаше смисъл да му обяснява с подробности какво се беше случило.
	— Казах ти, че беше пиян — отвърна тя. — Знаеш, предполагам, по-добре от мен на какво е способен, когато се напие.
	— Да, знам — Джем замълча за миг, а после отново взе ръката й в своята и добави: — Той ще умре заради това, което е направил.
	— Смъртта му няма да върне мъжете, които уби.
	— В момента не мисля за тях.
	— Ако мислиш за мен, аз нямам нужда от състраданието ти. Мога сама да му отмъстя. Вече съм си извадила поука, че трябва да разчитам единствено на себе си.
	— Колкото и да са смели, жените са крехки същества, Мери. По-добре е да стоиш настрана от тази история. Аз ще се заема с нея.
	Мери не му отговори. Той не влизаше в плановете й.
	— Как възнамеряваш да постъпиш? — попита я Джем.
	— Все още не съм решила.
	— След като Джос заминава утре, не разполагаш с много време.
	— Той очаква, че ще тръгна с него. Както и леля Пейшънс.
	— А ти ще го направиш ли?
	— Ще изчакам до утре, преди да взема решение.
	Каквито й чувства да изпитваше към Джем, Мери не би изложила на риск плановете си, като ги сподели с него. Той все още беше загадка за нея, а на всичкото отгоре беше престъпник. Изведнъж Мери осъзна, че като предаваше чичо си, може би предаваше и него.
	— Ако те помоля за нещо, ще изпълниш ли молбата ми? — попита го тя.
	За първи път през тази нощ Джем се засмя подигравателно и нахално, така както се смееше в Лонсестън, и окуражено от промяната, сърцето й отново преля от обич към него.
	— Не мога да ти отговоря, без да знам за какво ще ме помолиш — отвърна Джем.
	— Искам да се махнеш.
	— Добре, тръгвам веднага.
	— Имам предвид да напуснеш пустошта и да заминеш далече от странноприемница „Ямайка“. Искам да ми обещаеш, че повече никога няма да прекрачиш прага й. Мога да се справя с брат ти. В момента той не представлява опасност за мен. Утре в никакъв случай не бива да идваш тук. Моля те, обещай ми, че ще заминеш.
	— Какво си намислила?
	— Намислила съм нещо, което не е свързано с теб, но въпреки всичко би могло да ти навреди. Не мога да ти кажа нищо повече. Трябва да ми имаш доверие.
	— Да ти имам доверие? За бога, Мери, аз ти имам доверие. За разлика от теб, нещастна глупачке. — Джем се засмя тихо, наведе се към нея, прегърна я и я целуна така, както я беше целунал в Лонсестън, но този път целувката му беше изпълнена с гняв. — Добре тогава, всеки от нас ще играе собствената си игра. Не мога да ти попреча да се правиш на герой, но заради лицето ти, което току-що целунах и ще продължавам да целувам, те моля да не се излагаш на опасност. Не искаш да се погубиш, нали? А сега трябва да тръгвам, защото след по-малко от час ще се съмне. В случай че плановете и на двама ни се провалят, ще ти бъде ли мъчно за мен, ако никога повече няма да ме видиш? Не, разбира се, не би ти пукало за това.
	— Не съм казала подобно нещо. Ти нищо не разбираш.
	— Жените и мъжете разсъждават по различен начин. Те не следват един и същи път. Не обичам жените, защото създават единствено неприятности и смут. Беше ми много приятно да те заведа в Лонсестън, Мери, но тъй като опасността ме дебне на всяка крачка, предпочитам да бъдеш на стотици километра далече от мен — да седиш кротко с ръкоделие в скута в някой уютен салон, където всъщност ти е мястото.
	— Никога не съм живяла и няма да живея така.
	— Защо не? Някой ден ще се омъжиш за фермер или търговец и ще живееш почтено, заобиколена от хора като теб. Не бива обаче да им казваш, че си живяла в странноприемница „Ямайка“ и че те е любил конекрадец, защото те никога няма да те пуснат в домовете си. Вратите им ще бъдат затворени за теб. Сбогом, Мери. Желая ти сполука.
	Джем стана от леглото, приближи се до прозореца и излезе на покрива на верандата през дупката в стъклото, а после се хвана с едната си ръка за одеялото и скочи на земята.
	Мери го гледаше през прозореца. Махна му инстинктивно за сбогом, но той се обърна с гръб към къщата и мина през двора като сянка. Тя изтегли бавно одеялото и го върна на леглото. Утрото щеше да настъпи скоро и тя повече нямаше да може да заспи. Седна на леглото и докато чакаше чичо й да отключи вратата на стаята, започна да прави планове за вечерта. Помисли си, че не трябва да се държи подозрително, а да бъде кротка и може би дори намусена и да си дава вид, че се е примирила и е готова да замине заедно с чичо си и леля Пейшънс.
	По някое време през деня щеше да се извини, че е уморена и иска да си почине в стаята си, за да бъде бодра за предстоящото пътуване през нощта, и тогава щеше да настъпи най-опасният момент от деня. Тя щеше да излезе тайно от странноприемница „Ямайка“ и да хукне като заек към Олтърнън. Този път Франсис Дейви щеше да я разбере. Всяка минута щеше да бъде ценна и на него щеше да му се наложи да действа бързо. След разговора им тя щеше да се върне в странноприемницата с надеждата, че отсъствието й е останало незабелязано. Именно в това се състоеше най-големият риск. Даваше си сметка, че ако чичо й влезе в стаята й и не я открие, не я чака нищо добро. Не можеше да разчита на нищо. Никакви оправдания нямаше да могат да я спасят. Но ако той си мислеше, че е спала през цялото време, играта щеше да продължи. После всички заедно щяха да се подготвят за пътуването. Може би дори щяха да се качат в каруцата и да излязат на пътя. Оттам нататък тя нямаше да носи отговорност за каквото и да било. Съдбата им щеше да бъде в ръцете на викария на Олтърнън. Не беше възможно да бъде предвиден по-нататъшният развой на събитията, а на нея и бездруго не й се искаше да гледа напред към бъдещето.
	И така, Мери очакваше с нетърпение да настъпи денят и когато това най-накрая се случи, времето течеше толкова бавно, че минутите й се струваха дълги като часове, а часовете сякаш бяха безкрайни. И тримата бяха напрегнати и смълчани. През деня не можеха да вършат почти нищо, защото се опасяваха, че някой може да реши да се отбие в странноприемницата. Леля Пейшънс сновеше между кухнята и спалнята и стъпките й непрекъснато отекваха в коридора и по стълбището, докато се суетеше безпомощно и събираше багажа си. Развързваше вързопите с окаяните си дрехи, за да добави някоя рокля, която беше забравила. Въртеше се безцелно из кухнята, отваряше шкафовете, надничаше в чекмеджетата и опипваше тенджерите и тиганите с неспокойните си пръсти, неспособна да реши кои от тях да вземе и кои да остави. Мери й помагаше, доколкото можеше. Беше й трудно да върши тези неща, защото, за разлика от леля си беше наясно, че целият този труд е безсмислен.
	От време на време сърцето й се свиваше, когато мислите й неволно се насочваха към бъдещето. Как щеше да се държи леля Пейшънс? Как щеше да изглежда лицето й, докато отвеждаха съпруга й? Тя беше като малко дете и за нея трябваше да бъдат полагани същите грижи като грижите за малко дете. Мери я чу, че отново излезе от кухнята, изкачи се по стълбището и започна да влачи куфара си по пода на спалнята. Представи си как леля й завива свещника в стария си шал и го прибира до спукания чайник и избелялата муселинова шапка, а после изважда всички тези неща, за да сложи на мястото им някои от по-старите си скъпоценности.
	Джос Мерлин я наблюдаваше мрачно и я псуваше, когато тя изпускаше нещо на пода или се спъваше. Настроението му отново се беше променило. Нощното бдение в кухнята му се беше отразило зле и фактът, че гостът му не беше пристигнал, беше засилил безпокойството му. Той бродеше из къщата, раздразнителен и разсеян, мърмореше си нещо и надничаше през прозореца, сякаш очакваше някой да се появи отнякъде. Нервността му се предаде на съпругата му и на Мери. Леля Пейшънс го наблюдаваше тревожно, като често обръщаше очи към прозореца и се ослушваше. Устните й мърдаха, а ръцете й усукваха престилката.
	Откъм заключената стая не се чуваше никакъв звук. Чичо й нито веднъж не отиде при амбулантния търговец, нито спомена името му. Тази тишина беше странна и злокобна. Ако мъжът крещеше, псуваше или блъскаше по вратата, това щеше да бъде съвсем нормално и щеше да съответства напълно на характера му. Той обаче не издаваше никакви звуци и макар че се отвращаваше от него, Мери потрепери при мисълта, че може би е мъртъв.
	На обяд тримата седнаха на масата в кухнята и започнаха да се хранят, без да разменят нито дума. Чичо й, който обикновено имаше вълчи апетит, почукваше мрачно с пръсти по масата, а студеното месо в чинията му остана недокоснато. Веднъж Мери вдигна очи и видя, че той се взираше в нея изпод гъстите си вежди. При мисълта, че Джос може би се досеща за плановете й, я обзе див страх. Тя очакваше, че той ще бъде благоразположен към нея както предишната нощ, и беше склонна да отговаря на шегите му и да не му противоречи. Чичо й обаче седеше намръщен и потиснат. И преди го беше виждала в подобно настроение и беше наясно, че то предвещава опасност. Най-накрая Мери събра смелост и го попита по кое време ще тръгнат от странноприемница „Ямайка“.
	— Когато съм готов — отвърна кратко той и замълча.
	Мери обаче на всяка цена трябваше да осъществи намеренията си. След като помогна за прибирането на масата и с притворна загриженост за пътуването убеди леля си да напълни една кошница с храна, се обърна отново към чичо си:
	— Не смятате ли, че двете с леля Пейшънс трябва да си починем следобед, за да сме свежи по време на пътуването? Чака ни безсънна нощ. Леля Пейшънс е на крака от ранни зори, аз също. И без това не можем да правим нищо друго, освен да чакаме да се стъмни.
	Тя се опитваше да говори колкото е възможно по-небрежно, но сърцето й беше свито от страх и не смееше да погледне чичо си в очите. Той не й отговори веднага и за да прикрие тревогата си, Мери се обърна с гръб към него и се престори, че търси нещо в шкафа.
	— Ако искате, можете да си починете — отвърна най-накрая чичо й. — После ще има много работа за вас. Права си, че тази нощ никой от нас няма да спи. Хайде, вървете. Така или иначе засега нямам нужда от вас.
	Първата крачка беше направена. Мери порови още малко в шкафа, защото се опасяваше, че държанието й ще изглежда подозрително, ако веднага излезе от кухнята. Леля й, която приемаше безропотно подобно на кукла всяко предложение, я последва нагоре по стълбището и продължи по коридора към спалнята, както би постъпило едно послушно дете.
	Мери влезе в стаята си, затвори вратата и заключи. Сърцето й биеше лудо, предвкусващо приключението, и тя не беше в състояние да прецени кое от двете чувства вземаше връх — вълнението или страхът. Разстоянието до Олтърнън беше около шест километра и тя можеше да го измине за един час. Ако тръгнеше от странноприемница „Ямайка“ в четири часа, когато започваше да се свечерява, щеше да се върне малко след шест часа. Чичо й едва ли щеше да я събуди преди седем. Разполагаше с три часа и вече беше обмислила начина, по който щеше да се измъкне от къщата. Възнамеряваше да излезе през прозореца и да скочи на земята, както беше направил Джем сутринта. Височината не беше голяма и тя щеше да се отърве с една-две драскотини и с лека уплаха. Във всеки случай така щеше да бъде по-безопасно, отколкото да рискува да се натъкне на чичо си. Тежката входна врата се отваряше шумно, а за да излезе през бара, трябваше да мине покрай кухнята.
	Мери облече най-топлата си рокля и метна стария шал на раменете си с треперещи горещи ръце. Най-силно я изнервяше фактът, че беше принудена да стои затворена в стаята си, докато настъпи подходящият момент. След като тръгнеше по пътя, целта на посещението в Олтърнън щеше да й дава кураж и самото движение щеше да й действа ободряващо.
	Тя седна до прозореца и погледна към пустия двор и към пътя, по който не се виждаше жива душа, в очакване часовникът във вестибюла да удари четири часа. Когато най-после той започна да бие, звукът от ударите му отекна в тишината като сигнал за тревога и опъна нервите й. Тя отключи вратата, отвори я и се ослуша за миг. Ехото от ударите беше последвано от шепот и шум от стъпки.
	Мери си въобразяваше, разбира се. В къщата нямаше никакво движение. Часовникът тиктакаше и отмерваше следващия час. Всяка секунда беше ценна за нея. Тя трябваше да тръгне незабавно. Затвори вратата и я заключи отново, а после се приближи до прозореца. Провря се през дупката, както беше направил Джем, като се държеше за перваза, и след малко вече беше възседнала билото на покрива на верандата и гледаше надолу.
	Оттук разстоянието до земята й се стори доста по-голямо, а освен това не разполагаше с одеяло, с чиято помощ да се залюлее и да скочи далече от стената. Плочите бяха хлъзгави и тя не смееше да пристъпи, нито да се хване за тях. Обърна се и стисна отчаяно перваза на прозореца, който изведнъж й се стори надежден — той й беше познат и тя смяташе, че може да разчита на него, — затвори очи и полетя във въздуха. Краката й почти веднага докоснаха земята. Скокът се оказа лесен, както беше предположила, но плочите бяха издрали ръцете й и споменът за онази нощ в дерето край брега, когато падна от каретата, нахлу в главата й.
	Мери погледна към странноприемница „Ямайка“, която изглеждаше мрачна и злокобна в наближаващия здрач със затворените капаци на прозорците, и си мислеше за ужасите, на които тази сграда беше станала свидетел, за тайните, които се криеха зад стените й заедно със спомените за пиршествата край огнището и за веселия смях, преди върху нея да падне сянката на чичо й. Обърна се с гръб така, като инстинктивно би постъпил човек, когато минава покрай къща, в която има мъртвец, излезе от двора и се отправи към пътя.
	Вечерта беше приятна — поне в това отношение Мери беше извадила късмет. Тя тръгна с широки крачки към целта си, вперила очи в дългия път, който се белееше пред нея. Докато вървеше, се здрачи и от двете й страни в пустошта запълзяха сенки. Вляво се издигаха хълмовете. Мъглата, с която те бяха забулени през деня, се сля с тъмнината. Не духаше вятър и беше много тихо. По-късно луната щеше да изплува на небето. Мери се чудеше дали чичо й е взел предвид този факт, докато е съставял плана за бягството. За нея това нямаше никакво значение, защото в момента не се боеше от пустошта — тя просто не я засягаше. Интересуваше я единствено пътят. Пустошта губеше своята значимост, когато Мери не бродеше из нея, тя просто се мержелееше покрай пътя и Мери не й обръщаше внимание.
	Най-накрая стигна до Петте пътеки, зави наляво и се заизкачва по нанагорнището към Олтърнън. Вълнението й нарастваше, докато отминаваше примигващите светлини на къщите и усещаше приятната миризма на излизащия от комините им пушек. Във въздуха се носеха дружелюбни звуци, които отдавна не беше чувала: кучешки лай, шумолене на листа, подрънкване на ведро, с което някой вадеше вода от кладенец. През отворените врати долитаха гласове. Зад живия плет кудкудякаха кокошки. Някаква жена изкрещя пискливо на детето, което играеше на двора, и то се разплака. В здрача изтрополи каруца и човекът, който я караше, поздрави Мери с „добър вечер“. Отвсякъде лъхаха спокойствие и сънливост. Мери спря за миг, обгърната от обичайната за селото миризма, която познаваше и обичаше, а после продължи към разположения зад църквата дом на викария. Къщата беше тъмна и тиха. Пердетата на прозорците й бяха спуснати, а дърветата я затулваха. Мери си спомни първото впечатление, с което беше останала от този дом — той живееше, задрямал, в собственото си минало и за него настоящето не съществуваше. Почука на вратата и чу как ударите отекнаха в празната къща. Погледна през прозореца и очите й не срещнаха нищо друго, освен непрогледна, враждебна тъмнина.
	Като се прокле заради глупостта си, тя се обърна с гръб към къщата и тръгна към църквата. Естествено, Франсис Дейви щеше да бъде там. Беше забравила, че е неделя. Поколеба се за миг, за да се опита да прецени как трябва да действа. В този момент вратата на църквата се отвори и от нея излезе жена, която носеше цветя.
	Жената се взря в нея, установи, че не я познава, и вероятно щеше да я отмине с поздрава „добър вечер“, ако Мери не я беше спряла.
	— Извинявайте — заговори тя. — Видях, че излязохте от църквата. Може ли да ми кажете дали господин Дейви е в нея?
	— Не — отвърна жената и замълча за миг, а после попита: — Искахте да се видите с него ли?
	— Да, веднага, ако е възможно. Минах покрай къщата му, но там нямаше никой. Можете ли да ми помогнете?
	Жената я изгледа с любопитство, поклати глава и отвърна:
	— Не, за съжаление. Викарият отсъства от Олтърнън. Той замина за една далечна енория, за да чете проповед. Ще се върне утре сутринта.


>	14

	Мери се взираше невярващо в жената.
	— Отсъства от Олтърнън? — повтори тя. — Но това е невъзможно. Сигурна ли сте, че не грешите?
	Напълно убедена, че ще успее да се срещне с викария, Мери не беше в състояние да повярва, че е възможен подобен внезапен и фатален обрат в плановете й. Жената изглеждаше обидена, защото явно не виждаше причина, поради която това непознато момиче би могло да се усъмни в думите й.
	— Той тръгна от Олтърнън вчера — отвърна тя. — Веднага след като се наобядва. Сигурна съм, защото се грижа за домакинството му.
	Вероятно жената беше забеляза изписаното върху лицето на Мери разочарование, защото тонът й омекна.
	— Ако искате да му предам нещо, когато се върне… — продължи тя.
	Изгубила кураж от тази вест, Мери поклати глава и я прекъсна:
	— Тогава ще бъде прекалено късно. Това, за което трябва да уведомя господин Дейви, е въпрос на живот и смърт. След като той е заминал, не знам към кого да се обърна.
	В очите на жената отново проблесна любопитство.
	— Да не би някой да е болен? — попита тя. — Бих могла да ви упътя как да стигнете до къщата на лекаря, ако това ще ви помогне. Откъде идвате?
	Мери не й отговори. Тя се опитваше отчаяно да намери изход от неочакваната ситуация. За нея беше немислимо да се върне в странноприемница „Ямайка“, без да е изпълнила мисията си. Не смееше да се довери на хората от селото, а те така или иначе нямаше да повярват на думите й. На всяка цена трябваше да намери някой, които притежаваше власт, някой, който беше чувал слуховете, свързани с Джос Мерлин и странноприемница „Ямайка“.
	— Къде бих могла да открия някой мирови съдия? — изрече най-накрая тя.
	Жената сбърчи чело и отвърна неуверено:
	— В Олтърнън няма мирови съдия. Мисля, че най-близкото село, в което можете да намерите мирови съдия, е Норт Хил.
	Там живее господин Басът. Селото е на шест километра оттук. Може би са повече, а може би са по-малко. Не съм съвсем сигурна, защото никога не съм ходила в него. Нали не смятате да отидете там тази вечер?
	— Длъжна съм да го направя, и то веднага. Нямам друг избор. Моля ви да ме извините заради потайността, но съм изпаднала в голяма беда и само вашият викарий или някой мирови съдия би могъл да ми помогне. Трудно ли ще ми бъде да намеря пътя за Норт Хил?
	— Не, лесно ще се ориентирате. Трябва да изминете три километра по пътя за Лонсестън, докато стигнете до бариерата, а после да завиете надясно. Но според мен момиче като вас не би трябвало да обикаля по тези места нощем. Аз самата никога не бих го направила. Понякога из пустошта бродят съмнителни хора, които може да бъдат опасни. Напоследък не смеем да се отдалечаваме много от къщите си. Възможно е дори на главния път човек да бъде пребит и ограбен.
	— Благодаря ви за отзивчивостта. Загрижеността ви е трогателна, но аз винаги съм живяла на подобни места и не се страхувам.
	— Ваша воля, но според мен е по-добре да останете тук и да изчакате завръщането на викария.
	— Това е невъзможно. Когато викарият се върне, ви моля да му предадете, че… Всъщност предпочитам да му напиша бележка и да му обясня всичко, ако ми дадете хартия и перо.
	— Елате с мен у дома и му напишете каквото искате. После аз ще занеса бележката в къщата му и ще я оставя на масата, за да може викарият да я види веднага щом влезе.
	Мери последва жената до къщата й и изчака търпеливо, докато тя търсеше перо в кухнята. Времето течеше бързо и пътуването до Норт Хил, за да се срещне с господин Басът, объркваше сметките й. Заради закъснението отсъствието й от странноприемница „Ямайка“ едва ли би могло да остане незабелязано. Чичо й щеше да се изплаши от бягството й и щеше да промени часа на тръгването. В такъв случай мисията й щеше да се окаже безполезна. Жената се върна с хартия и перо и Мери започна да пише трескаво, без да спира, за да обмисля думите си:
C>
	Дойдох тук, за да ви помоля за помощ, но вие бяхте заминали. Вероятно сте научили, както всички в околността, за корабокрушението в навечерието на Коледа, и сте се досетили, че то е дело на чичо ми и на неговата компания от „Ямайка“. Чичо ми е наясно, че подозренията ще паднат върху него, и затова тази нощ ще напусне странноприемницата и ще пресече Теймър на път за Девън. Тъй като вие отсъствате от Олтърнън, незабавно тръгвам към Норт Хил, за да се срещна с господин Басът. Ще му разкажа всичко, за да го предупредя за планираното бягство и да му дам възможност да изпрати някого в „Ямайка“ да арестуват чичо ми, преди да е станало прекалено късно. Предавам бележката на вашата икономка, която, надявам се, ще я остави на място, където първо ще попадне погледът ви веднага щом се върнете. До скоро виждане:
@	Мери Йелан
C$
	Мери сгъна листа и го подаде на жената, като й благодари и я успокои, че не се страхува да върви сама по пътя през нощта, а после потегли отново, готова да измине шестте километра до Норт Хил. Тя изкачи хълма край Олтърнън със свито сърце, като се чувстваше нещастна и самотна.
	Толкова много разчиташе на помощта на Франсис Дейви, че й беше трудно да приеме, че отсъствието му от Олтърнън е провалило плановете й. Той, разбира се, не е знаел, че тя се нуждае от помощта му, но дори и да е знаел, едва ли е щял да пренебрегне задълженията си заради нейните неприятности. Мисълта, че й се налагаше да се раздели със светлините на Олтърнън, без да е постигнала нищо, беше мъчителна и потискаща. Навярно в този момент чичо й блъскаше по вратата на стаята й и крещеше името й. Той щеше да почака известно време, а после щеше да разбие вратата, щеше да види, че тя не е в стаята си, и от счупения прозорец щеше да разбере как се е измъкнала от странноприемницата. Мери нямаше как да знае дали това ще осуети плановете му. Тя се притесняваше най-много за леля си. Представи си я как тръгва като уплашено куче, водено на каишка от стопанина си, и се затича със свити юмруци и вдигната брадичка.
	Най-накрая стигна до бариерата и зави надясно по тесния път, както й беше обяснила жената от Олтърнън. От двете страни на пътя имаше гъста и висока растителност и закриваше гледката към тъмната пустош. Пътят лъкатушеше подобно на пътищата в Хелфорд. Промяната, която беше настъпила толкова внезапно, след като зави по него, отново й даде кураж. Тя се опита да се ободри, като си представи, че семейство Басът са приятни и любезни хора като членовете на семейство Вивиан в Трилаурен и че те ще я изслушат със съчувствие и разбиране. Когато за първи път се срещна с господин Басът, той не се държа любезно с нея и с леля й, защото беше дошъл в странноприемница „Ямайка“ силно разгневен. Сега тя съжаляваше, че го е излъгала. Съпругата му вероятно вече беше разбрала, че един конекрадец се е подиграл с нея на пазара в Лонсестън. За щастие, Мери беше застанала далече от Джем, когато краденото пони беше продадено на законната му собственица. Тя продължаваше да си мисли, че семейство Басът ще се отнесат добре с нея, но въпреки това, като си спомни за тези случки, очакваше срещата си с тях със свито сърце.
	Релефът на местността отново се беше променил. В далечината от двете страни на пътя се издигаха мрачни гористи хълмове и някъде наблизо подскачаше върху камъните и ромолеше поток. Пустошта беше останала зад нея. Луната се показа над върховете на дърветата. Мери започна да крачи по-уверено по огрения от светлината й път, който водеше към долината, където дърветата сякаш се сливаха помежду си. След малко зърна една порта с долепена до нея постройка за вратаря, от която тръгваше широка пътека, и си помисли, че вероятно е стигнала до Норт Хил и това е имението на господин Басът.
	Тя пое по пътеката към къщата. От далечината се чу часовникът на църквата, който удари седем часа. Бяха минали три часа, откакто беше излязла от странноприемница „Ямайка“. Докато се приближаваше към къщата, огромна и заплашителна в мрака — луната все още не се беше издигнала достатъчно високо, за да я освети, — Мери отново стана неспокойна. Тя удари камбаната и звукът й веднага беше посрещнат с кучешки лай. След малко се чуха стъпки и един слуга отвори портата. Той се скара на кучетата, които провряха муцуните си покай него и подушиха краката й. Мери се почувства жалка пред мъжа, който я чакаше да проговори, даваща си сметка колко са овехтели роклята и шалът й.
	— Дошла съм да се срещна с господин Басът във връзка с един неотложен въпрос — изрече тя. — Той не знае името ми, но ако се съгласи да говори с мен, ще му обясня коя съм. Това, което искам да му кажа, е много важно. В противен случай не бих се осмелила да го безпокоя в неделя вечер.
	— Господин Басът замина сутринта за Лонсестън — отвърна мъжът. — Извикаха го спешно и все още не се е върнал.
	Този път Мери не се сдържа и се разплака отчаяно.
	— Идвам отдалече — обясни развълнувано тя, сякаш със злочестината си би могла да призове съдията. — Ако до един час не се срещна с него, ще се случи нещо ужасно. Един опасен престъпник ще избяга и ще се скрие. Гледате ме с недоверие, но аз ви казвам истината. Ако имаше към кого другиго да се обърна…
	— Госпожа Басът си е у дома — прекъсна я мъжът, обзет от любопитство. — Вероятно тя ще ви приеме, след като въпросът е толкова неотложен, колкото твърдите. Влезте, моля, ще ви заведа в библиотеката. Не се страхувайте от кучетата, те няма да ви ухапят.
	Мери прекоси вестибюла като на сън, като си мислеше, че планът й отново се е провалил по една нелепа случайност и че от сега нататък е безсилна да направи каквото й да било.
	Просторната библиотека с пламтящия в камината огън й се стори нереална. Свикналите й с тъмнината очи примигнаха от светлината, която я посрещна. До камината седеше жена, в която Мери веднага разпозна изисканата госпожа от пазара в Лонсестън, и четеше на глас книга на две деца. Тя вдигна учудено очи, когато слугата въведе Мери в стаята.
	Слугата започна да й обяснява развълнувано:
	— Тази млада жена е дошла, за да съобщи важни новини на съдията, госпожо. Сметнах, че трябва веднага да я доведа при вас.
	Госпожа Басът се изправи и книгата падна от коленете й.
	— Не става дума за някой от конете, нали? — попита тя. — Ричардс ме уведоми, че Соломон кашля и че Диамант отказва да се храни. Помощникът му явно не се грижи добре за тях.
	Мери поклати глава и отвърна мрачно:
	— Не, госпожо, в стопанството ви всичко е наред. Новините, които нося, не се отнасят за него. Ако е възможно да говоря насаме с вас…
	Госпожа Басът изглеждаше облекчена от факта, че конете й са вън от опасност, и веднага отпрати децата. След като те излязоха бързо от стаята, последвани от слугата, тя попита любезно:
	— С какво бих могла да ви помогна? Изглеждате бледа и уморена. Седнете, моля.
	Мери поклати нетърпеливо глава и отвърна:
	— Благодаря ви, но бих искала да знам кога ще се върне господин Басът.
	— Нямам представа. Наложи му се да замине внезапно и право да ви кажа, много съм притеснена за него. Ако онзи отвратителен човек, съдържателят на странноприемницата, окаже съпротива, господин Басът може да бъде ранен, независимо от това, че там ще има войници.
	— Какво е станало? — попита бързо Мери.
	— Съдията замина, за да свърши нещо, което крие много опасности. Лицето ви не ми е познато и предполагам, че не сте от Норт Хил. В противен случай щяхте да сте чували за този мъж, Мерлин, който държи странноприемница край пътя за Бодмин. Съдията отдавна го подозира за някои ужасни престъпения, но едва тази сутрин се сдоби с доказателства, свързани с тях. Той веднага замина за Лонсестън, за да потърси помощ. Каза ми, че странноприемницата ще бъде обкръжена и обитателите й ще бъдат арестувани. Съпругът ми ще бъде въоръжен, разбира се, и ще бъде придружен от голяма група мъже, но аз няма се успокоя, докато той не се върне у дома.
	Вероятно изражението на лицето на Мери я изплаши, защото жената пребледня, отстъпи назад към камината, посегна към закачената на стената масивна камбана и заговори бързо:
	— Вие сте момичето, за което ми спомена той. Момичето от странноприемницата, племенницата на съдържателя й. Не мърдайте от мястото си, иначе ще извикам слугите. Сигурна съм, че вие сте онова момичето. Какво искате от мен?
	Мери протегна ръка. Лицето й беше бяло като лицето на жената до камината.
	— Нищо лошо няма да ви направя — отвърна тя. — Моля ви да не звъните. Позволете ми да ви обясня. Да, аз съм момичето от странноприемница „Ямайка“.
	Госпожа Басът не й вярваше и я гледаше я тревожно, без да пуска въжето на камбаната.
	— Ние не държим пари в къщата — обясни тя. — Не мога да ви помогна с нищо. Ако сте дошли в Норт Хил, за да преговаряте за чичо си, вече е прекалено късно.
	— Не сте ме разбрали правилно — отвърна тихо Мери. — А съдържателят на странноприемница „Ямайка“ не ми е чичо. Той е съпруг на леля ми. В момента причината, поради която живея в нея, не е важна, а и бездруго историята е много дълга. Страхувам се от него и го ненавиждам повече от всеки друг човек в графството, и то напълно основателно. Дойдох тук, за да предупредя господин Басът, че той възнамерява да напусне странноприемницата тази нощ и да избяга от правосъдието. Разполагам със сигурни доказателства за вината му, които според мен не са известни на съдията. След като твърдите, че той е заминал и вероятно вече е в странноприемница „Ямайка“, очевидно напразно съм си загубила времето да дойда тук.
	Мери седна на стола, отпусна ръце в скута си и се взря с празен поглед в огъня. Беше останала без сили и не беше в състояние да се тревожи за това, което я очакваше в бъдеще. В уморения й ум имаше една-единствена мисъл: че всичките й усилия от тази вечер са отишли на вятъра и че не е трябвало напуска стаята си в странноприемница „Ямайка“, защото господин Басът така или иначе е възнамерявал да отиде там. С прибързаната си намеса беше допуснала грешката, която искаше да избегне. Беше прекарала извън къщата прекалено дълго време и чичо й вероятно беше прозрял истината и вече беше избягал. Мирови съдия Басът и хората му щяха да заварят странноприемницата празна.
	Тя вдигна очи към стопанката на къщата и добави отчаяно:
	— Постъпих неразумно, като дойдох тук. Смятах, че планът ми е замислен добре, а превърнах себе си в глупачка, както и всички останали. След като установи, че стаята ми е празна, чичо ми веднага ще разбере, че съм го предала, и ще напусне странноприемница „Ямайка“, преди господин Басът да успее да стигне до нея.
	Жената пусна въжето на камбаната, приближи се до Мери и каза мило:
	— Говорите искрено и лицето ви изглежда честно. Съжалявам, че в началото се усъмних в добрите ви намерения, но странноприемница „Ямайка“ се ползва с много лоша репутация и всеки на мое място би постъпил по този начин, ако пред него застане племенницата на съдържателя й. Изпаднали сте в ужасно положение и според мен сте постъпили смело, като сте изминали в мрака всичките тези километри, за да предупредите съпруга ми. Аз щяха да полудея от страх, ако ми се беше наложило да го сторя. С готовност ще ви помогна, ако ми кажете как.
	— Двете с вас не бихме могли да направим нищо — отвърна Мери и поклати глава. — Трябва да изчакам, предполагам, завръщането на господин Басът. Той няма да ми се зарадва особено, след като разбере, че съм объркала всичко. Упреците му ще бъдат напълно заслужени…
	— Аз ще се застъпя за вас — прекъсна я госпожа Басът. — Нямало е как да знаете, че на съпруга ми вече му е известно това, което сте искали да му съобщите. Ако се наложи, бързо ще успея да го успокоя. Благодарете на Господ, че сте тук и животът ви не е застрашен.
	— По какъв начин господин Басът е получил информацията? — попита Мери.
	— Нямам никаква представа. Сутринта го извикаха внезапно и както вече споменах, той ми разказа накратко за какво става въпрос, преди да оседлаят коня му. А сега се опитайте да си починете и забравете за малко за тази ужасна история. Вероятно умирате от глад.
	Жената отново се приближи до камбаната и този път дръпна въжето три-четири пъти. Независимо от тревогата и умората Мери осъзнаваше абсурдността на ситуацията: стопанката на къщата, която преди малко я беше заплашила, че ще бъде отведена насила от дома й, в момента викаше слугите, за да ги накара да й донесат храна. Тя си мислеше за случката на пазара, когато същата тази жена беше платила висока цена за собственото си пони, и се чудеше дали измамата е била разкрита. Ако беше наясно с ролята на Мери в измамата, госпожа Басът едва ли щеше да бъде толкова гостоприемна.
	След малко се появи същият слуга, който беше отворил портата и я беше довел в библиотеката. Очите му шареха любопитно, докато госпожа Басът му нареждаше да донесе вечеря за Мери. Кучетата нахлуха след него в стаята, за да се сприятелят с гостенката. Те въртяха опашки и завираха меките си муцуни в ръцете на Мери, за да й покажат, че вече я смятат за член на семейството. Присъствието й в имението в Норт Хил все още й се струваше нереално и тя не беше в състояние да се отпусне. Смяташе, че няма право да седи тук, пред бумтящия огън, след като навън, в тъмнината, в странноприемница „Ямайка“, се водеше борба на живот и смърт. Ядеше механично и се насилваше да преглъща залъците, защото осъзнаваше, че храната й е нужна, докато слушаше разсеяно домакинята, която не спираше да говори за несъществени неща в старанието си да разсее тревогите й, без да си дава сметка, че по този начин още повече ги засилва. След като Мери се нахрани и се облегна отново назад на стола с отпуснати в скута ръце в опит да измисли нещо, към което да насочи вниманието й, госпожа Басът донесе един албум, съдържащ нарисувани от нея акварели, и започна да го прелиства, за да й ги покаже.
	Когато часовникът върху лавицата над камината удари осем часа, Мери се припряно стана. Проточилото се бездействие беше по-нетърпимо от опасността, която я грозеше, в случай че се върнеше в странноприемницата.
	— Моля да ме извините — каза тя. — Бяхте изключително любезна и аз съм ви безкрайно благодарна за отношението ви към мен, но съм страшно притеснена. Не мога да мисля за нищо друго, освен за нещастната си леля, която в момента може би страда ужасно. Трябва да се върна в странноприемница „Ямайка“ и да разбера какво се случва в нея.
	Госпожа Басът я погледна тревожно, изпусна албума и отвърна:
	— Разбирам ви много добре и се опитвам да ви разсея. Всичко това е толкова ужасно. Аз съм не по-малко притеснена от вас за съпруга си. Не бива обаче да тръгвате сама. Ще стигнете там не по-рано от полунощ. Един господ знае какво може да ви се случи по пътя. Ричардс ще ви закара с двуколката и ще носи оръжие за всеки случай. Той е почтен човек и можете да му имате доверие. От подножието на хълма ще можете да видите каква е обстановката в странноприемницата. Ако там се води бой, ще изчакате, докато той приключи. Бих ви придружила, но напоследък не се чувствам добре.
	— Не бива да го правите — възрази бързо Мери. — За разлика от вас аз съм свикнала с опасностите по пътя през нощта. Не искам да ви затруднявам. Не е нужно да карате кочияша да ме вози с двуколката в този късен час. Уверявам ви, че вече не съм уморена и мога да се върна пеша.
	Госпожа Басът обаче вече беше дръпнала връвта на камбаната.
	— Предайте на Ричардс незабавно да докара двуколката — заповяда тя на удивения слуга. — Ще му дам допълнителни указания, когато дойде тук. Кажете му да действа колкото е възможно по-бързо.
	След тези думи тя излезе от библиотеката и когато се върна, подаде на Мери наметало с качулка, одеяло и грейка за краката й, като непрекъснато повтаряше, че съжалява, че влошеното й здраве не й позволява да тръгне с нея. Мери беше безкрайно доволна, защото госпожа Басът едва ли щеше да бъде най-подходящият спътник при подобно пътуване с непредвидим край.
	След петнайсет минути Ричардс докара двуколката пред входната врата. Мери веднага го позна. Това беше слугата, който придружаваше господин Басът по време на посещението му в странноприемница „Ямайка“. Изписаното върху лицето му недоволството от необходимостта да напусне мястото си до огнището в неделя вечерта изчезна веднага щом беше уведомен за естеството на задача, която му предстоеше да изпълни. След като затъкна в колана си два големи револвера и изслуша указанията на господарката си да стреля, ако някой нападне двуколката, той придоби свиреп и властен вид, който не му отиваше. Мери се качи в двуколката и седна до него. Кучетата се разлаяха за сбогуване и чак когато къщата се изгуби от погледа й, тя осъзна, че пътуването ще бъде крайно рисковано.
	През петте часа, докато отсъстваше от къщата, вероятно се бяха случили много неща. Мери си даваше сметка, че дори с двуколката не би могла да пристигне там преди десет и половина. Не беше възможно да прави каквито и да било планове и щеше да й се наложи да действа според обстоятелствата. Луната вече се беше издигнала високо в небето, лекият ветрец облъхваше лицето й и тя изведнъж се почувства способна да посрещне смело всякакви беди. Макар че се излагаше на опасност, предпочиташе да се върне в странноприемницата, вместо да седи като безпомощно дете в дома на госпожа Басът и да слуша бърборенето й. Ричардс беше въоръжен и при необходимост тя самата би могла да се опита да стреля с единия от револверите. Той, разбира се, умираше от любопитство, но тя отговаряше кратко на въпросите му и избягваше да завързва разговор с него.
	През по-голямата част от пътуването двамата мълчаха. Не се чуваха никакви други звуци, освен потропването на копитата на коня и крясъците на скритите в дърветата кукумявки. Шумоленето на листата и долитащият откъм къщите тих шепот бяха останали далече зад тях и когато двуколката се насочи към Бодмин, пустошта отново изплува от мрака и се ширна като пустиня от двете страни на пътя, чиято бяла лента блестеше, осветена от лунната, и се губеше в далечината в пазвите на голия и неприветлив хълм. Пътят беше безлюден. В навечерието на Коледа, когато Мери мина по него, вятърът люлееше безмилостно колелата на каретата, а дъждът плющеше по стъклата на прозорците й. Сега въздухът беше студен и странно неподвижен, а посребрената от луната пустош сякаш беше застинала. Черните гранитни зъбери бяха обърнали сънените си лица съм небето и чертите им бяха омекотени от светлината, с която ги обливаше луната. Те бяха обзети от безметежност и древните богове спяха спокойно.
	Теглена от коня, двуколка измина бързо изтощителните километри, които Мери беше извървяла пеша. Всеки завой на пътя и всяко място, където пустошта с високите туфи трева и кривите стъбла на зановеца пълзеше към него, й бяха познати.
	Стигнаха до Петте пътеки, които се отделяха от пътя подобно на разперени пръсти. Една от пътеките водеше към скритите в долината светлини на Олтърнън. Пред тях се простираше дивият участък от пътя, приютил странноприемница „Ямайка“. Дори когато нощта беше тиха, в това отворено към четирите посоки на света пространство духаше вятър и тази нощ той свиреше от запад, откъм хълма Ръф, остър като нож и студен, и довяваше миризмата, която беше събрал над торфа и потоците. На пътя, който ту се издигаше нагоре, ту се спускаше надолу през пустошта, все още нямаше нито хора, нито животни. Макар че непрекъснато се оглеждаше и се ослушваше, Мери не можеш да види и да чуе нищо. В подобни нощи и най-слабият звук се разнасяше надалече и шумът от приближаването на групата на господин Басът, наброяваща десетина мъже, както й беше обяснил Ричардс, щеше да се чува на три километра разстояние от мястото, където се намираха те.
	— Вероятно те ще ни изпреварят — каза той на Мери. — Когато пристигнем, съдържателят на странноприемницата ще бъде с вързани ръце и ще бълва огън и жупел срещу съдията. Хората в околността най-после ще си отдъхнат. Той отдавна щеше да бъде заловен, ако зависеше единствено от господин Басът. Жалко, че закъсняхме. Щеше да бъде забавно да видим как го задържат.
	— Едва ли щеше да бъде забавно, ако се окажеше, че птичката е отлетяла — отвърна тихо Мери. — Джос Мерлин познава пустошта като пръстите на ръката си и бързо ще изчезне, ако разполага с един час преднина, дори и с по-малко.
	— Господарят ми е роден тук, също като съдържателя на странноприемницата. Обзалагам се, че ако се стигне до преследване, той ще бъде в по-изгодна позиция, защото ловува по тези места още от времето, когато е бил малко момче — вече близо петдесет години, — и е в състояние да влезе в дирите на всяка лисица. Но според мен те ще хванат чичо ви, преди да е успял да напусне странноприемницата. Дано да не греша.
	Мери не го прекъсна. За разлика от добронамереното бърборене на господарката му неговите отривисти фрази не я притесняваха, а широките му рамене и откритото му, издълбано от бръчките лице й даваха увереност в изпълнената с напрежение нощ.
	Наближаваха нанадолнището и тесния мост над Фоуи. Мери чуваше ромона на реката, която подскачаше по камъните. Огрян от лунната светлина, пред тях се белееше стръмният склон на хълма, който водеше към странноприемница „Ямайка“, и когато черните й комини се показаха над билото му, Ричардс се умълча, прокашля се и заопипва нервно затъкнатите в колана му револвери. Сърцето на Мери започна да бие по-бързо и тя стисна силно страничната облегалка на седалката. Конят наведе глава и продължи нагоре по стръмнината и на Мери й се стори, че тропотът на копитата му отеква прекалено силно в нощната тишина. Искаше й се звукът да бъде по-тих. Когато наближиха върха на хълма, Ричардс се обърна към нея и й прошепна:
	— Не смятате ли, че е по-добре да останете в двуколката отстрани на пътя, а аз да ида да проверя дали господин Басът и хората му са в странноприемницата?
	Мери поклати глава и отвърна:
	— Предпочитам да тръгна първа, а вие да вървите на няколко крачки след мен или да изчакате тук, докато ви извикам. Ако съдя по тишината, ми се струва, че те все още не са пристигнали в странноприемницата, а съдържателят й е избягал. Ако обаче той все още е тук, за мен ще бъде по-безопасно да се срещна с него, отколкото за вас. Дайте ми единия револвер, за да се чувствам по-сигурна.
	— Не бива да ходите там сама — възпротиви се колебливо мъжът. — Възможно е да налетите на него и да не успеете да ме извикате. Както казахте, тишината е странна. Очаквах да чуя шум от боричкане и крясъци, сред които да се откроява гласът на господаря ми. Всичко изглежда неестествено. Може би нещо ги е забавило в Лонсестън. Мисля все пак, че е по-разумно да кривнем по тази пътека и да изчакаме, докато те се появят.
	— Чаках достатъчно и вече съм на път да полудея — заяви Мери. — Предпочитам да се изправя лице в лице с чичо си, отколкото да лежа в канавката, откъдето няма да чувам и да виждам нищо. Притеснявам се за леля си. Тя е невинна като дете и няма нищо общо с тази история. Искам да се погрижа за безопасността й, ако имам тази възможност. Дайте ми единия от револверите и ме пуснете да вървя. Мога да стъпвам тихо като котка и нямам никакво намерение да си нахлузвам сама въжето на шията. — Тя свали от гърба си тежкото наметало, което я пазеше от студения нощен въздух, и хвана револвера, който Ричардс й подаде неохотно. — Не тръгвайте, преди да съм ви извикала или преди да съм ви дала някакъв сигнал. Ако чуете изстрел, може да ме последвате, но трябва да бъдете предпазлив. Не е нужно и двамата да попаднем като глупаци в капана, макар че според мен чичо ми вече е тръгнал за Девън.
	Мери се надяваше той наистина да е тръгнал и заминаването му да сложи край на тази история. Графството щеше да се отърве от него по най-лесния възможен начин. Джос Мерлин би могъл, както самият той беше споменал, да започне нов живот или което беше по-вероятно, да се забие някъде на осемстотин километра от Корнуол и да се напие до смърт. Вече не я интересуваше дали ще бъде заловен, или не. Искаше всичко това приключи и от сега нататък тя да бъде в състояние да води свой собствен живот, колкото е възможно по-далече от странноприемница „Ямайка“, и да забрави завинаги за него. Беше безсмислено да си губи времето за отмъщение. Не би й доставило удоволствие да го види безпомощен, с вързани ръце, заобиколен от хората на мировия съдия. Тя говореше уверено на Ричардс, но всъщност се ужасяваше от предстоящата среща с чичо си, макар че беше въоръжена. Мисълта, че може да се натъкне на него в някой от коридорите на странноприемницата — представяше си как той ще се взре в нея с кървясалите си очи и ще замахне, за да я удари, — я накара да спре, преди да влезе в двора и да погледне назад към канавката, където Ричардс я чакаше в каретата. Сложила пръст на спусъка, Мери насочи револвера напред и надникна в двора иззад каменната ограда.
	Дворът беше пуст. Вратата на конюшнята беше затворена. Странноприемницата беше тъмна и тиха както преди седем часа, която тя излезе от нея. Капаците на прозорците бяха затворени, а входната врата беше заключена. Мери вдигна очи към прозореца на стаята си. Дупката в стъклото все още зееше — не беше настъпила никаква промяна от следобеда, когато тя скочи през нея. По пръстта в двора нямаше пресни следи от колела и по нищо не личеше, че някой се готви да потегли на път.
	Мери се промъкна до конюшнята и допря ухо до вратата. Изчака за миг и чу понито, което пристъпваше неспокойно. Копитата му потропваха по калдъръма.
	Не бяха заминали. Чичо й все още беше в странноприемница „Ямайка“.
	Сърцето й се сви и тя се зачуди дали да не се върне в двуколката и да изчака пристигането на съдия Басът и хората му, както я беше посъветвал Ричардс. Погледна отново към къщата със затворените капаци на прозорците и си помисли си, че ако въобще е възнамерявал да заминава, чичо й вероятно вече го е направил. Каруцата можеше да бъде натоварена за един час, а сигурно вече наближаваше единайсет часът. Той може би беше променил плановете си и беше решил да тръгне пеша, но в такъв случай леля Пейшънс не би могла да го придружи. Мери се колебаеше. Ситуацията изглеждаше странна и нереална.
	Застанала пред вратата на верандата, Мери се ослуша, преди да натисне дръжката й. Вратата, разбира се, беше заключена. После зави зад ъгъла на къщата, подмина бара и продължи към градината зад кухнята. Като стъпваше леко, скрита в сенките, стигна до мястото, откъдето през пролуката в капаците на прозореца на кухнята би трябвало да прониква светлината на свещта. Не се виждаше никаква светлина и тя се приближи до прозореца и погледна през пролуката. В кухнята беше тъмно като в рог. Сложи ръка на дръжката на вратата и я натисна бавно. За нейна изненада, вратата се отвори. Не предполагаше, че ще може да влезе безпрепятствено в къщата, и беше шокирана и уплашена.
	Чичо й може би седеше на стола и я чакаше с револвера на коленете си. Тя също имаше револвер, но оръжието не й даваше сигурност.
	Мери надникна през открехнатата врата и се ослуша, но не чу никакъв звук. С ъгълчето на окото си зърна пепелта в огнището. Огънят почти беше загаснал. Явно в кухнята нямаше никой. Инстинктът й подсказа, че тя е празна от няколко часа. Отвори широко вратата и влезе в стаята. Тя беше студена и влажна. След като очите й свикнаха с тъмнината, Мери различи очертанията на масата и на стола до нея. На масата имаше свещ. Тя я доближи до слабия пламък на огъня. Свещта се запали, примигна и след като започна да свети достатъчно ярко, Мери я вдигна високо над главата си и се огледа. В кухнята все още имаше неприбрани вещи, приготвени за пътуването. На стола лежеше един от вързопите на леля Пейшънс, а на пода — купчина одеяла, които вероятно е трябвало да бъдат навити на руло и натоварени на каруцата заедно с останалия багаж. Револверът на чичо й беше закачен на обичайното си място на стената. Навярно леля й и чичо й бяха решили да отложат заминаването си с един ден и в момента спяха в стаята на горния етаж.
	Вратата към коридора беше отворена широко. Стори й се, че тишината е станала още по-потискаща и по-страховита. В къщата беше настъпила промяна. В нея липсваше определен обичаен звук и по тази причина вероятно тя беше съвсем тиха. Не се чуваше тиктакането на часовника.
	Мери излезе в коридора и отново се ослуша. Предположението й се оказа вярно. Часовникът беше спрял. Тя продължи бавно напред. В едната си ръка държеше свещта, а в другата — револвера. Зави зад ъгъла, където коридорът продължаваше към вестибюла, и видя, че часовникът, който винаги стоеше изправен до вратата на салона, беше паднал с циферблата към пода. Стъклото му се беше счупило и парчетата се бяха разпилели върху каменните плочи, а дървената кутия беше спукана. Стената, до която беше стоял часовникът, изглеждаше гола и странна. Яркожълтият тапет изпъкваше на фона на избелелите шарки върху останалата част от нея. Часовникът беше паднал напряко на тесния вестибюл и чак когато се приближи до стълбището, Мери видя това, което беше зад него.
	Съдържателят на странноприемница „Ямайка“ лежеше по очи сред стъклените отломки. Тя не го беше забелязала веднага, защото часовникът го скриваше от погледа й, докато вървеше по коридора към вестибюла. Едната му ръка беше вдигната над главата му, а другата беше вкопчена в разбитата входна врата. Краката му бяха разкрачени — единият беше пробил дупка в дървената ламперия — и той изглеждаше още по-грамаден в тази поза. Тялото му запречваше изцяло входа.
	Върху плочите имаше локва кръв. Кръв имаше и между раменете му. Кръвта беше потъмняла и почти беше засъхнала на мястото, където го беше уцелил ножът.
	Вероятно когато острието на ножа се е забило в гърба му, той е разперил ръце, спънал се е и е закачил часовника. Докато е падал по очи на пода, го е съборил и е умрял, стискащ с ръка вратата.


>	15

	Мери дълго стоя до стълбището, преди да намери сили да се отдалечи от него. Силите я бяха напуснали и тя беше станала безжизнена като тялото върху пода. Очите й се спираха на несъществени неща: на парчетата стъкло от циферблата на часовника, по които също имаше кръв, на жълтото петно на стената, където преди стоеше часовникът.
	Върху едната ръка на чичо й имаше паяк. Стори й се странно, че ръката е неподвижна и не се опитва да се освободи от него. Чичо й със сигурност щеше да го махне. Паякът запълзя нагоре към рамото му, а после към гърба му. Когато стигна до раната, той спря колебливо, заобиколи я и изпълнен с любопитство, се върна. В забързаността му липсваше страх и поведението му изглеждаше злокобно и неуважително към смъртта. Паякът знаеше, че съдържателят на странноприемница „Ямайка“ няма да му навреди. Мери също знаеше, че той вече не е опасен, но за разлика от него не беше в състояние да се избави от страха.
	Най-много я плашеше тишината. Сега, когато часовникът вече не тиктакаше, липсата на този звук я изнервяше и тя напрягаше слух с надеждата, че отново ще го долови. Беше свикнала с бавното хрипливо тракане, което показваше, че животът следва своя нормален ход.
	Светлината от свещта подскачаше по стените, но не стигаше до върха на стълбището, където тъмнината зееше като бездна. Мери си даваше сметка, че повече никога няма да може да се изкачи по тези стъпала, нито да прекоси празната площадка. Каквото и да се намираше там, трябваше да остане така, както е. Смъртта беше пристигнала в къщата през нощта и зловещият й дух все още витаеше във въздуха. Мери имаше чувството, че странноприемница „Ямайка“ винаги я е чакала и се е страхувала от нея. Влажните стени, скърцащите дъски, шепотът, стъпките, неизвестно чии — това бяха предупредителните сигнали за една къща, над която отдавна е надвиснала опасност.
	Мери потрепери, защото осъзна, че тази тишина води началото си от някакви заровени надълбоко и забравени неща. Най-много от всичко се ужасяваше от паниката: от напиращия в гърлото вик, от безпомощното препъване и размахване на ръцете във въздуха в търсене на спасение. Страхуваше се, че ще й се случи нещо, което ще замъгли разума й, и сега, след като първоначалният шок беше преминал, очакваше паниката да я завладее и да я задуши. Пръстите й можеха да загубят чувствителността си, свещта можеше да падне от ръката й и тя да остане сама в непрогледния мрак. Обзе я силно желание да хукне презглава, но успя да го потисне. Излезе от вестибюла и тръгна по коридора. Пламъкът на свещта примигваше от течението и когато стигна до кухнята и видя, че вратата към градината все още е отворена, отново стана неспокойна. Изхвърча слепешката навън и потъна в студения въздух, започна неудържимо да хлипа, а разперените й ръце докосваха каменната стена, докато завиваше покрай къщата. Прекоси двора, като тичаше с всички сили, сякаш някой я гонеше, и излезе на пътя, където я пресрещна познатата едра фигура на Ричардс. Той протегна ръце към нея и я прегърна. Тя се хвана за колана му, за да намери опора, а зъбите й тракаха от преживения шок.
	— Той е мъртъв — изрече. — Лежи на пода. Видях го — добави, като напразно се мъчеше да овладее тракането на зъбите си и треперенето на тялото си.
	Ричардс я заведе до двуколката и й подаде наметалото, а тя се загърна плътно с дрехата, признателна за топлината й.
	— Той е мъртъв — повтори. — Наръган е с нож в гърба. Видях дупката в палтото му и кръвта. Лежи по очи на пода във вестибюла. Часовникът е паднал заедно с него. Кръвта е засъхнала. Изглежда, е минало доста време, откакто е бил наръган. Странноприемницата е тиха и тъмна. В нея няма никой друг, освен него.
	— А леля ви? — прошепна мъжът.
	Мери поклати глава и отвърна:
	— Не знам. Не я видях. Не съм я търсила, защото ми се прииска веднага да избягам оттам.
	Мъжът се вгледа в лицето й и разбра, че е останала без сили и всеки момент ще падне. Помогна й да се качи в двуколката, настани се до нея и й каза:
	— Отпуснете се и постойте така, без да мърдате и да говорите. Вече няма нищо страшно. Всичко е наред.
	Дрезгавият му глас й подейства успокоително и тя се сгуши до него в двуколката, загърната до брадичката с наметалото.
	— Подобни гледки не са за млади момичета — продължи мъжът. — Трябваше да ми позволите да отида в странноприемницата, а вие да ме изчакате в двуколката. Сигурно сте се почувствали ужасно, след като сте го видели да лежи мъртъв, прободен с нож в гърба.
	На Мери й стана по-леко от грубоватите му съчувствени думи.
	— Понито все още е в конюшнята — изрече тя. — Застанах до вратата й и го чух, че се движи. Чичо ми и леля ми не са успели да довършат приготовленията си за пътуването. Вратата на кухнята откъм градината беше отключена и на пода имаше вързопи и одеяла. Сигурно чичо ми е бил убит преди няколко часа.
	— Недоумявам защо се бави съдията. Отдавна трябваше да бъде тук: Ще се почувствам по-спокоен, когато той дойде и вие му разкажете всичко. Тази нощ тук се е случило нещо много лошо. Не трябваше да бързате да се връщате в странноприемницата.
	Двамата се умълчаха и се взираха в пътя в очакване на пристигането на съдията.
	— Кой може да го е убил? — изрече озадачено Ричардс. — Той не би се дал лесно на никого. Възможно е този, който го е направил, да не е действал сам. Много хора мразеха чичо ви.
	— Амбулантният търговец беше в странноприемницата — отвърна бавно Мери. — Бях забравила за него. Сигурно е бил той. Успял е да се измъкне от заключената стая.
	Мери се хвана за това предположение, за да прогони ужасната мисъл, която й беше минала през ума, и разказа на Робъртс за пристигането на амбулантния търговец в странноприемницата предишната вечер. Изведнъж реши, че е открила извършителя на престъплението и че не е възможно да съществуват други обяснения за него.
	— Бъдете сигурна, че той няма да успее да стигне далече, преди мировият съдия да го залови — успокои я Ричардс. — Никой не може да се скрие в пустошта, ако не е местен човек, а аз никога не съм чувал за този амбулантен търговец. Хората на Джос Мерлин са изпълзели от какви ли не дупки в цял Корнуол. Те са, както се казва, утайката на графството. — Той замълча и след малко добави: — Ако нямате нищо против, ще отида да видя дали не е оставил някакви следи. Може да открия нещо.
	Мери го хвана за ръката и заговори бързо:
	— Не искам отново да остана сама. Може да ме сметнете за страхливка, но не бих го понесла. Ако някога сте влизали в странноприемница „Ямайка“, щяхте да ме разберете. Тази нощ тя е потънала в злокобна тишина и е напълно бездушна към нещастния мъртвец.
	— Спомням си, че навремето, преди чичо ви да се настани в нея, когато къщата беше празна, водехме кучетата тук, за да се забавляваме, докато те гонеха плъховете. За нас тя беше просто една самотна черупка без душа. Но съдията я поддържаше, докато търсеше наемател. Аз съм от Сейнт Ниът и не бях идвал по тези места, преди да започна да му служа, но съм чувал, че докато в „Ямайка“ живеело едно добро и щастливо семейство, в нея се събирала весела компания и стопаните й винаги били готови да подслонят всеки, който минавал по този път. Каретите нощували тук — нещо, което сега не се случва — и хората от околността водели кучетата си на това място веднъж седмично, когато господин Басът бил малко момче. Може би в бъдеще тези неща ще започнат да се случват отново.
	Мери поклати глава и отвърна:
	— Откакто съм тук, не съм видяла в нея да се случват хубави неща. Видяла съм само страдания, жестокост и болка. Когато е дошъл в странноприемница „Ямайка“, чичо ми е хвърлил сянката си върху хубавите неща и те са изчезнали.
	Мери и Ричардс бяха започнали да шепнат и почти несъзнателно поглеждаха през рамо към високите сиви комини, които се открояваха ясно на фона на небето, огрени от лунната светлина. И двамата си мислеха за едно и също нещо, но никой от тях не събираше смелост да го изрече на глас: Ричардс — от деликатност, а Мери — от страх. Най-накрая Мери проговори тихо с дрезгав глас:
	— Нещо се е случило и с леля ми. Сигурна съм, че тя също е мъртва. Затова ме достраша да се кача. Тя вероятно лежи в тъмнината на площадката на горния етаж. Този, който е убил чичо ми, е убил и нея.
	Ричардс прочисти гърлото си и предположи:
	— Може да е избягала в пустошта или да е тръгнала да търси помощ на пътя.
	— Не — прошепна Мери, — тя никога не би го направила, щеше да остане при него, там, във вестибюла. Мъртва е. Сигурна съм, че е мъртва. Ако не я бях изоставила, това никога нямаше да се случи.
	Мъжът мълчеше. Той не беше в състояние да й помогне. В крайна сметка за него Мери беше просто едно непознато момиче и нещата, които се бяха случили в странноприемницата, докато тя е живеела там, не го засягаха. Отговорността, която беше поел за нея, му тежеше и му се искаше господарят му да дойде колкото е възможно по-бързо. Боричкането и крясъците щяха да бъдат разбираеми за него, но ако наистина е било извършено убийство, както твърдеше момичето, и съдържателят на странноприемницата и съпругата му бяха мъртви, беше безсмислено да продължават да се крият в канавката като престъпници, вместо да тръгнат по пътя и да стигнат до някое населено място.
	— Докарах ви по заповед на господарката си — започна притеснено Ричардс, — но тя каза, че съдията ще бъде тук. След като него го няма…
	Мери вдигна предупредително ръка и го прекъсна:
	— Чувате ли нещо?
	Двамата се обърнаха на север и наостриха слух. Откъм билото на хълма отвъд долината долиташе тропот на копита.
	— Това са те — изрече развълнувано Ричардс. — Господарят и хората му най-после пристигат. Скоро ще се спуснат надолу по пътя през долината.
	След малко първият ездач се появи като черно петно върху белия път, последван от останалите ездачи. Отначало те се движеха в разтеглена колона, но после се събраха и продължиха да яздят в галоп. Набитият късокрак кон, който досега чакаше търпеливо в канавката, наостри уши и обърна глава. Тропотът се чуваше все по-ясно. Облекчен, Ричардс се затича, за да посрещне мъжете, като крещеше и махаше с ръце.
	Водачът на колоната отби встрани от пътя, дръпна юздите на коня си и извика изненадано, след като видя коняря:
	— Какво, по дяволите, търсите тук?
	Мъжът беше мировият съдия. Той вдигна ръка, за да накара хората, които яздеха след него, да спрат конете си.
	— Съдържателят на странноприемницата е мъртъв, някой го е убил — отвърна конярят. — Племенницата му е ей там, в двуколката. Госпожа Басът ме изпрати тук. Младата жена ще ви разкаже всичко.
	Той хвана коня, докато господарят му слизаше от него, и продължи да отговаря, доколкото можеше, на въпросите му. Останалите мъже се приближиха до него в очакване да чуят новината. Някои от тях също слязоха от конете си и започнаха да тропат с крака и да духат на ръцете си, за да ги стоплят.
	— Ако е бил убит, както твърдите, кълна се в Бога, че този човек си го заслужи — заяви господин Басът. — Жалко, че не успях да му сложа белезниците. Не е възможно да се търси сметка на мъртвец. Идете в двора — подкани той мъжете, — а аз ще се опитам да разбера от момичето в двуколката какво се е случило.
	Доволен от факта, че се е освободил от отговорността, Ричардс изведнъж се оказа заобиколен от мъжете. Те се отнасяха към него така, сякаш той беше герой, който е разкрил убийството и се е справил сам с извършителя му. Накрая Ричардс беше принуден да ги прекъсне и да им обясни, че ролята му в това приключение е незначителна.
	Съдията не беше в състояние да си обясни какво търсеше Мери в двуколката и в първия момент си помисли, че конярят му я държи в плен. Той слушаше изумено, докато тя му разказваше как е отишла пеша до Норт Хил и след като не го е открила в дома му, е настояла да се върне в странноприемница „Ямайка“.
	— Трудно ми е да проумя всичко това — заяви рязко господин Басът. — Мислех си, че си съучастница на чичо си. Защо ме излъга, когато дойдох в странноприемницата? Каза ми, че не знаеш нищо.
	— Излъгах ви заради леля си — отвърна уморено Мери. — Всичко, което ви казах, беше заради нея, а и за разлика оттогава сега са ми известни много повече неща. Готова съм да обясня всичко пред съда, ако е необходимо. Вие едва ли ще ме разберете, ако се опитам да го направя сега.
	— Така или иначе нямам време да те изслушам — каза съдията. — Постъпила си смело, като си извървяла пътя до Норт Хил, за да ме предупредиш, и това ти прави чест, но всичките тези неприятности можеха да бъдат избегнати и онова ужасно престъпление в навечерието на Коледа можеше да бъде предотвратено, ако тогава беше откровена с мен. Но ще говорим за тези неща по-късно. Моят коняр ми каза, че си открила чичо си мъртъв и че не знаеш нищо за престъплението. Ако беше мъж, щях да те накарам да дойдеш с мен в странноприемницата. Засега остани тук. Виждам, че си се измъчила достатъчно. — Той извика на Ричардс: — Закарайте двуколката в двора и останете там с младата жена, а ние ще влезем в странноприемницата. — Обърна се към Мери и й каза: — Искам да те помоля да изчакаш на двора, ако не те е страх, защото ти си единственият човек, който е запознат със случая, и последният, който е видяла Джос Мерлин жив.
	Мери кимна. В момента тя представляваше пасивно оръжие в ръцете на закона и беше длъжна да се подчинява на господин Басът. Той поне й спести мъченията, като не я накара да влезе отново в странноприемницата, където лежеше трупът на чичо й. Дворът, който беше потънал в сенки, когато двамата с Ричардс пристигнаха, в момента беше много оживен: коне потрепваха с копитата си, плющяха юзди, чуваха се стъпки и гласове, надвиквани от съдията, който раздаваше заповеди.
	По указанията на Мери той поведе хората си към задната част на къщата. След малко мрачната и смълчана сграда се преобрази. Прозорците на бара и на салона се отвориха. Някои от мъжете се бяха качили на горния етаж, за да огледат празните стаи за гости, чиито прозорци също се отвориха. Единствено тежката входна врата остана затворена и Мери знаеше, че зад нея лежи мъртвото тяло на чичо й.
	Някой извика силно от вътрешността на къщата. Няколко от мъжете му отговориха, а после господин Басът ги попита нещо. Гласовете на мъжете вече долитаха съвсем ясно през отворения прозорец на салона. Ричардс погледна към Мери и по бледото й лицето разбра, че тя ги е чула.
	Един мъж, който беше останал на двора при конете, го попита възбудено:
	— Чу ли какво казаха? На горния етаж имало още един труп.
	Ричардс не му отговори. Мери се загърна още по-плътно с наметалото и закри очите си с качулката. Двамата чакаха мълчаливо. След малко мировият съдия излезе на двора, приближи се до двуколката и каза:
	— Съжалявам. Имам лоша новина за теб. Вероятно си я очаквала.
	— Да — отвърна Мери.
	— Не мисля, че леля ти е страдала. Според мен смъртта й е настъпила мигновено. Тя лежи на прага на спалнята в дъното на коридора. Наръгана е с нож, също като чичо ти. Вероятно е била изненадана в гръб. Страшно съжалявам, повярвай ми. Иска ми се да можех да ти го спестя.
	Господин Басът беше силно притеснен и непрекъснато повтаряше, че леля й не е страдала и че не е разбрала какво се случва. Усетил, че Мери предпочита да остане сама, той тръгна обратно към къщата, защото и бездруго не беше в състояние да й помогне.
	Мери стоеше неподвижно, сгушена в наметалото, и се молеше безмълвно на леля си Пейшънс да й прости, молеше се тя да намери покой и най-накрая да се освободи от тежките окови на досегашния си живот. Молеше се също така леля й да научи за това, което се беше опитала да направи племенницата й, а най-силно се молеше да срещне майка й, за да не бъде сама. Молитвите й носеха утеха и докато си спомняше за събитията от последните няколко часа, Мери се обвиняваше за едно-единствено нещо: ако беше останала в странноприемница „Ямайка“, леля Пейшънс щеше да бъде жива.
	Откъм къщата отново се чуха развълнувани гласове, последвани от крясъци и шум от тичащи крака. Ричардс хукна към отворения прозорец на салона, забравил във възбудата си, че не трябва да оставя Мери сама в двуколката, и прехвърли крак през перваза. Долетя трясък от цепещо се дърво. Мъжете най-после бяха стигнали до заключената стая със закования с дъски прозорец. Те изкъртиха дъските и счупиха стъклото, а после някой вдигна нагоре факла, за да освети стаята, и Мери видя потрепващия от течението пламък.
	Изведнъж светлината изчезна, гласовете стихнаха и се чу шум от стъпки, които се насочиха към задната част на къщата. След малко иззад ъгъла й се появиха шест-седем мъже, водени от съдията. Мъжете влачеха човек, който се гърчеше в опит да се изтръгне от ръцете им и издаваше хрипливи викове.
	— Хванали са го! — изкрещя Ричардс на Мери. — Това е убиецът!
	Мери се обърна, свали качулката, която скриваше лицето й, и погледна към приближаващите към двуколката мъже. Пленникът им се взря в нея, като примигваше на светлината на факлата, която те насочиха към очите му. Той беше брадясал, а по дрехите му бяха полепнали паяжини. Това беше амбулантният търговец Хари.
	— Кой е този мъж? Познаваш ли го? — крещяха мъжете.
	Съдията застана пред двуколката и ги накара да доведат по-близо мъжа, за да дадат възможност на Мери да го огледа.
	— Известно ли ти е кой е този господин? — попита я той. — Намерихме го в заключената стая. Лежеше върху чувалите. Твърди, че не знае нищо за престъплението.
	— Той е от компанията на чичо ми — отвърна бавно Мери. — Дойде в странноприемницата предишната нощ. Двамата се скараха и чичо ми го заключи в килера, а преди това го заплаши, че ще го застреля. Сигурна съм, че той е убил чичо ми, защото разполагаше с мотив, който го е подтикнал да го направи. Този човек ви лъже.
	— Но вратата на стаята беше заключена и бяха необходими трима души, за да я разбият — обясни й господин Басът. — Той не е излизал от стаята, откакто е бил заключен в нея. Погледни в какво състояние са дрехите му. Очите му още не могат да свикнат със светлината, защото е стоял прекалено дълго на тъмно. Няма как да е убиецът на чичо ти.
	Амбулантният търговец хвърляше плахи погледи към пазачите си. Малките му злобни очи се стрелкаха наляво и надясно и Мери осъзна, че съдията е прав и че не е възможно амбулантният търговец Хари да е извършил престъплението. Той беше престоял в килера повече от двайсет и четири часа. Беше лежал в мрака и беше чакал да бъде освободен, а междувременно някой беше дошъл в странноприемница „Ямайка“ и си беше отишъл, след като си беше свършил работата в нощната тишина.
	— Убиецът не е знаел, че този разбойник е бил заключен в стаята със закования с дъски прозорец. Не бихме могли да го използваме като свидетел, защото не е чул и не е видял нищо. Това обаче няма да ни попречи да го хвърлим в затвора и да го обесим, ако докажем участието му други престъпления, в което съм напълно сигурен. Но първо той трябва да даде показания в съда и да съобщи имената на съучастниците си. Един от тях несъмнено е убил съдържателя на странноприемницата за отмъщение и ние ще го хванем, дори ако трябва да пратим всяка хрътка в Корнуол по петите му. — Съдията се обърна към двамата мъже, които държаха амбулантния търговец, и им заповяда: — Заведете го в конюшнята и го пазете да не избяга. Останалите ще дойдат с мен. Ще влезем отново в странноприемницата.
	Докато мъжете го влачеха, амбулантният търговец най-накрая осъзна, че е възможно да бъде заподозрян като извършител на престъплението, започна да се кълне в Господ, да хленчи, че е невинен, и да моли за пощада. Най-накрая единият от мъжете му сложи белезници и го заплаши, че ако продължава да се държи по този начин, ще бъде обесен на касата на вратата на конюшнята. Това го накара да млъкне и след малко той започна да ругае под носа си, като обръщаше от време на време мишите си очи към Мери, която беше на няколко метра от него.
	Мери чакаше в двуколката, подпряла с ръце брадичката си, и нито чуваше ругатните му, нито забелязваше присвитите му лукави очи, защото виждаше едни други очи, които я гледаха сутринта, и чуваше един друг глас, който изрече спокойно и хладно: „Той ще умре заради това“.
	Тя си спомни и едно друго изречение, подхвърлено по пътя за Лонсестън: „Никога не съм убивал човек — все още“. На панаира онази циганка беше казала: „Виждам кръв по ръката ти, момче. Някой ден ще убиеш човек“. Омразата му към брат му, жестокостта му, неспособността му да проявява нежност, лошата кръв, която течеше във вените на семейство Мерлин — всички тези неща, които й се искаше да забрави, изплуваха в ума й и започнаха да крещят срещу него.
	Последният факт щеше да събуди най-големи подозрения относно връзката му с престъплението. „Крушата не пада по-далече от дървото — щяха да си кажат хората. — Какъвто бащата, такъв и синът.“ Той беше дошъл в странноприемница „Ямайка“, както беше обещал, и брат му беше умрял, както се беше заклел. Истината изплува пред очите й, грозна и ужасяваща, и тя съжали, че не я е заварил в странноприемницата. Искаше й се да беше убил и нея. Той беше крадец, беше дошъл и си беше отишъл незабелязано през нощта. Мери си даваше сметка, че ще бъде призована като свидетел. Броят на доказателствата срещу него щеше да нараства, обръчът щеше да се затяга постепенно и той не би могъл да се измъкне от него. Беше достатъчно да каже на съдията: „Знам кой го е направил“, и тогава всички щяха да наострят уши и да я наобиколят като глутница нетърпеливи кучета. Следата щеше да заведе мъжете до него — те щяха да минат покрай Ръшифорд, а после през блатото Триуорта и накрая щяха да стигнат до Пустошта на дванайсетимата мъже. Вероятно в момента Джем спеше спокойно, забравил за престъплението, което беше извършил, проснат на леглото в самотната къща, където бяха родени двамата с брат си. На сутринта щеше да излезе от къщата и вероятно щеше да си подсвирква, докато яхва коня, и да напусне Корнуол завинаги — убиец също като баща си.
	Мери си представи, че чува как далечният тропот на копитата на коня му отмерва темпа на сбогуването му в тихата нощ. Изведнъж фантазиите й се превърнаха в реалност и звукът, който долови, не беше въображаем, а идваше откъм пътя. Тя обърна глава и се заслуша. Нервите й бяха опънати до скъсване, а ръцете й, които стискаха наметалото, бяха лепкави и студени.
	Звукът се приближаваше. Конят препускаше равномерно — нито прекалено бързо, нито прекалено бавно. Насечената мелодия, която копитата му изпълняваха, беше в ритъм с ударите на сърцето й.
	Мери не беше единствената, която се вслушваше в тази мелодия. Пазачите на амбулантния търговец размениха тихо няколко думи, загледани в пътя, а Ричардс, който беше с тях, се отправи с бързи крачки към странноприемницата, за да извика съдията. Тропотът се усили, докато конят изкачваше хълма, сякаш отправяше предизвикателство към тихата и спокойна нощ, и в момента, в който той стигна до билото му и се показа иззад ъгъла на каменната ограда, съдията излизаше от странноприемницата, последван от останалите мъже.
	— В името на краля, спрете! — извика той. — Накъде сте тръгнали в този късен час?
	Ездачът дръпна юздите. Конят зави и влезе в двора. Мери се взря в черното наметало за езда, което мъжът носеше, но то не й подсказа нищо. Той се поклони и свали шапката си. Ореолът от гъста бяла коса засия на лунната светлина, а гласът, който прозвуча в отговор на въпроса на съдията, беше тих и приятен.
	— Ако не се лъжа, вие сте господин Басът от Норт Хил — каза мъжът и се наведе напред на седлото с лист хартия в ръката си. — Това е бележка от Мери Йелан от странноприемница „Ямайка“, в която тя ме уведомява, че е изпаднала в беда, и ме моли да й помогна. Но като съдя по групата, която се събрала тук, явно съм закъснял. Двамата с вас сме се срещали и преди. Аз съм викарият на Олтърнън.


>	16

	Мери седеше сама във всекидневната на къщата на викария и се взираше в тлеещия торф в камината. Беше спала дълго и сега се чувстваше отпочинала и освежена, но спокойствието, за което копнееше, все още не я беше обзело.
	Всички бяха търпеливи и любезни, дори може би прекалено любезни. За нея това беше неочаквано след продължителното напрежение, на което беше подложена. Господин Басът я потупа по раменете със своите непохватни доброжелателни ръце, сякаш тя беше обидено дете, и й каза по обичайния за него грубовато ласкав начин:
	— Сега трябва да се наспиш и да забравиш през какво си преминала. Всичко вече приключи. Обещавам ти, че в най-скоро време ще заловим човека, който е убил леля ти, и той ще увисне на въжето още в началото на следващата сесия на съда. И когато се възстановиш от преживения през последните няколко месеца шок, ще кажеш какво искаш да правиш и къде искаш да отидеш.
	На Мери й беше безразлично какво ще се случи с нея от сега нататък и остави другите да вземат решение вместо нея. Когато Франсис Дейви й предложи подслон в дома си, тя прие покорно и равнодушно, защото осъзна, че вялите й думи биха могли да бъдат възприети като проява на неблагодарност. За пореден път си даде сметка колко е унизително да бъдеш жена — когато силите те напуснат и духът ти е сломен, това се възприема като нещо напълно нормално.
	Ако беше мъж, хората на господин Басът щяха да се държат с нея грубо или в най-добрия случай хладно и веднага щяха да я накарат да замине за Бодмин или за Лонсестън, за да даде показания, също да я оставят да си намери сама място, където да отседне, а после щеше да бъде свободна да отиде, където поиска. След приключването на разпитите тя щеше да замине с някой кораб и щеше да работи на него, за да си плати пътуването, или щеше да се скита по пътищата с леко сърце и волна душа. Вместо да постъпят по този начин, докато сълзите напираха в очите й, а главата й се цепеше, мъжете я отпратиха набързо с успокоителни думи и жестове, за да не им пречи да си свършат работата, както биха се отнесли към всяка жена и към всяко дете след някаква трагедия.
	Викарият се настани до нея в двуколката. Ричардс ги следваше на коня му и тя му беше признателна заради мълчанието му. Той непрекъснато пришпорваше коня и не й задаваше никакви въпроси, нито се опитваше да я утеши, което така или иначе щеше да бъде безполезно. Пристигнаха в Олтърнън, когато часовникът на църквата удари един часа.
	Викарият събуди икономката си — тя беше същата жена, с която Мери беше разговаряла следобед — и я помоли да дойде с него в дома му и да приготви стая за гостенката му. Без да бъбри изненадано, жената взе спално бельо от къщата си и тръгна с тях. Тя запали огън в камината и затопли една груба вълнена нощница, докато Мери се събличаше, а после я сложи на леглото, както се слага бебе в люлката.
	Мери беше готова да затвори веднага очи, но изведнъж усети, че някаква ръка я прегърна през раменете и я повдигна леко, а някакъв хладен и настойчив глас изрече:
	— Изпийте този чай.
	До леглото с чаша в ръка беше застанал Франсис Дейви. Странните му очи се взираха в нейните, бледи и безизразни, докато добавяше:
	— А сега заспивайте.
	От горчивия вкус на горещия чай Мери разбра, че той е добавил към него някакво лекарство, защото беше наясно колко неспокоен и измъчен е умът й. Последното нещо, което си спомняше, беше положената му върху челото й ръка, докато спокойните му светли очи я подканяха да забрави за всички неприятни преживявания. После заспа, както й беше заповядал той.
	Когато се събуди, наближаваше четири часът. Четиринайсетчасовият сън и чаят бяха притъпили мъката и болката й. Скръбта от загубата на леля Пейшънс беше намаляла, както и горчивината. Разумът й казваше, че не трябва да се обвинява за нищо: беше постъпила така, както й беше продиктувала съвестта й. Справедливостта беше по-важна от всичко друго. Замъгленият й ум не беше предусетил трагедията и в това се състоеше грешката й. А сега съжаляваше, но съжалението нямаше да й върне леля Пейшънс.
	Тези мисли се въртяха в главата й, докато ставаше от леглото, но след като слезе във всекидневната на долния етаж, където огънят бумтеше, а пердетата бяха дръпнати настрани, и установи, че викарият е излязъл, отново я обзе чувство на несигурност и тя отново беше склонна да поеме цялата отговорност за нещастието, което се беше случило. Непрекъснато виждаше пред себе си лицето на Джем, както го беше видяла последния път — изпито и измъчено на измамната сива светлина. В очите му и в стиснатите му устни имаше решителност, но тя съзнателно не й обърна внимание. От начало до край този мъж й беше непонятен, още от онази сутрин, когато наскоро след пристигането й дойде в странноприемница „Ямайка“. През цялото време си беше затваряла очите за истината. Тя го обичаше, макар че не намираше обяснение за любовта си. Джем я беше целунал и целувката му я беше свързала завинаги с него. Чувстваше се пропаднала и унизена, безсилна и със сломен дух. Заедно с независимостта си беше загубила и гордостта си.
	Ако поговореше с викария и изпратеше бележка на мировия съдия, щеше да си отмъсти за смъртта на леля Пейшънс. Джем щеше да умре с примка около врата, както беше умрял баща му, а тя щеше да се върне в Хелфорд и да се опита да оправи нишките на предишния си живот, които лежаха усукани и заровени в пръстта.
	Мери стана от стола до камината и започна да крачи из стаята, като се бореше с мисълта, че лесно би могла да реши проблема, макар и да си даваше сметка, че се самозалъгва и че никога не би го направила.
	Тя не представляваше никаква заплаха за Джем. Той щеше да замине, докато си подсвирква, и щеше да забрави за нея, за брат си и за Господ, а тя щеше да се влачи година след година, мрачна, огорчена, белязана с петното на мълчанието, и накрая щеше да стане за смях като кисела стара мома, която веднъж е била целуната и не може да забрави тази целувка.
	Мери беше наясно, че цинизмът и сантименталността са две крайности, които трябва да бъдат избягвани. Докато кръстосваше из стаята, а умът й беше неспокоен също като тялото й, тя имаше чувството, че Франсис Дейви я наблюдава и студените му очи пронизват душата й. За разлика отпреди сега й се стори, че стаята носи неговия отпечатък. Присъствието му се усещаше, макар че той не беше в нея. Мери си представяше как викарият е застанал пред статива с четка в ръка и гледа през прозореца към отдавна отминали събития.
	Встрани от статива с лицевата страна към стената бяха подредени няколко картини. Обзета от любопитство, Мери започна да ги обръща към светлината. Първата изобразяваше интериор на църква. Тя предположи, че това е неговата църква. Вероятно картината е била нарисувана на здрачаване, защото върху нефа падаха сенки. Някакво странно зелено сияние озаряваше арките и стигаше чак до тавана. Светлината беше неочаквана и впечатлението от нея остана в съзнанието й. След като допря картината до стената, Мери отново я взе в ръце, за да я разгледа по-внимателно.
	Вероятно зеленото сияние беше възпроизведено точно и беше специфично за църквата в Олтърнън, но то беше толкова призрачно и натрапливо, че Мери си помисли, че ако имаше дом, не би я закачила на някоя от стените му. Тя не беше в състояние да изрази с думи неприятното чувство, което изпита. Сякаш някакъв дух, който не познаваше църквата, се беше промъкнал в нея и й беше придал атмосфера, чужда на затъмнения й неф. Докато обръщаше картините една след друга, Мери забеляза, че в тях преобладават едни и същи тонове. Удивителният пролетен етюд, изобразяващ пустошта под Браун Уили с острите му зъбери на фона на облаците, беше помрачен от тъмните цветове, с които беше нарисувана, а изпъкващите на преден план облаци бяха озарени от същата зелена светлина.
	За първи път Мери се зачуди дали, поради това че е албинос, прищявка на природата, възприятието му за цветовете не е нарушено и дали самото му зрение е нормално. Подобно обяснение беше възможно, но неприятното чувство не я напусна, дори след като подреди отново картините с лицевата страна към стената. Тя продължи да оглежда стаята, която не й каза почти нищо за личността на викария — тя беше обзаведена скромно и нея нямаше украшения, нито книги. Върху писалището, което изглеждаше така, сякаш се използваше рядко, нямаше писма. Мери почука с пръсти върху полирания му плот, като се чудеше дали викарият пише проповедите си на това място, а после отвори тясното чекмедже под него. Чекмеджето беше празно. Изведнъж тя се засрами от себе си и тъкмо се канеше да го затвори, когато забеляза, че едното ъгълче на хартията, с която беше постлано, беше повдигнато и върху обратната й страна имаше някаква рисунка. Извади рисунката от чекмеджето и я разгледа. Тя също изобразяваше интериор на църква, но църквата не беше празна — на пейките бяха насядали хора, а викарият беше застанал на амвона. Отначало Мери не забеляза нищо странно в рисунката. Беше напълно нормално свещеник, който умее да рисува, да избере подобен сюжет.
	Това обаче не беше обикновена рисунка, а карикатура, чудовищна гротеска. Хората бяха с шапки и шалове и бяха облечени празнично, но вместо човешки глави той беше сложил на раменете им овчи глави. Животните се взираха в проповедника с отворени усти и с глуповата сериозност, а копитата им бяха скръстени както при молитва. Чертите на всяка овца бяха нарисувани така, сякаш изобразяваха същества, в които имаше живот, но самите овце изглеждаха по един и същи начин — като идиоти, които не знаят и не искат да знаят нищо. Проповедникът с черно расо и ореол от бяла коса около главата беше Франсис Дейви, но лицето му беше вълче и вълкът се смееше на стадото пред себе си.
	Рисунката представляваше богохулна и ужасяваща гавра. Мери бързо я върна в чекмеджето и го затвори, отдалечи се от писалището и седна отново на стола до камината. Беше попаднала неволно на чужда тайна и й се искаше да не беше я разкрила. Това беше нещо, което изобщо не я засягаше. То засягаше художника и неговия Господ.
	Мери чу стъпките на викария на пътеката пред къщата, стана бързо, отдалечи свещта от стола, за да не осветява лицето й, и отново седна. Столът беше разположен с гръб към вратата. Викарият се забави много и тя се обърна и се ослуша. Франсис Дейви беше застанал зад стола — беше влязъл безшумно от вестибюла във всекидневната. Мери подскочи изненадано, а той се приближи до свещта и започна да й се извинява:
	— Моля да ми простите за това, че ви стреснах и прекъснах мечтите ви. Явно не сте очаквали, че ще се върна толкова рано.
	Мери поклати глава и измърмори някакво оправдание. Застанал пред камината, той я попита как се чувства и дали е спала добре, докато си събличаше палтото, под което носеше обичайните си черни свещенически дрехи. Замълча, а после я попита дали е яла нещо, след като е станала от сън.
	Мери поклати глава, а той извади часовника от джоба си и го погледна — до шест часа оставаха няколко минути, — после отмести очи към часовника на писалището и каза:
	— Веднъж вече вечеряхте с мен, Мери Йелан, и днес отново ще го направите. Но ако нямате нищо против и ако сте успели да си починете достатъчно, вие ще донесете подноса от кухнята и ще сложите масата. Хана е приготвила вечерята и повече няма да я безпокоим. Аз трябва да напиша нещо и се надявам, че няма да възразите.
	Мери го увери, че си е починала и че се радва, че ще може да свърши някаква работа, вместо да стои със скръстени ръце, а той кимна и добави:
	— Ще седнем на масата в седем без петнайсет.
	След тези думи викарият се обърна с гръб към нея, като така й даде да разбере, че засега не се нуждае от нея.
	Мери тръгна към кухнята, притеснена от внезапната му поява. Беше доволна, че разполага с половин час, за да може да се вземе в ръце, защото не беше готова за разговор, когато той се върна в къщата. Вероятно вечерята щеше да продължи кратко и след като приключеше, той щеше да седне отново до писалището и щеше да я остави сама с мислите й. Искаше й се да не беше отваряла онова чекмедже. Споменът за карикатурата не й излизаше от ума и й действаше потискащо. Тя се чувстваше като дете, навело виновно и засрамено глава и изпитващо страх, че ще се издаде неволно, след като е научило нещо, което според родителите му не е трябвало да знае. Помисли си, че щеше да бъде по-спокойна, ако викарият й беше предложил да вечеря сама в кухнята и ако се отнасяше с нея като към прислужница вместо като към гостенка. Всъщност изобщо не беше сигурна как я възприемаше той, защото, докато й говореше, любезността понякога отстъпваше място на строгостта. Тя насочи вниманието си към подноса с храната и вдишваше познатите миризми, докато очакваше притеснено началото на вечерята. Часовникът на църквата удари. Беше седем часът без петнайсет минути и тя повече нямаше основателна причина да се бави в кухнята. Занесе подноса във всекидневната с надеждата, че чувствата, които изпитваше в момента, не са изписани на лицето й.
	Викарият беше застанал с гръб към огъня и беше преместил масата близо до него. Мери усети погледа му върху себе си и движенията й станаха непохватни. Видът на стаята беше променен. Докато влизаше, беше зърнала с ъгълчето на окото си, че стативът е сгънат, а картините са прибрани. Писалището беше отрупано с книжа и писма. Франсис Дейви беше изгорил няколко писма — в пепелта под торфа имаше почернели късчета жълта хартия.
	Двамата седнаха на масата и след като сипа в чинията й порция от изстиналия пай, викарият изрече подигравателно:
	— Явно любопитството на Мери Йелан е притъпено до крайност. Защото в противен случай тя щеше да ме попита как е минал денят ми.
	Лицето на Мери веднага почервеня от вината, която изпитваше.
	— Не ме засяга къде сте ходили — отвърна тя.
	— Грешите. Засяга ви. През целия ден се занимавах с вашите проблеми. Помолихте ме за помощ, нали така?
	Мери се засрами и не знаеше как да му отговори. Тя замълча за миг, преди да каже:
	— Все още не съм ви благодарила за това, че дойдохте толкова бързо в странноприемница „Ямайка“, нито за подслона и за възможността, която ми дадохте да се наспя днес. Вероятно ме мислите за неблагодарница.
	— Не съм казал подобно нещо. Просто съм удивен от търпението ви. Когато ви пожелах спокоен сън, беше два часът през нощта, а сега вече е седем часът вечерта. Междувременно се случиха много неща.
	— Изобщо ли не сте спали тази нощ?
	— Спах до осем часа. След като закусих, веднага излязох от къщи. Сивият ми кон куца и не беше възможно да го използвам, а с другия придвижването беше много бавно. Той пълзя като змия до странноприемница „Ямайка“, а после и до Норт Хил.
	— Ходили сте в Норт Хил?
	— Господин Басът ме покани на обяд. Бяхме около десет души и бяхме толкова развълнувани, че всеки изказваше мнението си, без да изслушва останалите. Обядът се проточи и аз бях доволен, когато най-накрая приключи. Всички обаче бяхме единодушни, че убиецът на чичо ви няма да остане дълго на свобода.
	— Господин Басът подозира ли някого? — попита предпазливо Мери, без да вдига очи от чинията си; храната в устата й имаше вкус на стърготини.
	— Господин Басът вече подозира едва ли не самия себе си. Разпитал е всички жители в района около странноприемница „Ямайка“ в радиус от петнайсет километра. Броят на странните хора, които са били на пътя снощи, е доста голям. Ще му бъде нужна една седмица, за да разбере по какви причини тези хора са пътували по него, но той няма да се откаже, докато не разпита всеки от тях.
	— А какво направиха с леля ми?
	— Сутринта я откараха заедно с чичо ви в Норт Хил. Двамата ще бъдат погребани там. А за останалото ще видим.
	— А амбулантният търговец? Пуснали ли са го на свобода?
	— Не, държат го под ключ и псувните му огласят околността. Той не ме интересува. Според мен не би трябвало да интересува и вас.
	Мери поднасяше вилицата към устата си, но след като чу отговора на викария, веднага я остави на чинията и го попита, настръхнала:
	— Какво искате да кажете?
	— Повтарям: той не би трябвало да ви интересува. Притеснението ви е обяснимо за мен, защото не съм срещал в живота си по-противен тип. Разбрах от Ричардс, коняря на господин Басът, че го подозирате за убийството на леля ви и чичо ви, и споделих това със съдията. Ето защо смятам, че той не би трябвало да ви интересува. Жалко, че фактът, че е бил заключен в онази стая, доказва невинността му. Той щеше да бъде идеалната изкупителна жертва и щеше да ни спести куп неприятности.
	Викарият продължаваше да се храни с апетит. Мери побутваше с вилицата храната в чинията си и когато той й предложи да й сипе допълнително, тя отказа.
	— Какво ви е направил амбулантният търговец, та изпитвате такава неприязън към него? — той настоятелно се върна на въпроса.
	— Веднъж ме нападна.
	— Така и предполагах. Той е от този тип мъже. Вие, естествено, го отблъснахте, нали?
	— Да, ударих го и той повече не посмя да ме докосне.
	— Явно се е уплашил от вас. Кога се случи това?
	— В навечерието на Коледа.
	— След като се разделих с вас на Петте пътеки?
	— Да.
	— Започвам да разбирам някои неща. Не сте успели да стигнете до странноприемницата през онази нощ, нали? Попаднали сте на съдържателя й и на неговите приятели.
	— Да.
	— И те са ви отвели със себе си на брега, за да им бъде по-забавно?
	— Моля ви, господин Дейви, да не ми задавате повече въпроси. Предпочитам да не говоря за онази нощ — нито сега, нито в бъдеще, никога. Някои неща трябва да бъдат заровени надълбоко.
	— Не е нужно да го правите, Мери Йелан. Съжалявам, че ви оставих да продължите сама пътуването си до странноприемницата. Но като ви гледам как изглеждате в момента — очите ви са ясни, кожата ви е чиста, главата ви е изправена гордо, а брадичката ви е вирната, — не виждам никакви следи от премеждията, през които сте преминали. Думата на един селски свещеник може и да не струва много, но според мен вие сте проявили забележителна сила на духа. Възхищавам ви се.
	Мери погледна към него, а после извърна очи и започна да стрива хляб на трохи в ръката си.
	— Като се замисля за амбулантния търговец — продължи викарият, докато си сипваше солидна порция от компота от сливи, — ми се струва, че убиецът е постъпил крайно неразумно, като не е проверил какво има в заключената стая. Вероятно е бързал, но една-две минути едва ли са щели да го забавят много. Ако го беше направил, щеше да си свърши работата докрай.
	— По какъв начин, господин Дейви?
	— Като ликвидира амбулантния търговец.
	— Искате да кажете, че е трябвало да го убие, така ли?
	— Точно така. Докато е жив, амбулантният търговец едва ли някога би послужил за украшение на света, а ако беше умрял, от него щеше да има някаква полза, защото щеше да нахрани червеите. Това е моето мнение. Нещо повече — ако е знаел, че амбулантният търговец ви е нападнал, убиецът е разполагал с още по-сериозен мотив да го убие.
	Мери си отряза парче пай и го пъхна насила в устата си. Като се преструваше, че продължава да се храни, тя се опитваше да запази самообладание. Ръцете й трепереха и парчето беше отрязано накриво.
	— Не виждам никаква логика в това — изрече тя.
	— Подценявате се прекалено много — отвърна викарият.
	Двамата продължиха да се хранят. Докато се взираше в чинията си, Мери се чувстваше като риба, закачена на кукичката на въдицата му. Не се сдържа и го попита:
	— Значи не сте постигнали никакъв успех в разследването и убиецът все още е на свобода?
	— Не бих казал, че е точно така. В отчаяните си опитите да отърве кожата, амбулантният търговец даде показания пред нас, доколкото му позволяваха силите, но показанията му не ни помогнаха много. Разказа ни подробно за това, което се е случило на брега в навечерието на Коледа, като твърдеше, че той не е участвал в него, както и за събитията през предходните месеци. От него научихме за каруците, които са пристигали в странноприемница „Ямайка“ през нощта, както и имената на хората, които са ги придружавали. Или поне имената на хората, които той познава лично. Оказа се, че групата, която действа в района, е много по-голяма, отколкото предполагахме.
	Мери го слушаше мълчаливо. Тя поклати глава, когато той понечи да й сипе от компота.
	— Всъщност — продължи Франсис Дейви — той дори изказа предположението, че чичо ви е бил водач на групата само привидно и че е получавал заповедите за действие от някой, който заема по-висока позиция от него. Това, разбира се, променя изцяло нещата. Господата бяха развълнувани и притеснени. Какво е вашето мнение относно теорията на амбулантния търговец?
	— Не е изключено да е прав.
	— Мисля, че и вие изказахте подобно предположение пред мен.
	— Възможно е, макар че не си спомням.
	— В такъв случай вероятно човекът, който реално оглавява групата, е извършителят на престъплението. Съгласна ли сте с мен?
	— Да, наистина съществува такава възможност.
	— Това би стеснило значително кръга на заподозрените. Бихме могли да изключим тази паплач, компанията на чичо ви, и да търсим някоя интелигентна и влиятелна личност. Виждали ли сте някога в странноприемница „Ямайка“ човек, притежаващ тези качества?
	— Не, никога.
	— Той навярно се е промъквал тайно в тишината на нощта, докато двете с леля си сте спели, и не се е движел по главния път, защото в противен случай щяхте да чуете тропота на копитата на коня му. Всъщност е напълно възможно да е идвал пеша, нали?
	— Да, напълно е възможно.
	— Ако наистина е така, този човек би трябвало да познава пустошта. По време на обяда един господин изказа предположението, че той вероятно живее наблизо и би могъл да измине разстоянието до странноприемницата пеша или на кон. По тази причина господин Басът възнамерява да разпита всички местни хора в радиус от петнайсет километра, както ви споменах в началото на вечерята. Както сама виждате, обръчът около убиеца се затяга и той ще бъде заловен в най-скоро време. Всички сме убедени в това. Приключихте ли с вечерята? Не ядохте почти нищо.
	— Не съм гладна.
	— Много жалко. Хана ще си помисли, че не сте харесали пая й. Казах ли ви, че днес срещнах един ваш приятел?
	— Не, не сте ми казали. Освен вас нямам други приятели.
	— Благодаря ви, Мери Йелан. Поласкан съм и оценявам думите ви. Вие обаче не сте съвсем искрена. Имате един още един приятел. Вие самата ми го казахте.
	— Не знам какво имате предвид, господин Дейви.
	— Напротив, знаете. Не ви ли закара с двуколката си братът на съдържателя на странноприемницата на панаира в Лонсестън?
	Мери стисна дланите си под масата и заби нокти в тях.
	— Братът на съдържателя на странноприемницата? — повтори тя, за да спечели време. — Оттогава не съм го виждала. Мислех, че е заминал.
	— Не, от Коледа насам не е ходил никъде. Той самият ми го каза. Разбрал е по някакъв начин, че съм ви подслонил в къщата си, и ме помоли да ви предам нещо. „Кажете й, че страшно съжалявам“ — това бяха думите му. Предполагам, че има предвид смъртта на леля ви.
	— Нищо друго ли не каза?
	— Според мен искаше да каже още нещо, но господин Басът ни прекъсна.
	— Господин Басът? Господин Басът е присъствал на разговора ви?
	— Да, разбира се. Той беше в стаята заедно с още няколко души. Двамата с господин Джем Мерлин разговаряхме малко преди да тръгна от Норт Хил, след като приключихме с обсъждането на случая.
	— Защо Джем Мерлин е присъствал на обсъждането?
	— Предполагам, че е имал право да вземе участие в него в качеството си на брат на покойника. Той обаче не изглеждаше опечален от загубата. Вероятно не е бил в добри отношения с него.
	— А господин Басът и останалите участници в обсъждането задаваха ли му някакви въпроси?
	— Да, през цялото време разговаряха с него. Младият Мерлин, изглежда, е интелигентен мъж. Отговорите му бяха много смислени. Вероятно е много по-умен от покойния си брат. Спомням си, че ми казахте, че си изкарвал прехраната със съмнителни занимания. С крадене на коне, ако не се лъжа.
	Мери кимна и прокара пръсти по шарките на покривката.
	— Явно го е правил, докато не е имало нещо по-добро, с което да се захване — продължи викарият. — Когато обаче е получил шанс да прояви интелигентността си, той веднага се е възползвал от него и според мен не трябва да бъде упрекван за това. Несъмнено усилията му са били възнаградени.
	Тихият глас на викария я изнервяше. Всяка негова дума се забиваше като игла в мозъка й. Мери осъзнаваше, че той е сломил съпротивата й и повече не беше в състояние да се преструва, че не проявява интерес към думите му. Тя вдигна лице към него, протегна умолително ръце и го попита със стаена болка:
	— Какво ще му направят, господин Дейви?
	Бледите безизразни очи на викария се взряха в нея и за първи път тя забеляза, че в тях се появи някаква сянка.
	— Какво ще му направят? — повтори той, очевидно озадачен. — Защо трябва да му направят нещо? Предполагам, че господин Басът му е простил и той повече няма от какво да се страхува. Едва ли ще му търсят сметка за старите грехове след помощта, която им оказа.
	— Не ви разбирам. Каква помощ им е оказал?
	— Тази вечер умът ви работи бавно, Мери Йелан. Излиза така, сякаш ви говоря със загадки. Нима не знаете, че Джем Мерлин е издал брат си?
	Мери го гледаше тъпо — беше блокирала напълно. Тя повтори думите на викария подобно на дете, което си учи урока:
	— Джем Мерлин е издал брат си?
	Викарият бутна настрани чинията си и започна да подрежда съдовете и приборите на подноса.
	— Да — отвърна той. — Господин Басът ми каза. Мировият съдия се е срещнал с приятеля ви в Лонсестън в навечерието на Коледа и го е откарал в Норт Хил, за да му даде шанс да избегне наказанието за простъпката си. „Ти открадна коня ми — казал му той. — Същият измамник си като брат си. Разполагам с достатъчно власт, за да те хвърля още утре в затвора. В следващите десет години няма да видиш нито един кон. Би могъл обаче да запазиш свободата си, ако ми предоставиш доказателства за това, че брат ти, съдържателят на странноприемница «Ямайка», е мъжът, за когото го смятам.“ Вашият приятел поискал от него да му даде време да размисли и когато времето изтекло, поклатил глава и отговорил: „Трябва сам да го заловите. Да бъда проклет, ако някога се забъркам със закона“. Съдията обаче бутнал под носа му някаква обява. „Погледни това, Джем — подканил го той, — и ми кажи какво мислиш по въпроса. Корабокрушението в навечерието на Коледа е най-кървавото, откакто «Лейди Глостър» се разби край Падстоу миналата зима. Сега готов ли си да промениш решението си?“ Не успях да чуя историята докрай, защото, както вече споменах, непрекъснато влизаха и излизаха хора, но доколкото разбрах, през нощта приятелят ви се освободил от оковите и избягал. Вчера сутринта — вече всички си мислели, че повече никога няма да го видят — той се появил пред църквата, когато съдията излизал от нея, и му заявил най-спокойно: „Добре, господин Басът, ще получите доказателствата“. Затова ви казах, че Джем Мерлин е по-умен от покойния си брат.
	Викарият беше разтребил масата и беше оставил подноса в единия й край, но продължаваше да седи до камината на тесния стол с висока облегалка, протегнал напред крака. Мери не му обръщаше внимание. Тя се взираше в пространството пред себе си, раздвоена от тази информация. Уликите срещу мъжа, когото обичаше — беше ги прехвърлила безброй пъти през ума си, — изведнъж се разпиляха като колода карти.
	— Господин Дейви — изрече тя, — аз съм най-голямата глупачка в Корнуол.
	— Сигурно е така, Мери Йелан — отвърна сухо викарият.
	Тонът му, който беше лишен от обичайната си мекота, сам по себе си представляваше упрек. Тя прие упрека му смирено и добави:
	— Каквото и да се случи от сега нататък, ще бъда в състояние да го понеса, без да се срамувам.
	— Радвам се, че смятате така.
	Мери отметна косата, която беше паднала върху лицето й, и за първи път, откакто се беше запознала с викария, се усмихна. Най-накрая се беше отърсила от тревогата и ужаса.
	— Какво друго е казал Джем Мерлин? — попита тя.
	Викарият си погледна часовника, прибра го в джоба си, въздъхна и отвърна:
	— Иска ми се да можех да ви разкажа, но вече наближава осем часът. Времето тече много бързо и за двама ни. Според мен засега говорихме достатъчно дълго за Джем Мерлин.
	— Ще ви попитам само още едно нещо. Той беше ли в Норт Хил, когато тръгнахте оттам?
	— Да. Всъщност последното нещо, което каза, ме накара да се върна бързо у дома.
	— Какво ви е казал?
	— Думите му не бяха насочени единствено към мен. Той обяви намерението си тази нощ да се срещне с ковача от Уорлиган.
	— Вие ми се подигравате, господин Дейви.
	— Ни най-малко. Уорлиган е далече от Норт Хил, но аз съм сигурен, че той ще успее да намери пътя дотам през нощта.
	— И какво общо има с вас посещението му при ковача?
	— Той ще му покаже пирона, който е намерил сред пирена в полето зад странноприемница „Ямайка“. Пиронът е паднал от някоя закована небрежно конска подкова. Той бил нов и тъй като е конекрадец, Джем Мерлин познава работата на всеки ковач в пустошта. „Погледнете този пирон — каза той на мировия съдия. — Намерих го сутринта в полето зад странноприемницата. Тъй като обсъждането на случая приключи, аз повече не съм ви нужен. Ще отида в Уорлиган и ще завра пирона в лицето на Том Джори, за да види колко струва майсторлъкът му.“
	— И каква е целта на всичко това? — попита Мери.
	— Вчера беше неделя, нали? В неделя нито един ковач не работи, освен ако не уважава дълбоко клиента си. През този ден само един пътник се е отбил в ковачницата на Том Джори и го е помолил да смени подковата на куция му кон. Било е около седем часът вечерта. А после пътникът е продължил към странноприемница „Ямайка“.
	— Откъде знаете това? — попита Мери.
	— Знам го, защото този пътник е бил викарият на Олтърнън.


>	17

	В стаята беше настъпила пълна тишина. Макар че огънят продължаваше да гори както преди, във въздуха се усещаше хлад. Всеки от двамата очакваше другият да проговори. Мери чу как Франсис Дейви преглътна, погледна към него и видя това, което очакваше да види. Бледите му очи се взираха в нея през масата. Те най-накрая се бяха оживили — вече не бяха студени, а горяха на лицето му, което напомняше на бяла маска. Мери вече беше разбрала всичко, което той искаше да я накара да разбере, но не каза нищо. Предпочиташе да изчака, преди да научи какви са намеренията му от сега нататък, и така да спечели време, защото в момента времето беше единственият й съюзник.
	Очите му я подканяха да проговори. Тя се насили да се усмихне и докато си топлеше ръцете на огъня в камината, каза:
	— Тази вечер ви прави удоволствие да се държите тайнствено, господин Дейви.
	Викарият не й отговори веднага. Мери го чу, че преглътна отново, а после той се наведе напред на стола и смени темата:
	— Тази вечер, преди да се върна, си загубила доверие в мен. Открила си рисунката в чекмеджето на писалището ми и си се разтревожила. Не, не съм те видял. Нямам навик да надничам през ключалката. Забелязах обаче, че листът не е на мястото, където го бях оставил. Запитала си се за пореден път: „Що за човек е викарият на Олтърнън?“. Когато си чула стъпките ми на пътеката, си се свила на стола пред камината, защото не си смеела да ме погледнеш в очите. Не се отдръпвай от мен, Мери Йелан. Повече не е нужно да се преструваме. Трябва да бъдем откровени един с друг, ти и аз.
	Мери се обърна към него, а после отново погледна към огъня. В очите му имаше послание към нея, което тя се боеше да прочете.
	— Много съжалявам за това, че се приближих до писалището ви — изрече. — Постъпката ми е непростима и все още не мога да си обясня защо го направих. Що се отнася до рисунката, аз не разбирам нищо от тези неща и не мога да преценя дали е хубава, или не.
	— Няма никакво значение дали е хубава, или не. Тя те е уплашила, нали?
	— Да, господин Дейви.
	— През ума ти отново е минала мисълта: „Този човек е прищявка на природата и неговият свят не е моят свят“. Напълно си права, Мери Йелан. Аз живея в едно отминало време, когато хората не са били толкова смирени, колкото са сега. Не става дума за твоите герои от историята, които са носели фракове, прилепнали плътно до краката им панталони и обувки с остри носове.
	Той замълча, изправи се и застана пред камината — слаба черна фигура с бяла коса и бели очи. Когато проговори отново, гласът му беше станал такъв, какъвто тя го помнеше от първата си среща с него — тих и благ.
	— Не би могла да ме разбереш. Моят език ти звучи странно, защото ти си жена, която живее изцяло в деветнайсети век. Да, аз съм прищявка на природата и на времето. Мястото ми не е тук. Родил съм се изпълнен с гняв към този век и към човечеството изобщо. През деветнайсети век е трудно човек да намери покой. Тишината изчезна дори от хълмовете. Очаквах да я открия в християнската религия, но догмите й ме отвращават. Цялата институция е изградена върху вълшебна приказка. Самият Христос е фигурант, той е марионетка, създадена от хората. Ще поговорим за тези неща по-късно, след като преследвачите ни изгубят следите ни и възбудата и гневът им утихнат. Пред нас е вечността. Ще се придвижваме лесно, защото ще пътуваме без багаж, както са правили хората навремето.
	Като стискаше силно облегалките на стола, Мери вдигна очи към него и изрече:
	— Не ви разбирам, господин Дейви.
	— Напротив, много добре ме разбираш. Вече ти е известно, че аз убих съдържателя на странноприемница „Ямайка“ и съпругата му. Ако знаех, че амбулантният търговец е в онази стая, щях да убия и него. Вече си успяла да свържеш частите на тази история и си се досетила, предполагам, че аз направлявах всяка крачка на чичо ти и че той беше водач на групата формално. Той седеше до мен на същия стол, на който в момента седиш ти, а картата на Корнуол беше разтворена пред нас на масата. Джос Мерлин, страшилището на областта, въртеше шапката си в ръце и докосваше косата на челото си, докато му говорех. В нашата игра той приличаше на малко дете, което щеше да бъде напълно безпомощно без моите заповеди. Този нещастен грубиян не можеше да различи дясната от лявата си ръка. Суетата му го държеше при мен — колкото повече му се носеше славата сред приятелите му, толкова по-доволен от себе си изглеждаше. Бизнесът вървеше добре и той ми служеше вярно. Никой не знаеше за партньорството ни.
	А ти, Мери Йелан, се оказа камъкът, в който се препънахме. След като ти пристигна в странноприемницата, съдещ по големите ти любопитни очи и по дръзкия ти неизтощим ум, си дадох сметка, че краят наближава. Но ние така или иначе повече не биваше да насилваме късмета си. Наближаваше времето, когато щяхме да прекратим играта. Да знаеш само колко много ме дразнеха куражът и добросъвестността ти и колко много ти се възхищавах заради тях! Бях сигурен, че си чула стъпките ми в празната стая за гости през онази нощ и че когато си се промъкнала в бара, си видяла преметнатото през куката на гредата въже. Това беше първото предизвикателство, което ти ми отправи.
	А после ти тръгна в пустошта след чичо си, който имаше среща с мен на хълма Ръф. След като загуби следите му в тъмнината, ти се натъкна на мен и ме превърна в свой довереник. Е, аз станах твой приятел и ти дадох добър съвет, нали така? Съветът ми беше по-добър от съвета, който би могла да получиш от един мирови съдия. Чичо ти не знаеше нищо за странната ни връзка, но дори и да знаеше, тя така или иначе щеше да бъде непонятна за него. Собственото му непокорство го обрече на смърт. Бях наясно, че си много упорита и че ще го издадеш при първия удобен повод. Ето защо той не трябваше да ти дава никакъв повод. Подозрителността ти щеше да изчезне с времето. В навечерието на Коледа обаче той се напи до такава степен, че озверя и като пълен глупак направи нещо, което взриви цялото графство. Бях сигурен, че ще се предаде и че когато му окачат въжето на шията, ще изиграе последната си карта и ще каже, че е действал по моя заповед. Чичо ти трябваше да умре, Мери Йелан, а също и леля ти, защото тя беше негова сянка. Ако снощи те бях заварил в странноприемница „Ямайка“, ти също… Не, ти нямаше да умреш.
	Той се наведе към Мери, хвана я за ръцете, изправи я на крака, за да може да го гледа в очите, и повтори:
	— Не, ти нямаше да умреш. Щеше да тръгнеш с мен, както ще направиш тази нощ.
	Мери се взря в очите му. Те бяха непроницаеми — прозрачни и студени както винаги, — а ръцете му стискаха здраво китките й и нямаха намерение да ги пуснат.
	— Грешите — отвърна тя. — Щяхте да ме убиете, както ще ме убиете сега. Няма да дойда с вас, господин Дейви.
	— Предпочиташ смъртта пред безчестието? — изрече той и се усмихна, като така разчупи маската. — В момента обаче не си изложена на нито една от тези две опасности. Ти черпиш знания за света от стари книги, Мери, в които злосторникът е с опашка под наметалото, а от ноздрите му излиза пламък. Оказва се, че си опасен противник, и аз предпочитам да бъдеш до мен. По този начин ти доказвам, че те ценя. Ти си млада и притежаваш своеобразна красота, която не бих искал да съсипя. Освен това с времето ще оправим нишките на приятелството ни, които тази вечер се объркаха.
	— Имате право да се отнасяте към мен като към глупаво дете, защото се държа точно така, откакто се натъкнах на коня ви през онази ноемврийска вечер. Явно приятелството, което съществуваше между нас, е било просто подигравка. Давахте ми съвети, докато кръвта на един невинен човек, с която бяха опръскани ръцете ви, все още не беше изсъхнала. Ако не друго, чичо ми поне беше честен. Без значение дали беше пиян, или трезвен, той говореше открито за престъпленията си, а през нощта, за свой ужас, ги сънуваше. Вие обаче носите одежди на Божи служител, за да не будите подозрение, и се криете зад Христовия кръст. Говорите ми за приятелство…
	— Бунтът и отвращението ти ми доставят още по-голямо удоволствие, Мери Йелан — прекъсна я викарият. — В теб гори огънят, който са притежавали жените в древността. Човек в никакъв случай не трябва да се лишава от компанията ти. Нека обаче да не намесваме повече религията в разговора ни. Когато ме опознаеш по-добре, отново ще се върнем към нея и аз ще ти разкажа как търсих начин да се спася от себе си в християнската религия и постепенно установих, че тя е изградена върху омраза, завист и алчност — върху всички тези създадени от човека качества на цивилизацията, — докато старото езическо варварство е било неподправено и чисто. Душата ми беше болна. Клетата Мери, която е стъпила здраво в деветнайсети век и е вдигнала смутеното си като на фавн лице към моето лице, към лицето на човека, който признава, че е прищявка на природата и позор за нейния малък свят! Наметалото ти е на закачалката във вестибюла. Чакам те да ми кажеш, когато си готова за тръгване.
	Вперила очи в часовника, Мери отстъпи назад към стената, но Франсис Дейви продължаваше да я държи за китките. Той ги стисна още по-силно и продължи кротко:
	— Както ти е известно, къщата е празна и жалките ти просташки викове няма да бъдат чути от никого. Добрата Хана сигурно седи пред камината в къщата си зад църквата. А аз съм по-силен, отколкото предполагаш. Нещастният бял пор изглежда достатъчно крехък, за да те подведе, нали? Чичо ти обаче беше запознат със силата ми. Не искам да те нараня, Мери Йелан, нито да съсипя красотата ти. Искам да се разберем кротко. Ако обаче се съпротивляваш, ще ми се наложи да го направя. Къде изчезна приключенският ти дух? Къде изчезнаха куражът и дързостта ти?
	Мери погледна към часовника и предположи, че определеното от него време за заминаването отдавна е минало и той не иска да се бави повече. Макар че се опитваше да изглежда спокоен, блясъкът в очите му и стиснатите му устни издаваха нетърпението му. Беше осем и половина и Джем сигурно вече беше разговарял с ковача в Уорлиган. От него ги деляха не повече от трийсет километра, а за разлика от нея Джем не беше глупак. Мери разсъждаваше трескаво и преценяваше шансовете на Франсис Дейви да избяга. Ако се съгласеше да го придружи, щеше да му бъде в тежест и придвижването им щеше да бъде бавно, но той явно беше решил да поеме този риск. Двамата по-трудно щяха да се измъкнат от преследвачите си. В случай че откажеше да тръгне с него, той със сигурност щеше да забие ножа право в сърцето й, вместо просто да я нарани, защото не би се осмелил да тръгне със спътница, която е ранена, независимо от ласкателствата му към нея.
	Франсис Дейви я нарече „храбра“ и спомена за приключенския й дух. Тя щеше да му покаже, че думите му отговарят на истината и че също като него е готова да рискува живота си. Ако той наистина беше луд, лудостта му със сигурност щеше да го погуби, а ако не беше луд, щеше да осъзнае за пореден път, че тя представлява препъникамък за него, защото противопоставя момичешкия си ум на интелигентността му. Истината и вярата й в Господ бяха нейни съюзници, а той беше изгнаник в ада, който сам беше създал.
	Мери се усмихна и го погледна в очите. Беше взела решение.
	— Ще дойда с вас, господин Дейви — каза тя, — но вие много бързо ще установите, че съм трън в плътта ви и скала на пътя ви. Не след дълго ще започнете да съжалявате, че сте ме взели със себе си.
	— Дали ще дойдеш с мен като враг, или като приятел, за мен е все едно. Ти ще бъдеш камък на шията ми и по тази причина ще те харесвам още повече. Бързо ще се отърсиш от превзетостта си и от жалките атрибути на цивилизацията, с които си закърмена. Аз ще те науча как да живееш, Мери Йелан. Ти ще започнеш да живееш така, както са живеели жените и мъжете преди четири хилядолетия.
	— Бързо ще се убедите, че няма да ви бъда добра компания на пътя, господин Дейви.
	— На пътя? Кой говори за път? Ще се придвижваме през пустошта и ще стъпваме върху гранит и пирен, както са правили преди нас друидите.
	Мери беше готова да му се изсмее в лицето, но той се обърна към вратата, отвори я и я задържа, а тя му се поклони подигравателно, докато излизаше в коридора. Беше обзета от неудържимо желание за приключения и не се страхуваше нито от него, нито от тъмнината. Вече нищо нямаше значение за нея, защото беше разбрала, че ръцете на мъжа, когото обичаше, не са изцапани с кръв. Беше свободна да го обича, без да се срамува, и да крещи на глас, да признае любовта си, защото знаеше какво е направил той за нея и беше сигурна, че двамата отново ще се срещнат. Представяше си, че чува тропота на копитата на коня му на пътя и победния вик, който той надава, докато ги настига.
	Мери последва Франсис Дейви до конюшнята. Конете вече бяха оседлани и тя не беше подготвена за това.
	— Няма ли да пътуваме с двуколката? — попита го тя.
	— Не смяташ ли, че ти ще ме затрудниш достатъчно и без допълнителен багаж? Не, Мери, трябва да се чувстваме свободни. Не е нужно да се натоварваме излишно. Ти можеш да яздиш — всяка жена, родена във ферма, може да язди, — а аз ще държа поводите вместо теб. За жалост, не мога да ти обещая, че ще се придвижваме бързо, защото този кон днес доста се умори, а другият, както знаеш, куца и от него не може да се очаква да бъде пъргав. Ех, Вихър, вината за заминаването ни е наполовина твоя. Като загуби пирона от подковата си в пирена, ти предаде господаря си. Ще носиш на гърба си една жена, за да изкупиш вината си.
	Нощта беше тъмна и влажна. Духаше студен вятър. Небето беше покрито с ниски облаци, които забулваха луната, и в мрака едва ли някой щеше да забележи конете. Късметът явно не беше на страната на Мери, а на страната на викария на Олтърнън. Тя се качи на седлото, като се чудеше дали, ако извика за помощ, ще успее да събуди заспалото село, но в момента, в който тази мисъл й мина през ума, усети как ръката на викария намести крака й в стремето. Погледна надолу към него и зърна блясъка на стоманата под наметалото му. Той вдигна очи, усмихна се и каза:
	— Номерът ти няма да мине, Мери. Хората в Олтърнън си лягат рано и докато разтъркат очи, за да се разсънят, аз вече ще съм отпътувал надалече в пустошта, а ти ще лежиш по очи на високата мокра трева и младостта и красотата ти ще бъдат съсипани. Да тръгваме. Ако ръцете и краката ти са студени, ще се затоплят, докато яздиш, а Вихър ще те носи с лекота.
	Мери си замълча и хвана юздите на коня. Тя беше стигнала твърде далече в опасната си игра и щеше да я изиграе докрай.
	Викарият се качи на дорестия кон, за чиито юзди беше вързан сивият кон, и двамата потеглиха на странното си пътешествие подобно на поклонници. Докато отминаваха тъмната и смълчана цъква, викарият свали черната си широкопола шапка и заговори тихо:
	— Жалко, че не си слушала проповедите ми. Те седят на пейките като овце, точно така, както съм ги нарисувал, със зинали усти и заспали души. За тях църквата представлява четири каменни стени и покрив над главите им. Те смятат, че тя е свещена, защото след изграждането й е била осветена от нечии ръце. Нямат никаква представа, че в основите й лежат костите на техните предци езичници и старите гранитни олтари, върху които са били извършвани жертвоприношения дълго преди Христос да умре на кръста. Стоял съм в църквата в полунощ, Мери, и съм се вслушвал в тишината. Във въздуха се носи неспокоен шепот. На хората, които са заровени дълбоко в земята, не им е известно нищо за църквата и за Олтърнън.
	Мери чуваше думите му като ехо в главата си и те я пренесоха в тъмния вестибюл на странноприемница „Ямайка“. Тя си спомни как стоеше до чичо си, който лежеше мъртъв на пода, и между стените витаеше отдавнашен ужас. Смъртта му представляваше повторение на това, което се е случвало и преди, в древни времена, когато на мястото, където сега се намираше „Ямайка“, не е имало нищо друго, освен камъни и пирен. Спомни си как беше потреперила, сякаш я беше докоснала някаква студена ръка, която не приличаше на ръка на човек. Погледна към бялата коса и към белите, обърнати към миналото очи на Франсис Дейви и потрепери отново.
	Стигнаха до началото на пустошта и поеха по водещия към брода на потока изровен път. Пресякоха потока и продължиха към сърцето на огромната черна безплодна земя, където сред туфите груба трева и мъртвия пирен нямаше нито пътища, нито пътеки. От време на време конете се препъваха в камъните или затъваха в размекнатата почва около блатата, но Франсис Дейви се ориентираше подобно на носещ се във въздуха ястреб — спираше за миг и оглеждаше замислено тревата под краката си, а после кривваше и излизаше на твърда земя.
	Хълмовете скриваха от погледа им всичко, което се намираше отвъд тях, и двата коня изглеждаха безпомощни сред заобикалящите ги отвсякъде скали. Те вървяха един до друг и си проправяха път сред мъртвата орлова папрат с необичайно малки крачки.
	Мери беше започнала да се отчайва. Тя погледна през рамо към черните хълмове, които я караха да се чувства нищожна. Бяха се отдалечили прекалено много от Уорлиган, а Порт Хил вече принадлежеше на друг свят. Пустошта притежаваше някаква странна магия, която я правеше недостъпна и я пренасяше във вечността. Франсис Дейви беше посветен в тайните й и се придвижваше в тъмнината като слепец в дома си.
	— Къде отиваме всъщност? — попита го Мери.
	Викарият се усмихна изпод широкополата си шапка, посочи на север и отвърна:
	— Съвсем скоро представителите на закона ще започнат да обикалят по крайбрежието на Корнуол. Споменах ти за това през нощта, когато се качи при мен в каретата на връщане от Лонсестън. Но тази нощ не съществува опасност да се натъкнем на тях, а също и утре. Единствено чайките ще продължават да се реят над скалите между Боскасъл и Хартланд. С Атлантическия океан открай време сме приятели. Той е по-суров и по-безжалостен, отколкото ми се иска, но въпреки всичко ми е приятел. Както знаеш, Мери Йелан, на този свят съществуват кораби, макар че напоследък предпочиташ да не ги споменаваш. Един от тях ще ни отведе от Корнуол.
	— Ще напуснем Англия, така ли, господин Дейви?
	— А ти какво предлагаш? След днешния ден викарият на Олтърнън ще бъде длъжен да се раздели със Светата църква и отново ще се превърне в изгнаник. Ще имаш възможност да посетиш Испания, Мери, а също и Африка, и да се насладиш на истинско слънце — ще усетиш пясъка на пустинята под краката си, стига да имаш желание. На мен ми е безразлично накъде ще поемем. Ти ще избереш посоката. Защо се усмихваш и клатиш глава?
	— Усмихвам се, защото това, което казвате, няма как да се случи. Знаете не по-зле от мен, че ще избягам при първа възможност, може би още в първото село, което срещнем по пътя си. Тръгнах с вас, защото в противен случай щяхте да ме убиете, но когато се съмне и започнем да срещаме хора, вие ще бъдете не по-малко безпомощен от мен.
	— Така да бъде, Мери Йелан. Готов съм да поема този риск. В лекомислената си увереност обаче ти забравяш, че северният бряг на Корнуол е различен от южния. Каза ми, че си родена в Хелфорд, където утъпканите пътеки следват завоите на реката и селата са близо едно до друго, а край пътя се нижат къщи. Северният бряг обаче не е толкова гостоприемен, както съвсем скоро ще имаш възможност да се убедиш. Той е див като пустошта наоколо и докато пътуваме към пристанището, което имам предвид, ти няма да виждаш друго лице, освен моето.
	— В такъв случай нека да допуснем — започна разпалено Мери, като едва потискаше страха си, — че ще успеем да се доберем до пристанището и ще отплаваме с кораба, който ще ни чака, към някое място по ваш избор, например към Африка или към Испания. Нима си мислите, че след като стигнем там, аз ще си затворя очите за факта, че сте убиец, и няма да ви издам?
	— Дотогава ще забравиш за това, Мери Йелан.
	— Ще забравя, че убихте сестрата на майка ми?
	— Да, ще забравиш не само за това, но и за много други неща. Ще забравиш за пустошта, за странноприемница „Ямайка“ и за деня, в който неспокойните ти крака застанаха на пътя ми. Ще забравиш за сълзите, които проливаше, докато се връщаше от Лонсестън, и за младия мъж, който беше станал причина за тях.
	— Доставя ви удоволствие да се държите безцеремонно с мен, нали, господин Дейви?
	— Доставя ми удоволствие, когато успея да напипам някое от болните ти места. Не е нужно да хапеш устни и да се мръщиш. Мога да отгатна всяка твоя мисъл. Както вече ти казах, изслушал съм немалко изповеди и знам по-добре от теб за какво мечтаят жените. В това се състои предимството ми пред брата на съдържателя на странноприемницата.
	Той се усмихна отново и разчупи маската, а Мери погледна настрани, за да избегне подигравателния му поглед.
	Продължиха да яздят мълчаливо и след малко на Мери й се стори, че тъмнината е станала още по-непрогледна, а въздухът — още по-задушен. Околните хълмове вече не се виждаха. Конете пристъпваха внимателно и от време на време спираха и пръхтяха, сякаш се страхуваха да не направят погрешна крачка. Почвата беше мочурлива и опасна и макар че наоколо беше пълен мрак, от начина, по който копитата им потъваха в тревата, Мери се досети, че са заобиколени от блата.
	Това обясняваше страха на конете. Тя погледна към спътника си и се опита да разбере в какво настроение е той. Викарият се беше навел напред на седлото и се взираше в тъмнината, която с всяка изминала минута ставаше все по-гъста и все по-непрогледна, и от напрегнатото изражение на лицето му и от стиснатите му устни Мери разбра, че вниманието му е съсредоточено изцяло върху опитите му да избягва коварните места. Нервността на коня се беше предала и на нея и тя си спомни как изглеждаха блатата на дневна светлина: туфите кафява трева се люлееха на вятъра, а отвъд тях високите, притиснати една към друга тръстики потрепва и шумоляха над черната, смълчана в очакване вода при най-лекия му повей. Тя беше чувала, че дори местните хора понякога се заблуждават и попадат в клопката им — възможно е, докато стъпва уверено и си мисли, че е вън от опасност, човек най-неочаквано да се препъне и да потъне във водата. Франсис Дейви познаваше добре местността, но не беше безгрешен и би могъл да се загуби в пустошта.
	Ромонът на подскачащите по камъните потоци се чуваше на километър и половина разстояние, но водата в блатата не издаваше никакъв звук. Първото подхлъзване можеше да се окаже последно. Нервите на Мери бяха опънати до скъсване. Подсъзнателно тя се подготвяше да скочи от седлото, ако конят й изведнъж загуби равновесие и полети като сляп към задушливата блатна трева, скован от страх. Тя чу как спътникът й преглътна и този звук още повече засили тревогата й. Той беше свалил шапката си, за да не му пречи, и поглеждаше ту надясно, ту наляво. Косата и дрехите му блестяха от влагата, която се беше просмукала в тях. Мери се взираше в издигащата се от мократа земя в низината мъгла и вдишваше острата кисела миризма на гнилите тръстики. Изведнъж мъглата ги погълна, изолира ги от миризмите и звуците и подобно на бяла стена препречи пътя им.
	Франсис Дейви дръпна юздите и двата коня веднага се заковаха намясто. Те трепереха и пръхтяха, а излизащата от хълбоците им пара се смесваше с мъглата.
	Викарият и Мери изчакаха известно време, защото и двамата знаеха, че мъглата в пустошта понякога изчезва също толкова бързо, колкото се е появила, но този път тя нямаше никакво намерение да се разнесе. Беше увиснала във въздуха подобно на гъста паяжина.
	Франсис Дейви се обърна към Мери. Той приличаше на призрак — мъглата беше полепнала по миглите и по косата му, а лицето му както винаги беше застинало като безизразна маска, — докато изричаше:
	— Явно всички боговете са ми сърдити. Познавам добре тази мъгла. Ще минат няколко часа, преди тя да се вдигне. Да продължим напред, би било по-неразумно, отколкото да се върнем. Трябва да изчакаме тук, докато се съмне.
	Мери мълчеше. Отново я обзе надежда, но веднага съобрази, че мъглата също ще затрудни преследвачите, защото тя е враг както на дивеча, така и на ловеца. След малко попита:
	— Къде се намираме?
	Викарият хвана отново юздите и насочи конете наляво. Докато се отдалечаваха от низината, тревата, в която потъваха копитата им, постепенно отстъпи място на обрасла с пирен и осеяна с камъни твърда земя, а мъглата продължаваше да пълзи около тях.
	— Най-накрая ще можеш да си починеш, Мери Йелан — каза Франсис Дейви, след като дълго мълча. — Ще разполагаш с пещера за подслон и с легло от гранит. Утре може би ще се върнеш към света, който познаваш, но тази нощ ще спиш на хълма Ръф.
	Конете се бяха навели напред и се изкачваха бавно и унило по забуления в мъгла хълм.
	След малко Мери вече седеше, облегнала гръб на една вдлъбнатина в скалата на пещерата. Сгушена в наметалото, тя приличаше на привидение. Беше обгърнала с ръце коленете си и беше подпряла брадичката си на тях, но студеният въздух проникваше през гънките на наметалото. Високият назъбен връх на хълма се издигаше сред мъглата подобно на корона, а под тях облаците все още бяха увиснали на небето като непроницаема стена.
	Тук въздухът беше чист и кристално ясен и не се интересуваше какво се случва в низината, където на живите същества им се налагаше да се лутат и да се препъват в мъглата. Вятърът шепнеше сред камъните и люлееше пирена. Студеното им и остро като нож дихание се плъзгаше по подобните на олтари плоски плочи и отекваше в пещерите. Тези звуци се сливаха и наподобяваха тиха глъчка.
	От време на време звуците затихваха постепенно и отново се възцаряваше мъртва тишина. Допрели глави, конете стояха на завет до един каменен блок, но дори и те бяха неспокойни и често се оглеждаха да търсят стопанина си. Викарият седеше на няколко метра от спътницата си. От време на време Мери усещаше погледа му върху себе си, сякаш той се чудеше какви са шансовете им да успеят да се изплъзнат от преследвачите си. Тя непрекъснато беше нащрек в очакване викарият да се нахвърли върху нея и при всяко негово движение върху плоския камък отпускаше ръцете си, които обгръщаха коленете й, и ги свиваше в юмруци.
	Франсис Дейви й беше казал, че трябва да поспи, но сънят бягаше от клепачите й. Ако по някое време сънят случайно се опиташе да се промъкне незабелязано, тя щеше да се отбранява, щеше да го налага с юмруци, защото в момента той беше неин враг. Тя си даваше сметка, че ако отстъпеше пред него, по някое време щеше да се събуди от допира на студените му ръце до гърлото си и като отвари очи, щеше види бледото му лице, надвесено над нея. Щеше да види ореола от къса бяла коса и неподвижните му безизразни очи, в които щеше да гори онзи огън, който беше виждала и преди. Това беше неговото царство, царството на тишината и самотата, и той се чувстваше защитен от високите гранитни върхове и от мъглата под тях. Веднъж го чу, че се прокашля, сякаш възнамеряваше да каже нещо, и си помисли, че двамата нямат нищо общо с реалния живот и че са запратени във вечността. Кошмарът, който щеше да последва, нямаше да има край и тя постепенно щеше да изчезне, да се слее с неговата сянка.
	Викарият не каза нищо и вятърът отново зашепна в тишината. Шепотът му ту се усилваше, ту стихваше и звучеше като стон между камъните. Той сякаш не идваше отникъде, от нито един бряг. Издигаше се от самите камъни и извираше от земята под тях, свистеше в кухините на пещерите и в цепнатините на скалите и звучеше като преминаващи във вопли въздишки. Носеше се във въздуха подобно на песен, изпълнявана от хор от мъртъвци.
	Мери се загърна още по-плътно с наметалото и понечи да нахлузи качулката на главата си, за да заглуши звука, но в този момент вятърът се усили и разроши косата й и тя усети зад гърба си течението, което раздра въздуха като писък.
	Беше трудно да се разбере какво причинява това течение, защото в низината тежката мъгла все още се стелеше по земята, упорита както винаги, и във въздуха не се усещаше дори лек полъх, който би могъл да разкара облаците. Тук, на върха, вятърът фучеше и ридаеше, нашепваше за страх, кръвопролития и отчаяние и някаква дива лутаща се мелодия отекваше в гранита високо над главата на Мери, на самия връх на хълма Ръф, сякаш боговете бяха застанали там и бяха вдигнали големите си глави към небето. Във въображението си Мери чуваше шепота на хиляди гласове и тропота на хиляди крака и виждаше как камъните до нея се превръщат в хора. Тези хора говореха на език, който тя не разбираше. Лицата им не приличаха по нищо на човешки лица — те бяха по-древни от времето и груби като гранита. Ноктите на ръцете и краката им приличаха на нокти на птица. Каменните им очи бяха обърнати към нея, но те сякаш гледаха през нея. Мери се чувстваше като подмятано от вятъра листо, а тези древни чудовища щяха да живеят вечно. Те вървяха към нея в стройни редици подобно на слепци, които всеки момент щяха да я прегазят.
	Мери извика и скочи на крака. Всеки нерв в тялото й трептеше като струна. Вятърът беше започнал да утихва и тя го усещаше като лек полъх върху косата си. Черните каменни плочи до нея отново бяха застинали, а Франсис Дейви я гледаше, подпрял с ръце брадичката си.
	— Беше заспала — съобщи той.
	— Не, не бях заспала — отвърна неуверено Мери, чийто ум отказваше да приеме, че е сънувала.
	— Уморена си, но продължаваш да се опитваш да дочакаш будна настъпването на утрото. Сега е едва полунощ и скоро няма да се съмне. Отпусни се, Мери Йелан. Безсмислено е да се бориш със себе си, като отпращаш съня. Мислиш си, че искам да те нараня, така ли?
	— Не си мисля нищо, но не мога да заспя.
	— Сигурно си замръзнала. Свила си се в наметалото, а главата ти е подпряна на скалата. Моето положение не е по-добро от твоето, макар че съм на завет. Би било по-разумно да се топлим взаимно.
	— На мен не ми е студено.
	— Предложих ти да го направим, защото съм наясно с времето през нощта. На разсъмване става много студено. Глупаво е да седиш сама. Ела при мен. Ще допрем гърбовете си и тогава можеш да поспиш, ако искаш. Нямам никакво желание, нито намерение да те докосвам.
	Стиснала ръце под наметалото, Мери поклати глава. Тя не можеше да види лицето на викария, защото върху него падаше сянката на един камък, но беше сигурна, че той се усмихваше в тъмнината и й се присмиваше заради страха, който тя изпитваше от него. Наистина беше замръзнала, както предположи той, и тялото й жадуваше за топлина, но никога не би потърсила закрила от него. Ръцете и краката й се бяха вкочанили и тя имаше чувството, че се е сляла с гранита. Непрекъснато се унасяше и го сънуваше — огромна причудлива фигура с бяла коса и бели очи. Той докосваше гърлото й, шепнеше й в ухото и тя се пренасяше в един нов свят, населен със същества, които приличаха на него и й препречваха пътя с протегнати напред ръце. Духащият в лицето й студен вятър я събуждаше и я връщаше към действителността, в която нищо не се беше променило — тъмнината все още беше непрогледна, мъглата все още не се беше вдигнала и нощта беше същата както преди, само времето се беше придвижило напред с шейсет секунди.
	Сънува как обикаля Испания с него. Той набра някакви уродливи яркочервени цветя, усмихна й се и й ги поднесе. Тя се опита да хвърли цветята, но те залепваха за полата й, пълзяха към врата й и я душаха.
	В един друг сън двамата се возеха в подобна на огромен черен бръмбар карета. Каретата се смаляваше постепенно и стените й ги притискаха един към друг и изтръгваха живота от тях. Най-накрая изпотрошените им тела се сплескаха и двамата лежаха, застинали във вечността като две плочи гранит.
	Мери се събуди и докато идваше на себе си, усети ръката на викария върху устата си. Това не беше халюцинация, която беше плод на блуждаещия й ум, а жестока реалност. Опита се да го отблъсне, но той й прошепна с дрезгав глас в ухото да не мърда, изви ръцете й и бавно и съсредоточено, без да проявява грубост, ги завърза на гърба й с колана си. Макар че ръцете й бяха вързани здраво, тя не усещаше болка. Викарият пъхна пръст под колана, за да се увери, че той няма да ожули кожата й. Мери го наблюдаваше безпомощно и се надяваше, че като се взира в очите му, ще успее да прочете мислите му.
	Франсис Дейви извади от джоба на палтото си носна кърпа и завърза с нея устата й. Мери не беше в състояние нито да говори, нито да вика. Не й оставаше нищо друго, освен да лежи и да чака. След малко той я изправи на крака — краката й бяха свободни и тя можеше да върви — и я отведе встрани от гранитните камъни.
	— Трябваше да го направя, Мери — зашепна той. — Така опасността и за двама ни ще бъде по-малка. Снощи, когато тръгнахме, не бях взел предвид мъглата. Не искам да се проваля заради нея. Ослушай се и ще разбереш защо те вързах и защо трябва да мълчиш.
	Двамата бяха застанали на ръба на една скала. Той я държеше за ръката, докато сочеше към мъглата в низината.
	— Ослушай се — повтори. — Слухът ти вероятно е по-остър от моя.
	Мери осъзна, че е спала по-дълго, отколкото си мислеше, защото беше започнало да се развиделява. Ниските облаци пълзяха по небето и се сливаха с мъглата, а бледата светлина на изток известяваше наближаването на момента, в който слънцето щеше да изплува неохотно от тях.
	Мъглата още не се беше вдигнала и покриваше пустошта като бяла пелена. Мери погледна в посоката, в която сочеше ръката на викария, но освен мъглата и мокрите стъбла на пирена не видя нищо друго. Ослуша се, както й беше казал той. Някъде отдалече изпод мъглата долетя звук, който беше нещо средно между вик и зов. Звукът беше странен и остър и не приличаше на човешки глас. Той се усили постепенно, като раздираше тревожно въздуха. Франсис Дейви се обърна към Мери — мъглата все още беше полепнала по миглите и по косата му — и я попита:
	— Знаеш ли какво е това?
	Мери се взря в него и завъртя глава. Дори и устата й да не беше запушена, тя не би могла да определи звука по никакъв начин, защото никога досега не го беше чувала. Франсис Дейви се усмихна — мрачната му усмивка раздели лицето му на две, сякаш върху него зейна рана — и добави:
	— Бях забравил, че мировият съдия от Норт Хил отглежда ловни кучета. Това е много неприятно и за двама ни, Мери.
	Мери разбра какво имаше предвид той. Осъзнала причината за долитащия от низината шум, тя вдигна изпълнените си с ужас очи към него, а после към двата коня, които продължаваха да чакат търпеливо до скалата.
	— Да — потвърди Франсис Дейви, след като проследи погледа й, — трябва да ги отвържем и да ги прогоним надолу към пустошта. Повече няма да ни бъдат от полза, а по-скоро ще насочат кучетата към нас. Защото в противен случай ще се окаже, че бедният Вихър отново ме е издал.
	Докато викарият освобождаваше конете и ги повеждаше надолу по стръмния склон, Мери го наблюдаваше със свито сърце. След като направи няколко крачки, той спря, наведе се, вдигна камъни от земята и започна да ги хвърля по тях. Конете се препъваха и се хлъзгаха по мократа папрат. Те усетиха инстинктивно, че яростната атака скоро няма да престане, започнаха да пръхтят и се понесоха надолу към низината, изпълнени с ужас. Откъртените от копитата им камъни и буци пръст се търкаляха по склона, докато конете изчезваха от погледите им в бялата мъгла. Лаят на кучетата, остър и настойчив, вече се чуваше по-ясно. Докато тичаше обратно към Мери, Франсис Дейви съблече дългото си черно палто, чиито поли се усукваха около коленете му, а после свали шапката си и я запрати надолу към обраслата с пирен низина.
	— Хайде да тръгваме — подкани я той. — В момента е без значение дали сме приятели или врагове, защото ни грози една и съща опасност.
	Двамата запълзяха нагоре по склона сред камъните и плочите от гранит към върха на хълма Ръф. Докато се промъкваха между скалите, затънали до колене в мократа папрат и черния пирен, на Мери й беше трудно да върви със завързани ръце и Франсис Дейви я беше прегърнал през кръста. На няколко метра от върха от една чудовищно усукана гранитна плоча се беше оформил навес. Останала без сили и цялата в драскотини, от които течеше кръв, Мери легна под него, а Франсис Дейви продължи нагоре, като търсеше опора за краката си в пукнатините на скалата. След малко той спря, върна се и се наведе към нея. Тя поклати глава, за да му покаже, че не е в състояние да продължи, но той я изправи на крака, сряза колана, с който бяха вързани китките й, свали кърпата от устата й и изкрещя:
	— Свободна си да избягаш, стига да можеш!
	Очите му горяха като въглени на бледото му лице, а вятърът рошеше бялата му коса. Задъхана, Мери се хвана за една издатина, а той се изкачи над нея. Слабата му черна фигура приличаше на залепнала върху скалата пиявица. Долитащият изпод пелената на мъглата лай на кучетата звучеше призрачно. Към него се бяха присъединили виковете и крясъците на мъжете. Шумът, който изпълваше въздуха, беше още по-ужасяващ поради факта че кучетата и хората не се виждаха. Облаците запълзяха бързо по небето и жълтите лъчи на слънцето се показаха над мъглата. Мъглата започна да се издига нагоре подобно на виещ се димен стълб и се сля с облаците. Земята, която дълго време беше забулена от нея, се взря в небето. Тя беше толкова освежена, че сякаш се беше преродила. Мери погледна надолу към склона, по който се чернееха затънали до коленете в пирена човешки фигури. Лъчите на слънцето ги огряваха, а открояващите се върху сивите скали червеникавокафяви кучета лаеха и тичаха пред тях като плъхове между камъните.
	Уловила дирята, групата напредваше бързо. Мъжете, около петдесетина, крещяха и сочеха към огромните каменни плочи. Лаят на кучетата отекваше все по-силно в пукнатините на скалите и огласяше пещерите.
	Облаците също се разсеяха и над главите им блесна ясното синьо небе.
	Един от мъжете, който беше коленичил на не повече от петдесет метра от Мери, изкрещя, вдигна пушката към рамото си и стреля. Куршумът се заби в гранита, без да засегне Мери. Когато мъжът се изправи на крака, тя го позна. Беше Джем. Той не я беше забелязал.
	Джем стреля отново и този път куршумът изсвири покай ухото й и тя усети лек полъх върху лицето си.
	Кучетата се щураха насам-натам в гъстата папрат и едно от тях скочи към издатината, върху която беше застанала Мери, и подуши камъка. Джем стреля отново. Мери погледна нагоре и видя високата черна фигура на Франсис Дейви, която се открояваше на фона на ясното небе. Той беше застанал на една широка, подобна на олтар плоча високо над главата й. Остана за миг неподвижен като статуя, а после разпери ръце, както птицата разперва крила, за да излети, и падна от своя гранитен връх върху мокрия пирен и натрошените камъни.


>	18

	Беше студен и ясен ден в началото на януари. Дупките по пътя, които обикновено бяха разкаляни или пълни с вода, сега бяха покрити с тънък слой лед, а коловозите бяха заскрежени.
	Скрежът беше положил бялата си длан върху простиращата се до хоризонта пустош и тя беше посърнала и безцветна, за разлика от небето, което беше синьо и безоблачно. Земята беше замръзнала, а ниската трева скърцаше като чакъл под краката й. На местата, обрасли с трева и ниски храсти, топлината на слънцето създаваше лъжлива представа за пролетно време, но тук мразовитият дъх на зимата щипеше бузите й. Мери вървеше сама през Пустошта на дванайсетимата мъже. Вятърът я шибаше в лицето и тя се чудеше защо Килмар, който се намираше вляво от нея, вече не изглеждаше заплашителен, а беше просто един черен скалист хълм под небето. Вероятно досегашните й тревоги бяха притъпили усещането й за красота и тя беше започнала да приписва на природата някои човешки черти. За нея суровостта на пустошта беше преплетена със страха й от чичо й и с омразата й към странноприемница „Ямайка“. Пустошта все още беше мрачна, а хълмовете бяха враждебни, но предишната им злокобност беше изчезнала и тя можеше да върви сред тях с безразличие.
	Мери беше свободна да отиде където поиска и мислите й се насочиха към Хелфорд и към зелените долини на юг. Тя изпитваше странен, болезнен копнеж по своя дом и по познатите приветливи лица. Широката река се вливаше в морето и водите й се плискаха по брега. Тя си спомни с печал всички аромати и звуци, сред които беше живяла толкова дълго.
	Притоците на реката бягаха от нея като непослушни деца от майка си и се губеха сред дърветата и шепнещите потоци. През лятото листата на дърветата шумоляха весело и даряваха с прохлада морните тела, а през зимата голите им клони им осигуряваха подслон. Мери жадуваше да зърне отново полета на птиците сред дърветата и да чуе приятните звуци, които огласяха фермата: кресливото кудкудякане на кокошките, звънливото кукуригане на петлите и суетливото крякане на гъските. Искаше й се отново да подуши топлия тор в обора и да усети влажния дъх на кравите върху ръцете си, да чуе тежки стъпки на двора и подрънкването на ведрото до кладенеца, да се облегне на портата, да пожелае „лека нощ“ на преминаващ по пътя приятел и да види виещия се от комините син пушек. До нея щяха да долитат познати гласове; някои от тях щяха да бъдат груби, а други — и приятни за ухото. От време на време от някой кухненски прозорец щеше да звучи весел смях. Тя щеше да бъде заета през целия ден във фермата си. Щеше да става рано, да вади вода от кладенеца и да се движи спокойно и уверено сред малкото си стадо. Щеше да се труди неуморно и за нея работата щеше да бъде удоволствие и средство срещу болката. Щеше да се радва на плодовете на всеки сезон и душата й щеше да бъде спокойна и доволна. Тя принадлежеше на земята и щеше отново да се върне към земята и да пусне дълбоки корени в нея, така както бяха направили предците й. Земята на Хелфорд й беше дала живот и след смъртта си тя отново щеше да стане част от нея.
	Мери не се притесняваше от самотата, която я очакваше. Отруденият човек не й обръща внимание, защото, щом свърши работата си за деня, той ляга да спи. Тя беше избрала своя път и смяташе, че той е правилен и почтен. Не възнамеряваше повече да губи време, да проявява слабост и колебание както през изминалата седмица, а щеше да уведоми господин и госпожа Басът за решението си, когато се върнеше на обяд в дома им. Двамата бяха много любезни, дори прекалено любезни, докато я умоляваха да остане да живее при тях, ако не завинаги, то поне през зимата. За да не се чувства неудобно и да смята, че ще им бъде в тежест, те й обясниха, че би могла да помага в домакинството, да се грижи за децата и да прави компания на госпожа Басът.
	Мери ги слушаше неохотно, отговаряше им уклончиво и им благодареше непрекъснато за това, което бяха направили за нея.
	Мировият съдия, безцеремонен, но добродушен, я упрекна заради мълчанието й по време на вечерята:
	— Крайно време е, Мери, вместо просто да се усмихваш и да ни благодариш, да вземеш решение. Наясно си, предполагам, че си прекалено млада, за да живееш сама, а и лицето ти е прекалено красиво. Както вече си се убедила, в нашия дом има място за теб и двамата със съпругата ми те молим да останеш тук. Винаги ще се намира работа за теб — ще береш цветя за вазите от градината, ще пишеш писма, ще се караш на децата. Обещавам ти, че няма да стоиш със скръстени ръце.
	Веднъж, докато двете бяха в библиотеката, госпожа Басът сложи приятелски ръката си на коляното на Мери и й наговори почти същите неща:
	— Ще ни бъде много приятно с теб. Защо не останеш с нас завинаги? Децата те обожават. Вчера Хенри ми каза, че ще ти подари понито си, ако се съгласиш да живееш в нашия дом. Уверявам те, че по този начин той те удостоява с висока чест. Ще ти осигурим спокойствие. Няма да имаш никакви грижи и тревоги, а когато господин Басът отсъства от къщи, ще ми правиш компания. Все още ли ти липсва Хелфорд?
	Мери се усмихна и й благодари, но не беше в състояние да изрази с думи какво означаваше за нея споменът за Хелфорд.
	Господин и госпожа Басът си мислеха, че тя все още не може да се отърси от напрежението от последните месеци и се опитваха добронамерено да й помогнат да се справи в него, но домът им в Норт Хил беше отворен за хората в околността и когато им гостуваха, съседите им съвсем естествено обсъждаха една и съща тема. Съдия Басът беше повторил сто пъти историята си и имената „Олтърнън“ и „Ямайка“, които тя искаше да забрави завинаги, предизвикваха все по-силно отвращение у нея.
	Съществуваше още една причина, поради която Мери искаше да замине: беше се превърнала в обект на любопитство за хората и семейство Басът не без известна гордост я изкарваха герой пред приятелите си. Тя им беше признателна за грижите и се стараеше да се държи любезно, но изпиваше неудобство от тях, защото не принадлежеше към техния свят. Те бяха от друга порода, от друга класа. Уважаваше ги и ги харесваше и беше благоразположена към тях, но не ги обичаше.
	Господин Басът и съпругата му я караха най-чистосърдечно да взема участие в разговорите, когато имаха гости, за да не се чувства изолирана, а тя копнееше да остане сама в тишината на стаята си или в уютната кухня на коняря Ричардс, чиято съпруга с бузи като червени ябълки винаги я посрещаше топло.
	Мировият съдия, верен на чувството си за хумор, често се шегуваше с нея.
	— В Олтърнън се освободи място за свещеник — каза й веднъж той, като се смееше на всяка дума, която изричаше. — Искаш ли да го заемеш, Мери? Обзалагам се, че ще се справяш много по-добре от предишния свещеник.
	Мери се усмихна, за да му достави удоволствие, и се чудеше как е възможно този човек да не се досеща за горчивите спомени, които те й навяваха.
	— Е, оттук нататък в странноприемница „Ямайка“ повече няма да се върти контрабанда — сподели с нея предишната вечер господин Басът. — А ако успея да направя това, което съм намислил, ще бъде сложен край и на запоите. Ще измета всички паяжини от нея и нито един амбулантен търговец или циганин няма да посмее да прекрачи прага й. Ще наема някой честен човек, който никога в живота си не е помирисвал бренди, и той ще запаше престилка на кръста си и ще закачи табела с надпис „Добре дошли“ над вратата й. И знаеш ли кои ще бъде първите му гости? Ти и аз, Мери.
	Той се изсмя гръмко, като се потупваше по бедрото, а тя се усмихна измъчено в отговор на шегата му.
	Мери си мислеше за всичките тези неща, докато вървеше сама през Пустошта на дванайсетимата мъже, и осъзнаваше все повече, че трябва в най-скоро време да напусне Норт Хил, защото това не са нейните хора и че само сред горите и потоците на Хелфорд ще може отново да намери покой.
	Откъм Килмар се зададе каруца, чиито колела оставяха следи подобно на подскачащ върху белия скреж заек. Тя беше единственото нещо, което се движеше в притихналата пустош. Мери я погледна подозрително, защото наоколо нямаше никакви други къщи, освен къщата в Триуорта, но тя се намираше далече оттук в долината на потока Уиди и доколкото й беше известно, беше празна. Не беше виждала собственика й, откакто той стреля по нея на хълма Ръф.
	— Този мъж е неблагодарен негодник, каквито са всички мъже от неговата порода — беше се възмутил съдията. — Ако не бях аз, Джем Мерлин вече щеше да бъде в затвора и щеше да излежава присъда, достатъчно дълга, за да пречупи духа му. Притиснах го до стената и той нямаше друг избор. Признавам, че после се държа достойно и ни помогна да ви проследим, докато бягахте с онзи мерзавец с черното расо, но все още не ми е благодарил за това, че изчистих името му, и доколкото знам, вече се е запилял някъде по света. Досега нито един човек с фамилията Мерлин не е направил нищо друго, освен да провали живота си, а той върви по същия път.
	И така, къщата в Триуорта беше празна, конете бродеха заедно с дивите си събратя в пустошта, а господарят им беше постъпил така, както тя очакваше от него — беше заминал с песен на уста.
	Каруцата се приближаваше към склона на хълма. Мери я наблюдаваше, заслонила очи от слънцето. Конят беше навел глава и уморено теглеше каруцата. Мери се взря в странния й товар — тя беше пълна с тенджери, тигани, дюшеци и дъски. Някой явно се местеше в нов дом и пренасяше покъщнината си. Мери не се замисли върху този факт, защото реши, че в това преселение няма нищо необичайно. Едва когато каруцата се изравни с нея, тя позна мъжа, който водеше коня и й махаше с ръка. Приближи се до каруцата, потупа коня по гърба с престорено безразличие и започна да му говори, докато Джем подпираше с камък едното от колелата й.
	— Оздравя ли? — извика той иззад каруцата. — Чух, че си болна и си на легло.
	— Не си чул правилно — отвърна Мери. — В момента живея в къщата на семейство Басът в Норт Хил. Помагам в домакинството и се разхождам. С мен всичко е наред. Единственият ми проблем е, че изпитвам отвращение към тези места.
	— Носи се слух, че ще се установиш тук и ще бъдеш компаньонка на госпожа Басът. Предполагам, че слухът отговаря на истината. Според мен, ако останеш при тях, ще се радваш на спокоен живот. Семейство Басът, изглежда, са мили хора. Надявам се, че след като ги опознаеш, ще се окаже, че те наистина са мили.
	— Откакто почина майка ми, никой друг в Корнуол не е бил толкова добър с мен. Това е единственото нещо, което ме интересува. Въпреки всичко обаче нямам намерение да остана в Норт Хил.
	— О, така ли?
	— Ще се върна в Хелфорд.
	— И какво ще правиш там?
	— Ще се опитам отново да се сдобия с ферма. Ще работя, докато събера пари. Имам много приятели в селото, а също и в Хелстън. Те ще ми помагат, докато си стъпя на краката.
	— А къде ще живееш?
	— Вратата на всяка къща в селото ще бъде отворена за мен. На юг, по нашите места хората почитат съседите си.
	— Не бих могъл да кажа как стоят нещата тук, защото никога не съм имал съседи, но винаги съм смятал, че ако живея в някое село, ще се чувствам така, сякаш съм затворен в кутия. Докато надничам над портата на двора си, ще мога да виждам градината на съседа си и ако неговите картофи са по-едри от моите, двамата ще обсъждате тази тема, докато не се скараме. Когато готвя заек, миризмата ще стигна до неговата кухня. По дяволите, Мери, що за живот е това?
	Джем сбърчи отвратено нос и Мери се засмя, а после очите й пробягаха по нахвърлените безразборно в каруцата вещи.
	— Какво ще правиш с тях? — попита го тя.
	— И аз като теб вече изпитвам отвращение към тези места. Искам да избягам надалече от миризмата на торфа и блатата, а също и от Килмар, чието грозно и намръщено лице е обърнато към мен от зори до здрач. Тук, в каруцата, е моят дом, Мери, тук е всичко, което имам, и аз ще го отнеса там, където ме отведат фантазиите ми. Скитник съм от дете и ще умра като скитник. Никога не съм създавал трайни връзки, никъде не съм пускал корени, никога не съм имал мечти. Това е единственият възможен начин на живот за мен.
	— Скитането няма да ти донесе покой, Джем. Самото съществуване представлява дълго пътуване и не е нужно да го усложняваш допълнително. Ще дойде време, когато ще ти се прииска да разполагаш с парче земя, с четири стени и с покрив, които да осигурят подслон за клетите ти уморени кости.
	— Ако става дума за това, цялото графство е мое, Мери. Небето е моят покрив, а замята — моето легло. Няма как да ме разбереш, защото си жена. Твоят дом е твоята крепост и ти милееш за нещата, които познаваш и обичаш. Аз никога не съм живял така. Днес може да преспя сред хълмовете, а утре — в някой град. Обичам да си търся късмета навсякъде, да бъда в компанията на непознати и да се сприятелявам с хора, които съм срещнал по пътя. По време на странстванията ми понякога новите ми приятели са мои спътници за един час, а друг път — за една година, преди да изчезнат от живота ми. Двамата с теб не говорим на един и същи език.
	Мери продължаваше да потупва коня. Гърбът му беше топъл и влажен под ръката й. Джем я наблюдаваше, а на устните му се беше появила едва забележима усмивка.
	— Къде смяташ да се установиш? — попита го Мери.
	— Някъде на изток от Теймър. Мястото е без значение за мен. Няма да се върна, докато не остарея и не забравя всичко, което ми се е случило тук. Първоначално възнамерявах да потегля в северна посока към Гънислейк, а после да продължа към графствата в централната част на страната. Те са богати и са по-добре развити от всички останали. Според мен там всеки би могъл да преуспее, ако положи достатъчно усилия. Вероятно някой ден ще имам пари и ще ми доставя удоволствие да си купувам коне, вместо да ги крада.
	— Централната част на страната е черна и грозна — отбеляза Мери.
	— Цветът на земята не ме интересува — отсече Джем. — Торфът в пустошта също е черен, нали? Както и дъждовната вода, която се събира в кочините на свинете в Хелфорд. Нима има някаква разлика?
	— Казваш тези неща просто защото ти се иска да ме опровергаеш. Те са лишени от всякакъв смисъл.
	— А какво друго бих могъл да направя, след като си се облегнала на коня ми, а непокорната ти коса се е оплела в гривата му? След пет-десет минути аз ще съм превалил хълма с лице, обърнато към Теймър, а ти ще се върнеш в Норт Хил, за да пиеш чай с господин Басът.
	— Би могъл да отложиш пътуването си и да дойдеш с мен в Норт Хил.
	— Не говори глупости, Мери. Как ме виждаш да пия чай с мировия съдия и да друсам децата му на коленете си? Аз не принадлежа към неговата класа, както и ти.
	— Знам много добре, че е така, ето защо ще се върна в Хелфорд. Затъжила съм се за него, Джем. Искам отново да имам възможност да вдишвам миризмата на реката и да обикалям из родните места.
	— Направи го тогава. Обърни се с гръб и тръгни веднага. След петнайсетина километра ще излезеш на пътя, който ще те отведе до Бодмин, а след като стигнеш до Труро, ще продължиш към Хелстън. Там ще намериш старите си приятели и някой от тях ще те подслони в къщата си, докато събереш пари, за да си купиш ферма.
	— Днес си много груб и жесток.
	— Груб съм с конете си, когато те се инатят и правят каквото си искат, но това не означава, че не ги обичам.
	— Ти никога в живота си не си обичал.
	— Просто не използвам често тази дума.
	Джем заобиколи каруцата и ритна камъка под колелото й.
	— Какво правиш? — попита го Мери.
	— Вече наближава пладне и е крайно време да потеглям на път. Достатъчно се забавих да дрънкам празни приказки. Ако беше мъж, щях да те поканя да дойдеш с мен. Ти щеше да се качиш в каруцата, щеше да си бръкнеш в джобовете и да ми правиш компания, докато ти омръзне.
	— Бих приела поканата ти, ако ме отведеш на юг.
	— Аз обаче съм решил да тръгна на север, а ти не си мъж, а жена и ако дойдеш с мен, бързо ще осъзнаеш този факт. Отмести се от пътя, Мери, и пусни юздите на коня. Довиждане.
	Той взе лицето й в ръце и я целуна, а после се засмя и каза:
	— Когато станеш стара мома и навлечеш топли ръкавици, ще си спомняш за тази целувка. Би трябвало тя да ти е достатъчна до края на дните ти. Ще си кажеш: „Той крадеше коне и не му пукаше за жените. Въпреки това, ако не бях толкова горда, сега щях да бъда с него“. — Джем се качи в каруцата, погледна към нея, изплющя с камшика и се прозина. — До довечера ще съм изминал осемдесет километра. Ще спра край пътя и ще си опека бекон за вечеря, а после ще опъна палатката, ще легна в нея и ще спя като бебе. Ще си мислиш ли за мен?
	Мери не го слушаше. Тя стоеше с лице, обърнато на юг, и кършеше нерешително ръце. Отвъд хълмовете пустошта преминаваше в пасища, а пасищата — в долини, през които препускаха потоци. Тишината и спокойствието на Хелфорд я очакваха край течащата вода.
	— Не става дума за гордост — изрече тя. — Знаеш много добре, че не става дума за гордост. Душата ми жадува за дома и за нещата, които съм загубила.
	Без да казва нищо, Джем хвана юздите и подсвирна на коня.
	— Почакай — извика му Мери. — Задръж коня и ми подай ръка.
	— Джем остави камшика, протегна ръце към нея, издърпа я в каруцата, настани я на седалката до себе си и я попита:
	— Какво те прихвана изведнъж? Къде искаш да те заведа? Нали знаеш, че си обърната с гръб към Хелфорд?
	— Да, знам.
	— Ако дойдеш с мен, животът ти ще бъде труден, а понякога — доста бурен, Мери. Ще бъдеш лишена от постоянен дом, в който да се чувстваш удобно. Когато изпаднат в лошо настроение, мъжете не са добра компания, а в такива случаи аз, да ми прости Господ, ставам по-зъл, отколкото можеш да си представиш. Едва ли би предпочела да замениш живота във фермата с живота с мен, след като вероятността да намериш спокойствието, за което копнееш, е нищожна.
	— Ще поема този риск, Джем, и ще търпя лошото ти настроение.
	— Обичаш ли ме, Мери?
	— Мисля, че те обичам, Джем.
	— Повече, отколкото обичаш Хелфорд?
	— Никога не бих могла да ти отговоря на този въпрос.
	— Тогава защо седиш до мен?
	— Защото така искам и защото така трябва. Защото мястото ми е до теб и винаги ще бъде до теб.
	Джем се засмя, хвана я за ръката и й подаде юздите. Без да погледне назад, Мери се обърна с лице към Теймър.
