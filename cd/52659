>
	{img:diavol.jpg}
	{img:geroi.png}


>	Герои

	__2015:__
	Бьорн Белтьо, археолог
	Ребека, приятелка на Бьорн
	Айлерт Дален, ленсман
	Сири Шау, Крипос
	Даниел Люке, жертва
	Курт Люке, баща на Даниел
	Мариане Люке, майка на Даниел
	Пиеро Фичино, италиански свещеник
	Бертхолд Ауне, теолог

	__1963-2015:__
	Лорънс Голдуотър, органист
	Оскар Скар, клисар
	Естер Скар, дъщеря на клисаря
	Вибеке Грандал, жертва на клисаря

	__1708:__
	Конрад Кремер
	Хроникьорът Йон


>
	Миналото, каза майка ми три дни преди да умре, е товар, от който никога не можеш да се отървеш.
	Мога да си представя какво е имала предвид. Тя говореше най-вече за своето собствено минало. И го осъзна чак когато краят приближи. Въпреки това в думите й имаше нещо общовалидно за всички; нещо, над което размишлявах дълго.
	Обратно в Ювдал.
	Бил съм тук и преди. На почивка. Бягайки.
	Моят собствен товар е пълен с мистерии.



>	2015
>	Понеделник (I)
>	12 октомври — предиобед

>>	1
>>	Нежелан


#	I
	— Професор Бьорн Белтьо…
	Дрезгавият глас на ленсмана* беше изпълнен с недоверие. Не каза нищо повече. Просто името ми и титлата, които той произнесе така, сякаш бях професор по екзорсизъм и тъмни сили.
	[* От норв. lensmann — длъжност в полицията; полицейски началник. — Б.пр.]
	Не чета мисли. И все пак разбрах какво смята за мен: Бьорн Белтьо, този бледолик, този извратен археолог, този прекалено на сериозно взел се академик!


#	II
	Всяка история има свое начало. За някои тя започнала през 1708 г., когато немският проповедник и окултист Конрад Кремер пристигнал в Ювдал, точно по време на една жестока зимна буря, заедно със съпътстващите го невидими дяволи, демони и мъртви души, за да бъде впоследствие убит от самия Сатана.
	За други историята започнала през 1963 г., когато капелан Понтиус Фелдберг бил хвърлен от празната часовникова кула на църквата в Ювдал, за да срещне своя Създател двайсет метра по-долу върху чакълестата земя.
	За повечето обаче историята започна, рязко и брутално, преди малко повече от една седмица със смъртта на младия журналист и местен историк Даниел Люке. За мен — аз, който се реших доброволно да преразкажа последните събития — историята започна, когато в петък бях по-викан на една много изненадваща среща с директора на полицията, шефа на Крипос* и епископа на Агдер и Телемарк — странно триединство, бих казал. Никой от тях не се чувстваше особено комфортно, когато влязохме на среща при директора и се настанихме около дългата маса. Даже напротив. Изглеждаха доста обезсърчени. Озадачени. Несигурни. Нуждаели се от помощ. Разследването било в застой. Трябвала им нова гледна точка.
	[* Отдел за борба с организираната престъпност; акроним на Kriminal Politi Sentralen (букв. превод от норв.: Централа на криминалната полиция). — Б.пр.]
	Моята.


#	III
	По доста несвързан и неясен начин ми разказаха за Конрад Кремер, Понтиус Фелдберг и Даниел Люке.
	Говорело се, че Конрад Кремер бил убит от самия дявол. В християнския вътрешен доклад, който бил предаден на епископа на Кристиансан през февруари, лето Господне 1709-о, се посочва, че когато Кремер починал, очите му пожълтели, а зениците се превърнали в издължени цепнатини — „очите на дявола“, както било упоменато там. Когато клисарят на Ювдал открил трупа в двора на църквата в мразовитата коледна утрин, той видял, че снегът около него бил покрит със следи от копитата на дявола, върху дланта му била жигосана звезда с пет лъча — пентаграм, а пет черни лоени свещи ограждали мъртвия.
	С времето този стар случай бил забравен. Но в един ясен и студен септемврийски ден през 1963 г. починал и капеланът на Ювдал — Понтиус Фелдберг, при меко казано, мистични обстоятелства. Веднага след неделната служба той се втурнал нагоре към кулата, викайки името на демон. _Декарабия._ Няколко минути по-късно бил изхвърлен от камбанарията пред очите на епископа и всички миряни, събрали се пред църквата.
	Казва се, че историята се повтаря. В петък сутрин, преди десет дни, младият журналист Даниел Люке бил открит мъртъв под същата тази часовникова кула. Работел върху местен исторически труд за съдбите на Конрад Кремер и Понтиус Фелдберг, когато самият той бил убит.
	Каква връзка имаше между трите случая? Можех ли да допринеса с нещо към разследването?
	Директорът на полицията, шефът на Крипос и епископът ме гледаха умолително. Смятаха, че имам с какво да помогна. Опит в религиозните мистерии. Исторически познания. Фантазия. Бяха пълни с ласкателства. Помолиха ме да разровя архиви и документи, писма и регистри. Да разровя думите, да разровя земята. Заедно с някои от най-добрите ми студенти магистри щях да отворя 300-годишния гроб на Конрад Кремер. Какво можехме да открием? Разложен скелет? Или нещо напълно различно, което, да се надяваме, ще хвърли светлина над минали събития и ще изведе разследването с няколко крачки напред.
	Това беше намерението ми.
	Трябваше да откажа. Като професор по археология имам много малка представа от полицейска работа, съд и разследвания. Мистериите, чиито отговори търся, са на стотици, дори хиляди години. С извинителен тон трябваше да кажа, че нямам желание да се замесвам. Аз съм археолог, трябваше да кажа, а не детектив. Трябваше да се изправя, да благодаря учтиво и да си тръгна.
	Но никога не се научавам. И не направих нищо от изброеното.
	Вместо това попитах:
	— Как мога да бъде полезен?


#	IV
	И така се озовах тук. На нестабилен стол, в препълнена зала в офиса на полицейския началник на Ювдал. Ювдал — село, долина. За някои — състояние. Скрито и забравено. Селско общество в края на една от многото задънени улици на живота. _Ювдал — 46 км._ Пътуване назад в миналото. Няма какво да се прави тук.
	Мислех си, че ще съм добре дошъл. Но не. Ако имаше нещо, от което ювдалският своеволен полицейски началник Айлерт Дален да не се нуждае, то беше моята помощ. Беше ясно и сигурно. За него бях като трън в очите, като камък в обувката — натрапен му от висшите власти в Осло исторически експерт.
	Дален беше мъж с властен вид, военно отношение, сериозен поглед. Синьо-сиви очи. Къса, рехава коса. Добре оформена, сива брада.
	С тон, който лесно можеше да се възприеме като заповеден, той прочете високо инструкциите на директора на полицията:
	— Като исторически експерт професор Бьорн Белтьо ще работи заедно с полицията по исторически, археологически и църковни въпроси, свързани с разследването. Директорът на криминалната полиция и епископът на Агдер и Телемарк молят разследващия екип и църквата за тяхното любезно съдействие и сътрудничество на професор Белтьо.
	Началникът остави настрани разпечатката от имейла. Всички мълчаха. Погледна мен. А след това местните полицаи, помощния екип от Кристиансан и повиканите от Крипос специалисти. Накрая отново с нежелание върна погледа си на мен.
	— Нека бъда пределно ясен: ръководя разследване за убийство. — Пауза. Упорството му вибрираше във всяка една дума. — А не духовен сеанс.
	И така. Най-сетне беше дал воля на язвителния си коментар. Фронтовата линия беше очертана.
	Повечето от полицаите наведоха глави. Някои се подсмихваха. Други гледаха злобно.
	— Аз… — започнах.
	— Млад мъж е мъртъв — прекъсна ме началник Айлерт Дален и прикова погледа си в моя. Пристъпи към мен. — Възможно е да има връзка със старите случаи. Възможно е и обратното. Но мога да уверя професора, че полицията е в състояние да се справи сама.
	Не съм от тези хора, които обичат да се натрапват. Дойдох единствено и само, защото бях помолен за това. Мислех си, че имат нужда от мен. И никой не ме беше подготвил за подобно неприкрито недоволство.
	Мислех си: Какво, за Бога, ще правя тук?


>>	2
>>	Убийството


#	І
	Осветлението в офиса на полицейския началник беше приглушено. Разговорът замлъкна. Айлерт Дален, широкоплещест и едър мъж, застана пред платното, окачено на нестабилен статив.
	Властта и авторитетът имат различни форми. Могат да бъдат придобити или фалшиви. Могат да изглеждат заучени и изкуствени. За други е възможно да са съвсем естествени. А хора като началник Дален се правят, че тези качества са им вродени.
	— Позволете ми да напомня на всички служители под какво напрежение сме да открием виновното лице или лица — каза той. — Изминаха десет дни от момента, в който Даниел Люке беше открит мъртъв. Медиите са все още в Ювдал. Всички сте прочели днешния VG*. Министърът на правосъдието е нетърпелив. Нашите шефове са критични. Хората в селото са неспокойни. Дължим на всички разрешаването на случая.
	[* Един от големите норвежки таблоиди, който се издава както в хартиен, така и в електронен вариант. — Б.пр.]
	Дален огледа цялата зала. Атмосферата беше напрегната. Това, че не се бяха справили със случая, беше повлияло на местните полицаи. А в същото време новите бяха готови да се захванат с разследването.
	Началникът продължи:
	— Тъй като в крайна сметка ни бяха изпратени нови следователи като част от екипа, бих искал да прегледаме основните моменти от случая. След общата среща ще се разделите на два екипа — тактически и технически, с цел по-старателно и детайлно разследване.
	Началникът натисна дистанционното. Портретна снимка на усмихнат млад мъж се появи на платното.


#	II
	Даниел Люке събуди всички комплекси за малоценност, които изпитвах. Изглеждаше като красив млад мъж, израснал на брега на Калифорния. Рус, сериозен. Мускулест. Средно дълга коса. Морскосини очи. Подигравателна, насмешлива усмивка.
	— Даниел беше на 25 години — каза началникът. — Журналист в местния вестник „Ювдал“, където баща му е редактор. Като историк Даниел беше в процес на работа върху книга за Конрад Кремер и Понтиус Фелдберг, когато в 06:55, петък сутринта, на втори октомври е открит мъртъв под часовниковата кула на църквата в Ювдал. На абсолютно същото място, където и Понтиус Фелдберг е паднал през 1963 г. — Кратка пауза. — Пълни подробности ще получите на съответните срещи на екипите.
	Пълни подробности?
	Серия заснети отдалеч снимки на местопрестъплението бяха показани в бърза последователност.
	— Според аутопсията Даниел е умрял между 19:00 и 22:00, четвъртък вечер, първи октомври — продължи полицейският началник. — Бил открит от чистач на следващата сутрин. От съдебна медицина са констатирали фрактура на черепа, но причината за смъртта била травма в областта на врата, която е предизвикала прекъсване на гръбначния стълб. Не удар, а самото падане е довело до нараняванията. Открили са и известно количество канабис в кръвта. Преди това през 2008 г., 2010 г. и 2013 г. е бил глобяван от полицията за притежание на хашиш. Изпратил е съобщение на приятел от телефона си в 20:45. Девет без петнадесет. Разбира се, не можем да бъдем сигурни дали действително Даниел е изпратил съобщението.
	— Часът потвърден ли е? — попита един от новите следователи от Кристиансан.
	— Естествено. Изискахме телефонна разпечатка от Теленор.
	— Възможно ли е самият убиец да е изпратил SMS-а?
	— Това е един от вариантите.
	— Какво гласи съобщението?
	Началникът се поколеба, преди да отговори.
	— Съобщението гласи: _Никога не забравяй Понтиус!_
	Казвайки това, той ме погледна. Дали не видях и презрителна усмивка на лицето му?
	Повечето от следователите се спогледаха учудено и озадачено.
	_Никога не забравяй Понтиус…?_
	Началник Айлерт Дален повтори четирите думи много бавно.
	— Не е ясно с какво препратката към петдесетгодишния случай ще ни помогне. Не знаем и дали Даниел е бил този, който е написал съобщението.
	Дален премина към следващата снимка — на много красива жена в ранните си 30 години.
	— Мария Крагх Фелдберг — каза той.
	Има жени, които със своята красота и изящност успяват да се отграничат от банални и клиширани описания. Първото, което прикова вниманието ми, бяха очите на Мария. Те бяха яркозелени, усмихнати и сияещи. Бръчките около устните и врата й показваха, че е по-възрастна, отколкото първоначално бях предположил.
	Един от следователите от Крипос подсвирна. Дален му отвърна с укорителен поглед.
	— Даниел е имал уговорка за снимки с Мария Крагх Фелдберг в църквата, в 20:00 часа, четвъртък, първи октомври — каза началникът. — Тоест вечерта, в която е бил убит. Мария е омъжена за Петер, син на капелан Понтиус Фелдберг и съпругата му Сесилие.
	Направи пауза, усмихвайки се, давайки ни време да осмислим всички тези роднински връзки.
	— Мария закъсняла 15 минути за срещата. Според нейните показания Даниел не бил там, но вратата на църквата зеела отворена. Нямала много време и затова, когато не го открила, продължила към среща на енорийския съвет. На последното има и много свидетели. Измежду които аз самият. Ръководител съм на енорийския съвет — обясни ми Дален. — Имаме много въпроси, чиито отговори липсват: От какво значение е това, че Мария е закъсняла? Къде е бил Даниел, когато Мария е отишла? Бил ли е вече заедно с убиеца си горе в кулата? Щял ли е да снима други освен Мария и ако е така, то кои? Взел ли е убиецът апарата на Даниел?
	— Знаем ли нещо повече относно плановете за снимки в църквата? — попита един от следователите на Крипос.
	— Не много. Известно ни е, че Даниел най-много от всичко е искал да снима пенсионирания началник на полицията Йорген Крагх, който е бил отговорен за другия случай на убийство от 1963 г. За съжаление разследването на Крагх стигнало до задънена улица. Никога не успели да го разрешат. Вероятно и това е била причината той да не иска да бъде сниман. Вместо това Даниел щял да снима дъщеря му, Мария.
	— Защо дъщерята? — попита следователят от Кристиансан.
	— Мария не е просто дъщеря на стария полицейски началник, но и ръководител на Съюза на историците и шеф на Ювдалския музей. С други думи — централна фигура в местното историческо дружество.
	— И доста по-красива от баща си — отбеляза един от местните полицаи.
	Началникът продължи към нова снимка на Даниел Люке.
	— Според родителите му Даниел бил с разклатени нерви. Опасявали се, че се вживява прекалено много в книгата, която пишел. А в последно време получавал дори и халюцинации. Твърдял, че вижда Конрад Кремер и Понтиус Фелдберг. Демони. Духове. През късното лято наблюдавал водни духове горе при езерото Нюкшерн. Да, като цяло… Бих добавил, че злоупотребата на Даниел с хашиша е допринасяла за паранормалните му преживявания.
	Тих смях. Айлерт Дален се покашля укорително.
	— Самоубийството изключено ли е? — попита следователят от Кристиансан.
	— Въпреки че, теоретически погледнато, е възможно Даниел да е скочил по своя воля от камбанарията, ние разследваме случай на убийство. Ясен паралел със случая от 1963 г. Аз лично съм убеден, че Люке е бил убит. Не е умрял при злополука. Всички други детайли и причини ще ви бъдат представени от ръководителите на екипите след общата ни среща.
	— Била ли е вратата на църквата отворена, когато е бил открит? — попита следователят.
	— Не. В петък сутрин вратите били заключени. Както външната, така и всички останали вътре в църквата. Също и тази към стаята под камбанарията, през която Даниел и убиецът със сигурност са минали, за да се качат горе. Възможно е да предположим, че убиецът е заключил след себе си. Но при всички случаи ключът е бил в Даниел, защото преди това го е взел от свещеник Симон Фелдберг.
	— _Още_ един Фелдберг? — попита единият от следователите от Крипос, смеейки се.
	— Енорийският свещеник Симон Фелдберг е син на загиналия Понтиус Фелдберг, брат на Петер и зет на Мария Крагх Фелдберг.
	Още смях.
	Началник Айлерт Дален прокара пръсти през късата си сива коса.
	— Компютърът на Даниел, който иззехме, имаше улики, които ще са обект на по-нататъшно разследване, но повдигна и много нови въпроси. Преди убийството той е имал много от така наречените видения. Описвал ги е в имейли до издателя си. Нещо за теб, Белтьо. Виждал е призраци, демони, духове и същества от норвежкия фолклор… Въпреки че Даниел описвал виденията си доста достоверно, в същото време особено пренебрежително ги е наричал измислица. Съществува и друга възможност: някой се е опитвал да го изплаши. Открихме много монети със сатанински символи в дома му. Възможно е да са част или от експонатите на музея в Ювдал, управляван от Мария Крагх Фелдберг, или от лична колекция. Но в такъв случай някой трябва да ги е изпратил на Даниел Люке. Защо? Каква е връзката, ако въобще можем да говорим за такава, между монетите и убийството? Убиецът ли е този, който е изпратил монетите, и ако е така — защо? За да го изплаши?
	Началникът остави въпросите да попият в нас, преди да продължи:
	— Компютърът на Даниел Люке съдържа и значително количество порнография. Нищо незаконно. Изглежда, просто се е интересувал от хубави, зрели жени. Прегледът на мобилния му телефон до този момент не показва нещо съществено. Последното му съобщение намеква за съществуваща връзка с убийството на Понтиус Фелдберг и дава възможен час на престъплението. Въпреки това SMS-ът може да е бил изпратен от друг след това. За да ни подведе. Историята на мобилната му активност също не разкрива нещо необикновено. Освен разговори с родителите си, приятелите и вестника, е звънял много и в старческия дом, където често е бил на посещение при Сесилие Фелдберг, вдовицата на Понтиус и майка на Симон и Петер. Даниел е говорил също и с Мария Крагх Фелдберг, и със своя издател.


#	III
	Началник Айлерт Дален ни погледна.
	— Въпроси?
	От тона му се подразбираше, че такива не се очакваха. Но аз вдигнах ръка:
	— Мария Крагх Фелдберг извън заподозрените ли е? Той се поколеба.
	— Никой не е извън заподозрените. Но все пак можем да установим, че е невъзможно тя да успее да избута едър мъж като Даниел от кулата.
	— Може да е имала съучастник?
	— Разбира се. Но кой? И защо?
	— Друг заподозрян?
	— Никой конкретно, за съжаление. Но се опитваме да проверим всички от селото, с които Даниел е имал взаимоотношения. Беше си донжуан, така че не изключваме варианта някой от пренебрегнатите любовници на жените да го е убил от ревност.
	— Възможно ли е в процеса си на работа по книгата да се е натъкнал на информация, която от своя страна да е довела до неговото убийство?
	— Прочетохме черновата на книгата му. Но не открихме нищо, което може да обясни убийството.
	Определено не съм от хората, които се предават лесно.
	— Въпреки това има очевидна връзка между трите случая?
	— Дали връзката е очевидна, зависи от гледната точка. И изглежда по-скоро изкуствено създадена, отколкото реална. Възможно е и да е с цел насочване вниманието ни в грешна посока.
	— По какъв начин?
	— Вярно е, че доста неща сочат, че убиецът е черпил вдъхновение от двата стари случая. Но спираме дотук.
	— Вдъхновение — как?
	— На това ще обърнем внимание по-късно.
	— Позволете ми да поставя въпроса по друг начин: Когато началник Йорген Крагх е разследвал убийството на Понтиус Фелдберг, проверил ли е дали има връзка назад със случая от 1708 г. и немския проповедник?
	— Да, това мога да Ви го гарантирам. Крагх беше малко особен. Щяхте вероятно да го харесате, професор Белтьо. Той разследваше както единия, така и другия случай — каза двусмислено Дален.
	Един от местните полицаи започна да се смее.
	— Преди споменахте, че е довел разследването до задънена улица?
	— Полицай Крагх беше доста по-отворен към _окултни разследвания_, отколкото мен. Обичам да наричам нещата с истинските им имена. _Той_ разследваше единия демон във връзка с другия.
	Силен смях.
	— Но нека напомня, че разликата между 1708 г. и 1963 г. е повече от 250 години — продължи Дален. — Така че, да. Естествено че началник Крагх търсеше връзка между двата случая. Но директна такава той никога не откри.
	— А _индиректна?_
	— Лятото на 1963 г. беше… специално.
	Той млъкна. Няколко от местните полицаи се покашляха и ме погледнаха с прикрити усмивки.
	— Специално?
	— Да, специално. Мисля, че понятието _масова психоза_ обхваща най-точно случилото се.
	— Какво имате предвид?
	— Хората виждаха дяволи, демони и призраци през цялото лято. Духове и таласъми, феи и горски тролове. Някои твърдяха, че са забелязвали Конрад Кремер да се скита около собствения си гроб. Други срещали починалите си родители. Така че имате в какво да се поровите, професоре.
	Вълна от приглушен смях премина из залата.
	— Аз съм професор по археология — казах със спокоен тон. — Бях помолен да съдействам в ролята си на исторически експерт, а не да се ровя из окултни мистерии.
	— Полицията не се доверява на така наречените „наблюдения“ — каза Дален. — Ако професорът не открие конкретни доказателства за нещо свръхестествено, то ние ще го счетем за халюцинация — продължи началникът с кисела усмивка. — Илюзии. Масови психози. Или лъжи… Мисля, че това е всичко. И последно: Погребението на Даниел Люке е утре. Съгласувайки го с опечалените роднини и църквата, ние ще заснемем церемонията и всички присъстващи по възможно най-дискретния начин, разбира се.


#	IV
	Срещата беше към края си, когато усетих телефона ми да вибрира. Съобщение от приятелката ми: _Бьорн, трябва да поговорим._
	Тръпки преминаха през мен. Да поговорим? За какво? Знаех какво искаше да ми каже. Но не исках да го чуя.
	_Бьорн*…_ Ребека живее в Йерусалим и няма _ø_ на телефона си.
	[* На норвежки името се изписва Bjørn. — Б.пр.]



>>	3
>>	Гробът

#	I
	Ювдал е Цалството на троловете.
	Според картата долината минава през мочурищата на границата между Телемарк и Ауст Агдер. Но природата не различава имена. Няма и пунктирани линии, разделящи дивите полета, планинските възвишения и хълмове. Отвъд графичната семиология на картите се намира друга реалност.
	Тук са живели те, в стари времена: троловете и духовете, нимфите и таласъмите. Живели са тук. Измежду секвоите и сребристосивите борове. Тук са скитали, завинаги оставайки в приказките.
	Занемареният път се спуска миля след миля над пиреновите полета, между горите, покрай планинските езерца, които проблясват на слънчевите лъчи, покрай речни корита и обрасли пътечки. Канари, притихнали мочурища, изкоренени дървета. Едно местенце сред неравния терен, което като студена тръпка през тялото размива реалността. И точно тук, в подножието между гористите върхове и скалисти хълмове, се намира Ювдал. Долината се разпростира като огромна бразда между планини, хълмове и ливади, сякаш великан е забил пръст дълбоко в полите на планината, а след това я е издърпал след себе си, миля след миля, дотам, докъдето тя се простира като огромен бокал. Като един изсечен граал в пейзажа. Там се намира село Ювдал. Река го разделя на две. От фермите и пасбищата по високите склонове се виждат реката и бързеите като проблясващи ивици от сребро. На западния склон се намира най-старата част, там, където е дъскорезницата, старата дървена църква* и новата църква, сребърните мини и жилищата на хората, работили там в отдавнашни времена. В малкия център в източната част се намират няколко успоредни и пресичащи се улици, както и по-новите къщи горе на самия хълм. Малки занаятчийннци. Дърводелски работилници.
	[* Църква от типично норвежки архитектурен тип. Включена е в списъка на световното културно наследство на ЮНЕСКО. През Средновековието в Норвегия е имало над 1000 църкви от такъв тип, но днес са запазени едва 28. — Б.пр.]
	Шепотите от миналото все още отекваха. Всички суеверия и свръхестествени сили се събуждаха, щом тъмнината обгърнеше Ювдал.
	Бил съм тук преди. Много пъти. Но това е друга история.


#	II
	_Конрад Кремер_
	_1663-1708_
	Едно име, две отдавнашни години, позлатени и избелели.
	Гробът на Конрад Кремер беше под един дъб в гробището над Ювдал зад старата църква горе на склона. Когато слънцето грейнеше, рисуваше цяла менажерия от дракони и фантастични, страховити сенки над целия църковен двор.
	— Последното място за покой на Кремер — отбеляза свещеник Симон Фелдберг, толкова тихо (и доста излишно, бих казал аз), че почти не го чух. Едър и силен мъж. Извисяващ се като великан. Леко плешив, с румено лице. Предполагам, че беше висок не по-малко от два метра. Симон беше син на Понтиус Фелдберг, свещеника, паднал от часовниковата кула право в обятията на смъртта.
	Бяхме преминали покрай стотици гробове, преди да стигнем до този на Кремер. Някои кръстове бяха изправени, други — доста накривени. Повечето от камък, много малко от желязо, с трилистници в краищата на кръста. Всяка една надгробна плоча доказваше колко безмилостен е животът. Към едри и дребни търговци. Към фермери и горски работници. Дори никой от многото местни земевладелци или директори на мини не е могъл да се отърве, когато часът на смъртта им е настъпил. И все пак всички те са се опитали да си купят място във вечността с помощта на помпозни мраморни или от полиран гранит гробници.
	Последният ювдалец бил погребан под сянката на старата църква в края на XIX в. Когато ново гробище било направено в полите на долината, старото било обречено на забрава.
	Странно е, мисля си, да седиш така сред мъртви в занемарено гробище, в долина, така отдалечена от всичко и всички. Тук, в селото, в гора, заобиколена от планини и обширни поля, те са живели своя живот и са умрели тук, потъвайки и те в забравата на времето. Единственото, останало след тях, са разрушените надгробни плочи и изкривени кръстове.
	С лека усмивка свещеник Симон Фелдберг погледна надолу към обикновения сив камък над гроба на Конрад Кремер.
	— Епископът на епархията в Кристиансан платил погребението и надгробната плоча. Не искал да превръща нито смъртта, нито надгробното място в нещо особено. Говорело се, че Конрад Кремер е убит от самия дявол. Клисарят открил трупа му в двора на църквата в едно ранно утро. В снега имало следи от — дръж се здраво — копита. Според доклада на църковната комисия Кремер бил с дяволски очи, когато бил открит.
	Искаше ми да извикам шеговито _ууу_, но се обуздах.
	Моите студенти магистри от Блиндерн* вече бяха започнали да измерват и да се подготвят за утрешните археологически разкопки, които щяхме да направим на гроба на Кремер. Тъй като не бяхме сигурни колко дълбоко е ковчегът, студентите трябваше да си проправят път надолу с ръце. Един от тях беше отстрани, снимайки средновековен слънчев кръст от талк.
	[* Блиндерн е главният кампус към Университета в Осло. — Б.пр.]
	Толкова млади и толкова напористи.
	— Кремер… Кой е бил той? — попитах.
	— Конрад Кремер… — каза Симон замислено — Немски проповедник и харизматик* от Хайделберг. Бил също окултист, демонолог, магьосник и некромант. Някои дори твърдят, че в действителност е практикувал и сатанизъм. Притежавал е дарбата за говорене на езици (глосолалия), но не предавал само Божиите думи. Казват, че позволявал на мъртвите да говорят през него. Местните били както уплашени, така и изумени от този мистичен странник, който твърдял, че можел да говори с мъртвите. Когато си създал собствено паство _Учениците на Геена_, събрал и много привърженици. Знаете какво означава Геена нали?
	[* От гръцки (charisma) — християнин, който по време на богослужение набляга на определени духовни прояви като говорене на различни езици, използване на сходни по смисъл думи с различни нюанси в тяхното значение. — Б.пр.]
	— Предполагам, имаш предвид депото за отпадъци пред Йерусалим? И другото име на ада?
	— Именно. Но неговите последователи не били наясно със значението. Заедно с разрастването на паството популярността на Конрад Кремер в селото растяла. Особено сред жените. Най-вероятно е бил красив и очарователен мъж с дар слово. Типичен манипулатор. Жените го обсипвали с любов и обожание. Дори получил възможността да живее в имението на богата вдовица. Говорело се, че мястото било чисто и просто харем. Немалко от днешните ювдалци са потомци на Конрад Кремер. Много млади момичета и омъжени дами забременявали от него. Струва ми се, че е доста трудно в днешно време да разберем колко голямо е било влиянието на Кремер над селото и хората. Не забравяйте, че тогава вярата в свръхестественото била огромна. Вещици и феи. Ангели и демони. Тролове и духове. По един или друг начин Конрад Кремер успял да обедини вярата на хората в Бог с идеята, че можел да говори с мъртвите.
	— Как е реагирала църквата?
	— Местният свещеник бил напълно отчаян. В Ювдалския музей и в държавния архив в Кристиансан има купища писма, които свещеникът от Ювдал изпращал на епископа. Немецът не само отнел енориашите на свещеника, но неговото учение било езическо и дяволско, гласяло едното писмо. Призовавал демоните на дявола и си сътрудничел със самия Сатана, пишело в друго писмо. От амвона свещеникът предупреждавал своето паство, че духовете на Кремер не били никакви прадеди на народа, а зли демони, които разпространяват думите на дявола. Свещеникът умолявал епископа за помощ и той накрая изпратил комисия в Ювдал. Привикали Конрад Кремер на разпит, за да разберат с какво точно се занимавал.
	— Какво са открили?
	— Ако съдим по доклада, не са стигнали особено далеч. Конрад Кремер твърдял, че бил убеден християнин и единствено комуникирал с духовете и ангелите на Господ. За да си помага, използвал и една древна маска, която имала магически сили. Така наречената _Маска на дявола._ В действителност тя не била дяволска маска, казвал той, а просто стара реликва, с която се предизвиквала появата на ангел Господен. Това обяснение далеч надхвърляло това, за което протестантските членове на комисията били изпратени — а именно да проверят истинността на нещата. Оставили са се да бъдат измамени. Тяхното заключение било, че Конрад Кремер практикувал остарели форми на месопотамски култове. Комисията не открила основания да го накажат — нито от религиозна, нито от юридическа гледна точка. Случаят е щял да се доразвие, но съдбата или по-скоро един от противниците му имал друг план. Кремер умрял. Някой искал вината да падне върху самия дявол. Не знаем кой го е убил. Или как е умрял. Нито началникът на полицията, нито епископът положили особени усилия да разберат. Както вече казах, комисията заключила, че Сатаната е прибрал Кремер при себе си. Аз лично смятам, че е по-вероятно зад убийството да стои някой презиран съпруг или любовник.
	Точно като при Даниел Люке, помислих си аз.


#	III
	Дебела мъгла започна да се спуска от планините, докато аз и свещеникът слизахме по обраслите с мъх каменни стъпала на старата църква горе на самия склон, отправяйки се към все още така наричаната нова църква. Стъпалата преминаха в стръмна пътека с нестабилен парапет от тънки и полуизгнили дънери, а след това в чакълест път през гората.
	Вървяхме в тишина.
	Имаше нещо в свещениците, което ме караше да им се доверявам. Може би си мислех, че могат да ми дадат отговори. Или утеха. Знам, знам. Нервите ми не са добре. Но няма от какво да се срамувам. Нямам моменти, изпълнени със „забавни“ илюзии. Само периоди на катраненочерна тъма. Сред търсещите изгубени души се чувствам като у дома си.
	Нищо от това не доверих на Симон. Имах желание. Но нещо ме възпираше.
	— Мислих си нещо — каза той и се усмихна почти срамежливо. — Мога ли да те поканя на вечеря вкъщи довечера?
	— С най-голямо удоволствие.
	Поне няма да скучая в тясната хотелска стая. Не бях в настроение да седя в кръчмата заедно с приказливите си студенти и пияните журналисти.
	Продължихме надолу по стръмната, камениста пътечка. Беше се здрачило. На мъждивата светлина в гората изсъхналите корени изглеждаха като вкаменени змии. Влажни мъхове се разстилаха върху речни камъни и изгнили дървета.
	Няколкостотин метра навътре в гъстата гора, до едно малко езеро, Симон спря. Езерото беше заобиколено от ели и широколистна растителност. Бели водни лилии се носеха по него. Няколко балончета нарушиха спокойната повърхност и оформиха бавни кръгове във водата.
	— Красиво? — попита той.
	— Да. Идилично.
	— Много деца от селото са се давили в това езеро в последните триста години. Всяка пролет след първата неделна служба на май паството се качва тук, за да отдаде почит на удавилите се.
	— Изглежда трагично. Толкова много ли са били?
	— Минимум шест, може би около седем или осем. Не знаем със сигурност.
	— Не знаете?
	— Не. За съжаление. Не всички са открити.
	Думите му ме накараха да потръпна.
	— Толкова ли е дълбоко?
	— На дъното има кал. Все още е популярно сред децата да се промъкват вечерно време тук и да се къпят. Знаят, че е строго забранено. И точно по тази причина… В топлите летни вечери младежите имат навика да се събират тук, да се къпят, да пият и… е, знаеш.
	Погледнах притихналото езеро.
	— В Ювдал казваме, че водните духове живеят тук в езерото — допълни Симон. — Всички го наричат Нюкшерн. Но всъщност името му е напълно различно. За съжаление не си спомням какво е.


#	IV
	Построяването на нова църква в Ювдал било одобрено през 1887 г. и изпълнено през 1892 г. — величествена, боядисана в червено църква с витражи и тясна, висока кула с бели арки, отворени към всички посоки на света.
	Спряхме пред нея и погледнахме първо нагоре към кулата, а след това и надолу към църковния двор. Неясни очертания от тебешир, размити и разнесени от стъпките и вятъра, показваха къде тялото на Даниел Люке е паднало. Отново погледнах към арките на камбанарията. Опитах се да си представя това, което се беше случило — както през онзи септемврийски ден на 1963 г., така и в четвъртък вечерта, когато Даниел Люке е умрял. Въпросите бяха същите, които полицията вероятно си е задавала през 1963 г.: Възможно ли е да е скочил доброволно? Дали някой не го е бутнал? Кой? Съпротивлявал ли се е? Или вече е бил в безсъзнание?
	— Трагедия — каза Симон Фелдберг.
	Не разбрах дали говори за смъртта на Даниел Люке. Или за смъртта на баща си. Или за тази и на двамата.
	— Познаваше ли Даниел Люке? — попитах.
	— Не и отблизо. Но сме се срещали при някои събития. Беше член на паството ми. — Той спря за момент, преди да продължи. — Въпреки че нямам желание да говоря лошо за мъртвите, а и ще погребвам момчето утре прсдиобед, той си имаше своите особености.
	— Какво имаш предвид?
	— Беше красавец. И знаеше как да се възползва от това. — Пред момичетата?
	— Именно. Пред момичетата. А и като журналист беше доста склонен да тормози. Има много истории как почти е стигал до заплахи само и само да се добере до интервю или информация.
	— Заплахи?
	— Знаеш. Ако не е получавал информацията или коментара, който е желаел, е щял да направи публично достояние нещо по-лошо. От енориашите съм чувал, че е готов да стигне доста далеч, за да получи това, което иска.
	Колко далеч? — помислих си. Погледнах размазаните тебеширени очертания. Защо Даниел Люке е паднал на същото място като Понтиус Фелдберг?
	Симон се беше обърнал с гръб. Сякаш не искаше да гледа.
	— Всеки път, когато виждам часовниковата кула — каза той, — си мисля за баща ми. — Поколеба се за малко, а после продължи. — Бил съм едва на една година, когато е починал. Но майка ми ми е разказвала много за него. Баща ми — да, той е бил със силна воля и вяра. Изключително скъп на цялото семейство.
	Не го попитах, но въпреки това той отговори:
	— Разбира се, не може да изключим варианта да е скочил по собствена воля. Но не. Не вярвам в това. Изобщо не вярвам.
	Не исках да го притискам. Темата беше чувствителна. Дори само една дума беше достатъчна да го накара да продължи:
	— Не?
	— Баща ми беше християнин. Беше свещеник.
	Нямаше какво да отговоря на това.
	Симон продължи:
	— Знам, естествено, че има самоубийства и сред свещениците. Но друго нещо потвърждава твърдението ми. Баща ми изоставил млада, бременна съпруга. И мен. Щеше ли такъв мъж да отнеме собствения си живот? Не. Не мисля. Брат ми Петер не изключва този вариант. Но аз не го вярвам.
	— Значи мислиш, че е бил убит?
	Челото му се набръчка. Погледна от църквата към мен и после към чакъла, като че имаше проблем да формулира отговор, търсейки безуспешно подходящата дума.
	— Ако не се е самоубил — казах, — трябва при всички случаи да е бил убит. Или мислиш, че е паднал?
	— Не. Баща ми не е паднал. Всички казват едно и също. Бил е изхвърлен от кулата. С голяма сила. В такъв случай е имало някой друг вътре с него.
	Гледах го въпросително, докато не разбрах какво има предвид.
	— Не мислиш, че е бил изхвърлен от… зъл дух, нали?
	Отново се поколеба, преди да отговори:
	— Както юдаизма, така и християнството, и ислямската религия признават присъствието на ангели. Ангелите служат на Господ като пратеници и помощници.
	— Но сега говорим за демони?
	— Защо да има ангели, а да няма демони? Ангелите принадлежат на нашия Господ, демоните са слуги на Сатаната… Да влезем вътре?


#	V
	Чувствителен съм към миризми. Вътре в църквата имаше особен, непознат мирис, който не успях да разпозная. Мокра вълна? Изгнила дървесина? Изгубени души?
	Голямата входна врата на църквата зееше отворена. Свещеникът и аз минахме през притвора, стигайки до главното помещение. Празни пейки. Разпнат на кръста Христос на олтара отпред. Позлатен и орнаментиран амвон. Огромен полилей.
	— Офисът ми — каза Симон Фелдберг, усмихвайки се.
	Оттам влязохме в стаята под камбанарията, обикновено преддверие под часовниковата кула. Не беше голямо. Около 15–20 кв. м. Вратата към стълбището нагоре беше отворена. Няколко стола, маса. Вграден в стената шкаф. Затворена врата водеше още по-навътре в друга стая.
	По стълбите към кулата беше коленичил стар познайник: Сири Шау работеше в полицията в Осло, разследвайки случай, в който бях въвлечен преди няколко години. Сега беше заместник-шеф на Крипос. Разгледа обстойно едно от стъпалата, сякаш имаше нещо, което да открие, преди да се обърне към нас.
	— Здравей, Бьорн!
	Сири Шау беше около 40-годишна жена, закръглена и с бледо, луничаво лице. Детството й в Йовик все още ехтеше в изискания й говор.
	— Значи не си си събрал нещата, отпътувайки директно за вкъщи? — отчете тя заядливо.
	— За вкъщи?
	— Чух, че началникът не е бил особено дружелюбен.
	— Айлерт Дален е малко непохватен понякога — каза свещеникът, като че да го извини от името на цялото село.
	— Прекалено упорит съм, за да се оставя да бъда командван — отвърнах рязко.
	— Каза самият професор — отговори тя, иронизирайки ме.
	— Само да уточня, че епископът помоли мен и църквата да Ви предоставим всякаква възможна помощ — намеси се Симон Фелдберг.
	— Шефът на Крипос, директорът на полицията и епископът… — каза Сири. — Това са всички, възложили ни задачата! Може да се оплачете на директора на полицията, ако стане прекалено трудно да се работи с началника.
	— О, не. Всичко е наред — отговорих. — Той просто искаше да очертае границите. А и без това няма да се намесвам в разследването на убийството на Даниел Люке.
	— Ще видим как ще се развият нещата — отбеляза тя и кимна нагоре към стъпалата. — Опитваме се да открием следи, които да разкрият дали е бил влачен нагоре, или се е качил доброволно. Специалистите вече направиха един оглед. Аз търся това, което те не са открили. — Засмя се, а след това добави: — Да, да. Позволено ми е поне да се надявам.
	— Каква работа е имал Даниел Люке горе в кулата? — попитах.
	— Или е бил там, за да прави снимки, и е бил изненадан от убиеца си. Или е бил принуден да се качи.
	— Открихте ли някакви следи?
	— Никакви.
	— И трупът е открит чак на следващата сутрин?
	— От чистачката.
	— Фатима — изстреля пасторът. — Горкото момиче. Отрази й се зле. Все още е в болничен.
	— Убитият е лежал мъртъв през цялата нощ и _rigor mortis_* е превърнало гледката в още по-разтърсваща за младата дама.
	[* Трупно вкочаняване. — Б.пр.]
	— Даниел е взел ключа за църквата от теб, нали? — попитах Симон.
	— Да. Но и много други имат ключ. Полицията ме пита същото. Не сме сменяли ключалките от шейсетте. Трябва да има — той се замисли, — не, не знам точно колко ключа са.
	Кимах бавно, докато се опитвах да попия цялата информация. Симон се взираше в стълбите към кулата. Покашлях се.
	— По тези стълби ли е минал и твоят баща…?
	Не знаех как да завърша въпроса.
	— Да. — Очите на свещеника изглеждаха празни. — Точно по тези стъпала е минал баща ми през онзи септемврийски ден на 1963 г.


>	1963
>	Май

E>
	Знай, че ако в този момент бъдеш покосен от смъртта, то ще е все едно да пристъпиш в ада!
@	Професор по теология Уле Халесби в интервй на NRK, 25 януари 1953 г.
E$

	Петък, 24 май 1963 г., горещ летен ден, изпълнен с очакване. И мухи. И капелан Понтиус Фелдберг, който не знае, че му остават малко повече от три месеца живот. Като летен дъжд вечерната светлина се процежда слабо през витражите на западната страна. Той е кръстосал ръце. Църквата е празна. Седи сам със себе си на първата пейка. Пръстите му са вплетени здраво едни в други. Мисли си: _Кой си ти, Господи, кой си ти всъщност?_ Вдишва особения аромат на църква, на прах и старо дърво. Погледът му я обхожда. Полилеят над хора. Олтарът с бялата покривка. Свещеният купел за кръщене. Орнаментираният амвон. Очите не намират покой. _Всичко ли е само предмети? Предмети в помещение?_ Разплита ръце една от друга, протяга длани напред и ги обръща към Страстите Христови на кръста, висящ на стената на олтара. _Кой си ти, Господи?_ Въпросът го наранява. Не само непочтителните думи и повелителният тон, но и самото колебаене. Сякаш се осмелява да предизвиква Господ. С какво право моли той — _той!_ — за отговор Всемогъщия. На това основание можеше и да попита директно: _Съществуваш ли, Господи?_ Да, толкова ниско беше паднал. _Прости ми! Нещо погрешно се случва с мен. Плашещо погрешно._ Няма ли нищо свещено? Възвишено, неопетнено… Имаше време, когато той никога не се колебаеше, когато вярата беше убеждение. Имаше време, когато увереността го изпълваше с топлина и сигурност, щом разпознаеше мирното присъствие и грижа на Господ всеки път, когато вплетеше ръце и затвореше очи. И точно тогава Господ му отговаряше _Тук съм, дете мое._ Но след това Той замлъкна. И остана напълно ням.
	Напълно друг глас се беше появил. Сега Сатаната му шепнеше в ухото.
	_Загубил си вярата си в мен ли, Господи? Защо ме изостави?_
	В един момент, без дори и да помни точно кога или защо, съмненията бяха започнали да се промъкват. Отровен шепот. Надигащо се колебание. Кога изчезна Господ? Дали стана преди или след несигурността? Кога се промъкна дяволът? Този, който знаеше… _Кой си ти, Господи?_ Така можеше да върви и да размишлява. Той! Свещеникът! Какъв безбожник! Зад въпросите, някъде вътре сред сянката на съмнението, той можеше да разпознае Луцифер.
	От вътрешния джоб на връхната си дреха той извади дневника и писалката си. На собствения си дневник можеше да каже всичко.

	* * *

#	От дневника на Понтиус Фелдберг
#	Петък, 24 май 1963 г.:
	_Луцифер. Разбира се. Кой друг? Тази змия, той, който се нарича дявол. Лукавият, нашепващ дявол. О, да. Разпознавам го в себе си. Толкова логично. Дяволът е заживял в мен._
	_Заради това ли Господ замлъкна? На своите собствени грижи ли съм поверен? Моят Господ изоставил ли ме е?_
	_Преди ангелът Сатана да бъде изгонен от Небесното царство и изпратен в ада, Господ го използвал да подлага вярата на хората на изпитание. Сатаната бил сред най-близките до Господ. Да! Сред най-близките._
	_Йов пише: А един ден, като дойдоха Божиите синове да се представят пред Господа, между тях дойде и Сатаната. И Господ рече на Сатаната: От где идеш? А Сатаната в отговор на Господа рече: От обикаляне земята и от ходене насам-натам по нея._*
	[* Йов 1:6-7. — Б.пр.]
	_Един от Божиите синове! Да, така е написано в Книга на книгите._
	_Щом Господ изхвърля един от най-близките си от Небесното царство, заключвайки го в огнената пропаст, обричайки го на вечност, тогава не трябва да се учудвам, ако Той изгони мен от своето царство; защото кой съм аз? — нищожно, жалко подобие на човешко същество, свещеник без вяра, слуга на Господа, изпълнен със съмнения!_
	_Написано е, че ангел слязъл от небето, имал ключ за ада и голяма верига в ръката си. И той хванал Сатаната, оковал го за хиляда години и го затворил, дамгосвайки го, за да не може да подвежда хората — да, така пише Йоан._
	_Мен Господ ме забрави. Забравен! За моя Господ аз вече не съществувам._
	_На кръста Иисус стенел: Господи мой, Господи мой, защо ме изостави? На своя собствен език Той изкрещял думите: Елои, Елои, лама савахтани?_
	_Както Синът Божи пита в отчаяние, така питам и аз: Господи мой, защо ме изостави?_

	* * *

	Понтиус въздъхна дълбоко, върна дневника си обратно във вътрешния джоб, надигна се от пейката и влезе в ризницата. Сложи си калимявката и тъмносивото расо. Постави написания на ръка план за неделната проповед в папката с документи и заключи. Всяка събота следобед той имаше навика да пренаписва проповедта на пишещата машина вкъщи — нито отговорникът на църквата, нито енорийският съвет бяха открили място за такава в бюджета.
	От най-високото стъпало на каменното стълбище той погледна към старата църква горе на хълма. Тя обрисуваше остър силует в светлината. Когато новата била вдигната, старата започнала да придобива ролята на музейцърква на Ювдал. По пътя надолу той мина покрай енорийската къща. През отворените прозорци чуваше песните на младежкия хор. „Сега живее в гората“. Усмихна се. Съпругата му Сесилие беше назначена почасово като ръководител на хора и снощи цяла вечер си беше тананикала тази песен. Обичаха да слушат радио вечерно време, а някой път Сесилие печеше вафли за кафето. Той харесваше подобни ежедневни ритуали. Нещо, което да ги свързва. В любовта, в съжителството.
	Както обикновено пое по по-краткия път през гробището. След това продължи по пътеката покрай пенливия бързей до стария мост, който заедно с новия мост малко по на север, свързваше двете части на Ювдал. Стигна до родителите на жена си, за да прибере сина си Симон. Тъст му, Коре Борг, беше пасторът на селото.
	Симон беше на една година и заспа в детската количка по пътя към вкъщи. Понтиус си мислеше: Синът ми. Две топли думи. _Синът ми. Синът ни._



#	Разговори с дявола
	_Твоят Господ те изостави, Понтиус. Трябва просто да го осъзнаеш. Но аз съм все още тук._
	Гласът на дявола. По този начин той нашепваше слова на Понтиус. Наричат го Големият змей, Старата змия.
	_Все някак трябва да ме наричат. Когато бях един от най-близките на Господ, той ме наричаше Свой син. Както казвам: Ще приемем ли само доброто от Господ, а не и злото?_
	Ти си злият. Ти!
	_Да. Чувал съм да го казват._


	Сесилие се прибра няколко часа по-късно, въодушевена и със зачервени бузи. Толкова щастлива изглежда, помисли си Понтиус и затвори дневника. Тя го дари с една целувка. Той я попита дали репетицията на хора е преминала добре.
	— Много! — отговори му тя. — Мина доста добре. — Разказа му и за две от момичетата, Астрид и Мете. Имали ангелски гласове. Той познаваше Мете от подготовката за конфирмация.
	Преди да вечерят, той провери Симон, който спеше дълбок сън.
	Всяка вечер казваха вечерната молитва заедно. _Отче наш._ Коленичеха, всеки от своята страна на леглото, отпускаха лакти на леглото и долепяха длани една до друга. _Отче наш, Който си на небесата! Да се свети името Ти…_ Обикновено Понтиус беше този, който водеше молитвата, докато Сесилие се опитваше да го следва. _Не ни въвеждай в изкушение; но избави ни от лукавия. Защото Твое е царството и силата, и славата във вечността. Амин._
	Усмихнаха се един на друг над леглото. Когато тя се изправи, озарявана от светлината на лампата върху нощното шкафче, той можеше да види меките очертания на тялото й през нощницата. _Ти, моя красавице!_ Заля го вълна на желание. Не се бяха любили от много месеци. Тя беше толкова незаинтересована. Изглеждаше сякаш й се натрапва като едно освирепяло животно. А понякога сякаш тя най-послушно му се отдаваше. Покорно. Но сега… Тази вечер всичко беше различно. Когато той я докоснеше, тя потръпваше от желание. Когато я целунеше, тя му отвръщаше жадно. _Всичко в нея е прекрасно._ Вече беше готова и той се плъзна в нея. Никога не я беше усещал толкова нежна и мека, толкова желаеща. Езикът й беше непокорен и игрив. Обикновено всичко свършваше прекалено бързо, но тази вечер нейното удоволствие и степания достигнаха своя връх далеч преди него. _Колко си красива, любима моя, колко възхитителна си._
	След това той остана да лежи, озадачен и щастлив, но също и засрамен от своите собствени необуздани страсти. Мислеше си, че за пръв път е имал интимна връзка със Сесилие, такава, за каквато бе чел, че трябва да бъде. Да, както благословеният Соломон го е описал, _ти най-красивата сред жените_.

	* * *

#	От дневника на Понтиус Фелдберг
#	Събота, 25 май 1963 г.:

	_Обичам всичко в нея. Чувствеността й. Нежността й. Нейната безусловна любов. Вярата й в Господ е безгранична и без никакви предразсъдъци. Тя се отдава. На Господ. На мен. На Симон. На живота. О, толкова я обичам. Но Божия милост моя съпруга. Снощи се бяхме отдали на любовта и копнежа, да, така, както Господ е отредил; създавайки мъжа и жената. Пламъкът на страстта ни обхвана. В писмото до евреите е казано, че бракът трябва да бъде на почит у всички, леглото не трябва да бъде осквернено, а блудниците и прелюбодейците ще бъдат съдени от Господ. Но за мен и Сесилие съществува само това: любов, уважение, нежност и отдаденост. Най-чистата любов, както Господ е отредил. С Божията благословия ние се сливаме така, както нашият Господ ни е създал: като мъж и жена._
	Просто си изпълнен с желание, подшушна му Сатаната.
	Посреднощ той се събуди. Отпи глътка вода от чашата на нощното шкафче, стана и отиде до прозореца. Звездното небе беше толкова ясно, толкова безкрайно. _Там горе ли си, Господи?_ Той въздъхна. Само какъв въпрос. _Разбира се, че не! Господ е в нас. Във всичко. Небето беше остарялата във времето представа за рай. От онова време, когато боговете живеели сред звездите. Сега знаем по-добре. Господ живее във всеки един от нас._
	Но така ли е всъщност? Вече не живее в мен, помисли си Понтиус Фелдберг и се върна в леглото.


>	2015
>	Понеделник (ІІ)
>	12 октомври — следобед

>>	4
>>	Монетите на Сатаната


#	I
	Есен в Ювдал. Широколистните дървета се простираха оголени. Студът беше започнал. В гората малките езера и рекички бяха вече замръзнали. Долу в селото повечето хора бяха със зимни облекла. Никога не се знаеше кога ще падне сняг тук, високо в отдалечената долина, толкова далеч от всичко и всички.
	Заедно със свещеника ни беше позволено да се качим със Сири Шау горе в часовниковата кула. Полицейските светлосини калцуни се накъсваха от дървените стълби.
	Помещението не беше голямо. Четири огромни камбани висяха малко под покрива. Най-старата от тях беше от дървената църква.
	— Лъжливи руни — каза Симон Фелдберг и посочи рунските надписи, които се извиваха в долната част на камбаната.
	Много норвежки църковни камбани са украсени с тях. Някои от тях са написани отзад напред като заклинания.
	— Какво означават? — попитах.
	— Преведено на съвременен норвежки: _Тази камбана даде възможност на свещеник Борд да служи в името Божие. — С_ кокалчетата на пръстите си почука по средната камбана, която издаде глух звук. — Днес биенето на камбаните е моторизирано. Но по времето на моя баща клисарят е трябвало да дърпа въжетата на ръка. Тежка работа.
	Огледах се. На всяка от четирите стени имаше по един-два метра висок на метър широк прозорец. Под прозорците разстоянието между перваза и пода беше едва около 20–30 сантиметра. Когато камбанният звън трябвало да се носи възможно най-дълго, клисарят отварял всички капаци.
	— Искаш ли да видиш гледката? — попита Симон и отвори два от тях. Закачи ги от вътрешната страна с кукички.
	Оттук видях колко потресаващо високо е и колко далеч долу е земята. Но гледката не беше кой знае какво. Мъглата се беше разстлала плътно над Ювдал. Дори не можех да различа каменната ограда, която ограждаше гробището на новата църква.
	Симон се изкашля, съжали за мъглата, пречеща на гледката, и затвори прозорците.
	— До каква степен се интересуваше баща ти от Конрад Кремер? — попитах го.
	— Ами… — Симон поклати глава. — Този, който всъщност е експерт по тези неща, е снаха ми Мария. Напориста жена. Ръководи както Ювдалския музей, така и Съюза на историците, но и за моя радост е член на енорийския съвет. Ако има човек, с когото трябва да разговаряш, то това е тя.


#	II
	Ювдалският музей беше на първия етаж в стара административна сграда на несъществуващата вече компания „Ювдал Грюбе“ А/С. Когато отворих вратата, камбанка звънна бодро. Беше сякаш влязох в миналото.
	Зад билетната каса седеше Мария Крагх Фелдберг. Погледна ме и се усмихна.
	Безспорен факт е, че времето не може спре. Знам го. Но понякога може да се усеща по такъв начин. Според научните теории ВРЕМЕТО е относително понятие. Според философите „времето“ е това, което пречи всичко да се случва едновременно, докато „пространството“ пречи всичко да се случва на едно място. Знам, емпирично и най-вече субективно, че времето — както сега — най-малкото може да се забави.
	Мария се изправи, висока и стройна, и остави настрана купчина документи. Шапка. Конска опашка. Зелени, проблясващи очи.
	— Бьорн Белтьо! — установи тя развълнувана.
	Усмихвайки се и с леко наклонена глава, тя ме посрещна. Тесни дънки. Синя блуза. Беше висока колкото мен. Красива.
	— Добре дошли! Казвам се Мария Крагх Фелдберг. — Тя протегна ръка. Дълги, тъмночервени нокти. — Толкова е хубаво. Прочетох в „Ювдалски вестник“ за Вашето посещение. И се надявах да наминете и от тук.
	Лека усмивка. Не ме изтърваше от поглед.
	— Е, ето ме — измърморих нерешително.
	— Толкова е прекрасно!
	— Разбрах, че трябва да говоря с Вас относно историята на селцето.
	Лицето й светна.
	— Да, толкова е хубаво!
	— Колко струва един билет?
	— О, глупости. Толкова важно посещение не се заплаща. Би трябвало аз да Ви платя!
	И отново онзи поглед.


#	ІІІ
	Първата зала на музея беше изпълнена със стари снимки и репродукции на картини. Мария Крагх Фелдберг направи едно кратко въведение в историята на Ювдал. На един от плакатите прочетох: _Над осемстотин години Ювдал е лежал скрит, обгърнат от отдалечената долина. Според народния фолклор селцето е основано около 1200 г. Около 1349 г. то приютило много бедни хора и такива, бягащи от чумата. Черната смърт оставила някои от големите стопанства да опустеят, но селцето било спасено._
	— И Конрад Кремер решил да се премести тук? — попитах.
	— Да, можеш ли предположиш каква работа е имал тук? Никой не знае. По онова време французите опустошавали Хайделберг. Оттам той започнал своето пътуване. Може би е избягал? Но защо тук? На това самотно и откъснато място.
	На една от стените в следващата зала беше окачена репродукция на портрет.
	— Конрад Кремер — каза Мария.
	Катраненочерна коса, остър нос, сериозен поглед.
	— Кремер е бил доста по-красив в действителност — поясни тя. С кокетен смях добави: — Казва се, че привличал жените на селото.
	Около врата на Кремер имаше верижка с пентаграм, а в ръката си държеше четири монети. Мария ме отведе до една витрина, където имаше три купчинки с подобни монети.
	— Всички, които са били част от паството на Конрад Кремер — или, да кажем, секта, — са получавали подобна монета като подарък — обясни тя. — Той твърдял, че монетите били талисмани, които защитавали притежателите им от тъмни сили.
	Приближих се напред. От едната страна на монетите имаше пентаграм, а от другата — очертания на глава на коза. Под главата на козата беше гравирано: ХАЙДЕЛБЕРГ 1703 ГОДИНА СЛЕД ХРИСТА. Под пентаграма беше написано CIVITAS DIABOLI.
	Градът на дявола.
	— Заради надписите, пентаграма и козата монетите били описани като сатанински — каза Мария. — Тези купчинки — тя посочи към стъклото на витрината — са всичко, което е останало от колекциите на Кремер. Но до ден днешен има още много сатанински монети, които лежат в чекмеджета и шкафове из стопанствата в Ювдал.
	— Такива ли бяха монетите, открити в дома на Даниел Люке? — попитах.
	Шумна въздишка.
	— Предполагам.
	— Познаваше ли го?
	— Даниел? Разбира се.
	— Какъв тип човек беше той?
	Тя се поколеба.
	— Красив и очарователен. Но и коварен.
	— Коварен — как?
	— Винаги получаваше това, което иска. Използваше външния си вид и чар за всевъзможни неща.
	— Същото съм чувал и от други.
	— Не ме учудва.
	Огледах се.
	— Когато свещеникът ми разказа за Кремер, спомена и стара маска. Не каква да е, а дяволска. Тук ли е?
	Тя се засмя тихо.
	— Да, Симон се интересува от тази маска. За съжаление не знаем къде е. Изчезнала е.
	— Кога?
	— През 1963 година.
	— В годината на смъртта на Понтиус Фелдберг.
	— Едва ли е съвпадение, ако питаш мен. Тук можеш да видиш рисунка на маската.
	Хвана ме леко за ръката и ме поведе към витрина с четири „черни“ книги.
	_Черната книга_, прочетох на табелката на витрината, _е била наричана още Cyprianus и гримоар*. Тя съдържа окултни магии, медицински съвети и магически заклинания, които даряват на собственика на книгата сила над хората, дяволите и демоните_.
	[* Гримоар — Средновековен литературен жанр с указания за призоваване на ангели и демони, придобиване на просветление и магически сили. Тези книги съдържат астрологични познания, списъци на ангели и демони, указания за правене на различни заклинания, смесване на лекарствени препарати, призоваване на неземни същества и правене на амулети. Магическите книги, особено книгите със заклинания, също се наричат гримоари. Б. р.]
	Една от черните книги беше отворена така, че да видя цялостна рисунка на маската. Изображение на лице както с човешки, така и с демонични черти.
	_За да накара Сатаната, демоните и душите на нашите прадеди да проговорят, той покрил лицето си с маска, оттам и Портретът на дявола_, прочетох надписа.
	Направих няколко снимки с телефона си.
	— Кремер е донесъл маската от Хайделберг — каза тя.
	— Знаеш ли нещо повече за нея?
	— Не съм се занимавала особено дълго с историята й. Винаги съм мислела, че представя Сатаната.
	— Как я е използвал?
	— Нямам идея. Говорело се, че с нейна помощ общувал с души и демони. Но как? — Засмя се и прошепна шеговито: — Освен това не всички вярват, че духовете и демоните съществуват.
	— Според свещеника музеят съхранява документи от процеса срещу Кремер?
	— Да, ето там. — Тя ме упъти към витрина, пълна с пожълтели, разпаднали се писма. — Много от документите от тогава се намират в Държавния архив в Кристиансан. Но за щастие, успяхме да заемем някои. Ето тук — тя потупа стъклото — са отговорите от епископа на постоянните запитвания от страна на свещеника на Ювдал.
	Хартията беше дебела и разкъсана, почеркът — сложен, пълен с драсканици, завъртулки и разкривени инициали. Прави, подредени линии. Най-отдолу: изсъхналият восъчен печат на епископа.
C>
	Епископът на Кристиансан разпорежда комисия, която да се отправи към Ювдал, за да разследва какво може да е причинило отклонението на хората от истинското слово Божие.
C$
	Няколко пъти прочетох архаичния език, който завършваше с уверението, че епископът ще стори гореспоменатото.
	— И след това Кремер умрял — заключих. — Удобно!
	— Нали? Смъртта решила проблема както на епископа, така и на свещеника.
	— Някои предполагат, че случаят „Кремер“ може да има връзка с това, което е станало с твоя свекър?
	Вдиша дълбоко, сякаш за да събере достатъчно въздух за всичко, което имаше да каже. В крайна сметка не беше чак толкова много.
	— О, ами не знам. Случило се е доста преди моето време и разбира се, далеч преди да се запозная с Петер, мъжа ми. — Плаха усмивка. — Понтиус е умрял единайсет години преди да се родя. Но е бил добър човек. Също като Петер.
	— Тоест не мислиш, че има връзка между трите случая?
	— Връзка? Каква би била тя? Хората са били суеверни тогава. Както и сега. Твърдели, че виждали призраци. Феи. Демони. Таласъми. Троловс. — Хвърли ми преувеличен, страдалчески поглед. — Представяш си картинката, нали? Дори и в днешно време твърдят, че виждат неща.
	Прекалено глупаво е. Но слуховете се разпространяват. Знаеш как е. Един видял Конрад Кремер горе при старата църква. Други видели Понтиус да седи на прозореца на камбанарията посред нощ. Двама ученика твърдели, че имало демон в мазето на училището, когато трябвало да слязат и да вземат книги. Оказало се, че бил пазачът. Когато подобни слухове започнат да се разпространяват, не можеш да спреш хората да си представят всевъзможни неща.
	— Имаш ли теория относно случилото се с твоя свекър?
	— Мисля същото като повечето хора. Бил е убит.
	— Звучиш убедена?
	— Каква е алтернативата? Самоубийство? Точно след службата? Пред очите на цялото паство и собственото му семейство? Малко вероятно.
	— Някои смятат, че е бил изхвърлен от демон? Или от духа на Конрад Кремер?
	— Истината е, че никога не откриха виновния. Следователно подозрението, че виновният е дяволът, започна да расте. — Тя изсумтя. — Не, защо ще му е на демон или на един дух — ако такива съществуват — да изхвърля някого от камбанария?
	— Тогава кой мислиш го е убил?
	— Някои заподозрели клисаря, който бил и последният, разговарял с Понтиус. Други имали подозрения спрямо органиста на църквата — вероятно защото бил американец, с дълга коса и пословичен донжуан. В крайна сметка татко се отказа от случая.
	Татко?
	След това си спомних: Мария Крагх Фелдберг беше дъщеря на предишния началник на полицията. Йорген Крагх разследвал съдбата на Понтиус Фелдберг, но след това се отказал, изправяйки се пред задънена улица.


>>	5
>>	Мистерии


#	І
	Улица „Стургата“ криволичеше надолу от табернакъла горе на западния хълм, където младите паркираха под дърветата, когато искаха да се усамотят, минаваше покрай бурния бързей, стигайки чак долу до пазара пред киното в Ювдал, което беше затворило врати през 2003 г. Това протежение беше наричано от младите „лентата“. Излязох от музея и тръгнах по улицата. Оказа се, че няма кой знае какво интересно да се види. В края й Y-образно кръстовище водеше нагоре към върха и туристическите пътеки, а след това надолу към дървопреработвателния цех. Много години гората е била най-важната за промишлеността в Ювдал. Преди войната компанията „Juvdalens Sag & Høvleri“ назначила повече от триста човека. Сега бяха по-малко от 25, специализирали се в изработването на сглобяеми дървени огради, порти и градински мебели.
	Понякога човек можеше да остане с впечатлението, че някой е „изключил“ цял Ювдал. Че някой е дръпнал щепсела от контакта и е оставил селцето да опустее. Така беше сега. Нито една кола. Само един или двама пешеходци. Може би точно затова му обърнах внимание.
	Беше прекалено далеч, за да видя лицето му. Черен суитчър. Черни панталони. Висок и едър. Да твърдя, че ме следва, щеше да бъде леко преувеличено. Просто се намирахме на улицата по едно и също време. И все пак. Когато спирах, за да погледна витрина на магазин или да пресека улицата, той също спираше. Възможно е и да е било съвпадение.
	Пътят от музея до хотела не беше дълъг. Минах покрай два хранителни магазина, един за спортни стоки, книжарница, магазин за мобилни телефони и един денонощен. На малкия паркинг пред него бръмчаха три коли на празен ход. Група младежи се вторачиха в мен.


#	II
	Ключът на хотелската ми стая висеше на тънка верижка на боядисана в розово дървена табелка с номера. Качих се по стълбите до стая 217, открехнах прозореца и се загледах в селото и пейзажа. Вдигнах поглед нагоре към просторните гори и планини. Защо са избрали да се преместят точно тук, в дивата пустош, първите ювдалци? Крили ли са се от нещо? По-пусто място от това едва ли можеше да се открие. Гората беше източник на дървен материал, да, бързеите — пълни с риба. Но все пак — _тук?_
	Отидох до банята, за да си измия зъбите, преди да легна. Бях назначен като исторически експерт, не като следовател. Полицейският началник не желаеше да се меся в разследването на убийството на Даниел Люке. Но колкото повече навлизах в случая, толкова по-ясно ми ставаше, че трите събития — от 1708 г., 1963 г. и 2015 г. трябва да имаха под една или друга форма вътрешна връзка. Или някой искаше нещата да изглеждат по този начин. Да извадим убийството на Даниел Люке от уравнението, беше безсмислено. Обстоятелствата около смъртта на младия журналист бяха по неясен все още начин свързани с двата стари смъртни случая.
	Взех лаптопа в скута си и седнах на леглото. Влязох, отворих Word и си записах някои хипотези. Да кажем, бяха по-скоро въпроси отколкото хипотези. Защо в крайна сметка Конрад Кремер се беше озовал в Ювдал? Хайделберг не е бил центърът на света, но същото е важало за Ювдал. Възможно ли е Даниел, чисто хипотетично, да е стигнал до открития, които да са довели до убийството му? И какви биха били те? Нещо, свързано с Понтиус Фелдберг? След петдесет години? Или Конрад Кремер е имал потомък в Ювдал, който на всяка цена е искал да скрие мрачната тайна на своя прародител? Бяха изминали триста години — липсваха доказателства, теорията беше малко вероятна. Въпросите продължаваха да прииждат. Възможно ли е тогава Даниел да е бил обикновена жертва на убийство от ревност? Или дяволската маска сама по себе си е била мотив? Съществува ли тя все още? Тук, в Ювдал? Изчезнала е през 1963 г., но някой може да се е докопал до нея? Възможно ли е Даниел Люке да се е натъкнал на следа, водеща към маската? Но кой би извършил убийство, само и само да се сдобие с нея? Ако е така, значи трябва да е била доста ценна. Представлявала ли е нещо магическо или религиозно за тази странна секта?


#	III
	Пиеро, помислих си аз. Пиеро може да ми помогне с тези въпроси.
	Нетърпеливо започнах да шипа имейл до италианския селски свещеник Пиеро Фичино. Преди да поеме длъжността на свещеник в църква в планините на север от Флоренция, той работеше като архивар в Конгрегацията за доктрина на вярата в Римската курия. Ватикана, както повечето хора биха казали. Срещнах го на конгрес в културния център Кастело Катулус в Тоскана преди няколко години. Сред интересите на Пиеро Фичино не бяха само стари ръкописи и шифри, но и геологическата (и любопитна) дисциплина демонология. Сега той отново се беше върнал във Ватикана. Беше получил едногодишно назначение в тайните архиви и трябваше да систематизира кореспонденциите между различните клонове на фамилията Медичи и френския пророк Нострадамус.
	В имейла до Пиеро обобщих малкото, което знаех за Конрад Кремер, дяволската маска и неприятните обстоятелства в Ювдал, и го попитах дали е чувал за Кремер и неговите слуги демони. Прикачих и снимката, която бях направил на маската. След това писах до държавния архив в Кристиансан с молба да ми изпратят файловете с писмата от Понтиус до епископа. В послеписа ги помолих да ми опишат всичко, което имат в архива си, относно Конрад Кремер и събитията в Ювдал от 1708 г.
	Исках да потърся Конрад Кремер в Google. Кой е бил? Каква работа е имал в Ювдал? Но не успях. Интернетът на хотела беше отказал. Завъртях се. Матракът изскърца. Замислих се за Мария Крагх Фелдберг. Тя ме изпълни. Изпълни ме с погледа си, с гласа си, с веселия си смях, изпълни ме с леките си усмивки и върха на езика й, който навлажняваше устните й. Изпълни ме освен това с чувство на вина.
	През цялото време премислях неразбираемото съобщение от Ребека. _Бьорн, трябва да поговорим…_
	Ребека живееше в Йерусалим, в тесен двустаен апартамент с френски балкон, на етажа над магазин за обувки и друг за готова храна. И тя като мен беше археолог. Помагах й да открие какво се е случило с баща й, изчезнал през 1978 г. По същото време тъкмо се бил натъкнал на гробница от времето на Иисус.
	Станахме гаджета, Ребека и аз. Въпреки всичко, което ни разделяше — разстоянието, културните различия, несигурността, моят инат, нейната красота. Въпреки всичко бяхме заедно. Тя — в Йерусалим. Аз — в Осло. Пътувахме по един път в месеца до Рим, Париж, Ница, Флоренция. Бързи срещи в чужди градове. Само няколко пъти сме се виждали в домовете ни. Беше грешка да живеем в апартамента на другия. Сякаш по този начин животите ни не бяха съвместими. Сякаш не бяхме създадени да споделяме ежедневията си, а само натоварените дълги уикенди в хотели в градове, където и двамата бяхме гости.
	Да й звънна ли? Не, отказах се. Въпреки това все още не ми звучеше добре. Да поговорим… Защо?


>	1708
>	Януари — март

E>
	Quod scripsi, scripsi.
	Това, което съм написал, съм го писал аз.
@	Евангелието на Йоан
E$
E>
	Съществува, дори и в бездънната пропаст, частица от присъствието на Всемогъщия Господ.
E$

	Върхът на перото драскаше грубата хартия. Вдигаш ръката, която трепери, и четеш думите, които току-що си написал. Присъствието на Всемогъщия Господ — да, мислиш си, _да!_, така е — дори и в бездънната пропаст. Треперенето става по-зле с годините. Личи във всяка една буква. Не си във форма. Нещо не е наред с тялото ти. Усещаш го. Вече си над седемдесетгодишен и знаеш, че Господ може да те прибере при себе си всеки момент. Не се страхуваш да умреш. От дълги години чакаш смъртта. Всеки изгрев е дар от Създателя. За теб. От Него. _Хвала на Бога._ Ти си Негов послушен слуга и Той е добър към теб. Но първо имаш задача, която трябва да изпълниш. Трябва да кажеш истината. Трябва да опишеш истината със свои собствени думи.

	* * *

	Изминаха петдесет години. Да, наистина… Петдесет години. Как отминаха само? Петдесет години, откакто пратеникът на дявола Конрад Кремср се появи тук в Ювдал през _1708_ г., точно като блуден син, _пфу!_; демон в човешки облик беше той. Демон! Каква работа имашетук? Защо не се задържа там, откъдето беше? Там, долу в… гледаш в нищото, докато се опитваш да откриеш името в мрачните лабиринти на паметта си… Хайделберг. Да, Хайделберг беше. Хайделберг, там, долу в Свещената римска империя на германската нация. _Sacrum Imperium Romanum Nationis Germanicae_, се наричаха те. О, толкова хубаво. Как беше нарекъл родината си великодушният Кремер? _Heiliges Rymisches Reich Deutscher Nation._ Усмихваш се. Със сигурност нещо доста по-различно от Датско-норвежкото кралство.

	* * *

	Петдесет години. Времето лети. Гледаш пожълтелите листа от онова време. Мастилото е избледняло. Думите са твои, но звучат толкова чужди сега. Различен си бил тогава, когато за първи път си писал доклад за Конрад Кремер и времето му в Ювдал. По-различен от сега. Бил си млад мъж, на почти двайсет, невинен и изпълнен с надежди.
	Тогава си записал всичко, което си знаел за дългите години на Конрад Кремер в Ювдал. Почти двадесет сбито изписани листа.
	Сега искаш да напишеш историята още веднъж, формулирана от теб като възрастен мъж, но все пак базирана на петдесетгодишния текст, който си създал онзи ден през 1708 г. Когато си готов с преразказа на събитията, така, както ги помниш, и така, както си си отбелязвал преди толкова много време, ще изпратиш доклада на епископа на Кристиансан. Ще разкажеш всичко, както е било, така че епископът да може да прочете истината за тази година, когато Конрад Кремер е дошъл в Ювдал, водейки ада със себе си.


	1708. Мислиш си за миналото. Опитваш се да си спомниш първия път, в който Конрад Кремер е бил в Ювдал, но не успяваш. В документите, които си писал тогава, прочиташ, че той говори норвежки, _но тонът му е напевен и чужд_. Все още си спомняш мелодичния начин, по който говореше.
	Не се сещаш кой пръв ти разказа за него. Може да е бил свещеникът, може и някой от съседните стопанства. Немец, бяха казали. Магьосник, твърдяха някои. Божи човек. Не — отговаряха други, — човек на мрака. Не трябва да му се доверяваме. Че хората от селото бяха любопитни, не беше учудващо. Ти самият беше любопитен. Кой беше той? Каква работа имаше тук? Какво искаше?
	Когато го срещна за първи път, вече бяха изминали няколко седмици, откакто Кремер беше дошъл в Ювдал. Чувал беше да се говори за този мистичен, немски проповедник и потърси мястото, където той беше поканил хората от селото да поговорят за живота и вечността.
	Беше поразително красив мъж. Красотата му не се изразяваше само в правилните черти на лицето му, но и в погледа му, който проблясваше, независимо дали се смееше, или се караше. И ти видя начина, по който жените се взираха в него, свенливо навеждаха поглед и се изчервяваха. Дори и жената на полицейския началник прехапа устни, когато забеляза чужденеца.
	В годината, в която той дойде в Ювдал, ти беше на двайсет. Не помниш дали беше Колелата на 1707 г. или около Нова година, но си спомняш снежната буря и изумлението, че той е преминал невредим нагоре по платата, а после надолу през долината в това жестоко време. Бил си купил кон и каруца долу в Кристиансан и пътувал през Отрудал и Сетесдал, преди да пресече платата. Със себе си бил взел младо момче, помощник, казвало се Волфганг; никога не ти стана ясно дали Волфганг е негов син, или случаен калфа, също от Хайделберг. В един или друг момент Волфганг изчезна от Ювдал и нищо повече не се чу за него. Според Кремер той се бил върнал в Хайделберг. Имаше и някои, които смятаха, че Конрад Кремер е принесъл момчето в жертва на Сатаната.

	* * *

	Животът… Смъртта. Вечността. Богове и дяволи. За подобни неща говореше той, Кремер. А не за нещо незначително. Любопитството на свещеника ставаше все по-голямо. Той беше и този, който те помоли да отидеш на срещата с немеца. Ти помагаше в църквата и беше на негово разположение срещу няколко монети годишно.
	Свещеникът разказваше, че дядото на Конрад Кремер бил от този край и се озовал в Хайделберг след много години по море. Някои от по-възрастните в селото го помнели. Казвал се Кнут и бил син на земеделец горе на склона. Кнут бил неконтролируем и много жени забременявали от него. Когато навършил 15 години, заминал от Ювдал и нито липсвал на някого, нито бил видян повече.


	Конрад Кремер организира първата си среща в края на януари. Свещеникът те помоли да отидеш. Ти се опита да се отървеш, но беше важно някой от църквата да държи под око това, с което той се занимава. Така каза свещеникът. Аз самият не мога все още да го опозная, посочи той. Да, да. Беше ти ясно. Разбира се. Така че отиде.
	_Някой от църквата…_
	Първата среща на Кремер беше в голямата зала в стопанството на вдовицата на търговеца Лиен. Конрад Кремер и неговият помощник Волфганг се бяха подслонили при нея, наемайки стая. Говореше се, че вдовицата гледала с добро око на чужденеца.
	Преброи общо 34 човека. Веднага след срещата ти записа всички имена, които беше запомнил. Свещеникът искаше да бъде в течение на нещата.
	Атмосферата беше напрегната. Някои шепнеха. Повечето седяха притихнали. Други се разхождаха изнервени. Вратата се отвори и Конрад Кремер се появи, изпълвайки стаята. Спря. Остави погледа си да се плъзне към всеки един. Кимаше, сякаш ви е познавал през всичките тези години. След това обиколи и се здрависа с всички. Поздрави ви. Представи се с цялото си име. Конрад Кремер. Наблягаше странно на р-то. Когато пусна ръката ти, ти усети нещо в нея. Монета. Силует на глава на коза и текстът „ХАЙДЕЛБЕРГ 1703 ГОДИНА СЛЕД ХРИСТА“ бяха изгравирани върху нея. От другата страна: звезда с пет лъча и думите „CIVITAS DIABOLI“. По-късно, когато ти показа монетата на свещеника, той преведе: Градът на дявола. Рече, че козята глава представяла Сатаната и че звездата била дяволски символ. Но нищо от това ти не знаеше, докато стоеше там с монетата в ръка. Така да кажем, най-вече се чудеше колко може да струва.
	Конрад Кремер започна да ви говори. Гласът му беше дълбок и приятен. Говореше накъсано, но отчетливо. Въпреки това голяма част от казаното ти не разбра. Трябваше да си го признаеш пред свещеника, когато той те накара да преразкажеш случилото се на срещата. Кремер говореше за силите на Вселената и вечността. Цитираше богове, сякаш имаше повече от един. Господ, разбра ти, _бил просто_ един от многото. Сатаната бил противоположната сила, но в никакъв случай не управлявал ада. Трудно беше за разбиране. Ангели и демони… Светлина и тъмнина… Вселената на Кремер не беше библейската Вселена. Той говореше за баланс. За сили и такива, които им противодействат. Твърдеше, че ние, хората имаме влияние. Да, да управляваме. Мъртвите, както боговете, ангелите и демоните, били всички заедно част от тази Вселена, този баланс. Както и хората. Следователно няма причина да не можем да говорим с тях.


	Според Кремер съществувал печат, който ти дава сила над всичко, с изключение на Господ и архангелите. Той го наричаше Sigillum Dei*. Печатът на Господ. Магическа диаграма.
	[* Sigillum Dei — „Печатът на Господ“ или „Signium dei vivi“ е символ на живия Бог. Представлява магическа диаграма от Късното средновековие, състояща се от два кръга, петолъчка и три седмоъгълници, изографисана с името на Бог и ангелите му. Тя е амулет с магически функции, който позволява на магьосника да властва над всички същества (с изключение на архангелите), но тази власт е отредена само за ясновидците, които постигат блаженото проникновение на Бог и ангелите. Най-старото описание и изображение на „Печатът на Господ“ е в Liber Juratus от XIV в., който се приписва на Хонорий, син на Евклид. Предполага се, че е създаден в края на XIII в., но не и преди времето на папа Йоан XXII (1316–1334). Б. р.]
	— Имам — каза той остро на следващата среща през февруари — рисунка на печата.
	Извади пергамент. Ти успя да видиш кръгове, звезди, пентаграми, седмоъгълници и причудливи символи. Прочете и повечето имена на Господ. _Ел. Елохим. Тетраграматон. Йехова. Яхве. Елоах. Адонай._ И имената на много от неговите ангели.
	— Sigillum Dei — прошепна Конрад Кремер. — Познат от ръкописи като Liber Juratus _(„Клетвената книга“)*1_ и _Clavicula Salomonis Regis („Ключът на Соломон“)*2._ Връзка с Господ. Инструмент за контролиране на всички Божии създания — да, с изключение на архангелите.
	[*1 Liber Juratus (също Liber Sacer/Sacratus/Consecratus) или „Клетвената книга“ на Хонорий е средновековен сборник със заклинания. Това е една от най-старите и влиятелни окултни книги. Б.р.]
	[*2 Clavicula Salomonis Regis или „Ключът на Соломон“ е анонимна книга със заклинания по демонология. Съставена е в средата на XVII в. най-вече от материали, написани няколко века преди това. Б. р.]
	През всички ни премина тръпка.
	{img:pechat_1.png}
	— Всички ние носим способността в себе си — каза Кремер. — Способността да говорим с тези, които вече не са с нас тук, на земята.
	— Как? — попита възрастна жена.
	— Печатът на Господ е само един от ключовете. Съществуват и други. В мое притежание се намира и маска — маска, която хиляди години е осъществявала връзката с отвъдното. Тези от вас, които решат да се присъединят, ще се възползват от този тип сили.
	Да се присъединим? Значи той беше странстващ проповедник, който искаше да подчинява души на своята секта. Ето това свещеникът нямаше да хареса.

	* * *

	В последвалите седмици ти присъства на повечето събирания на Кремер. Все още свещеникът беше този, който те молеше да ходиш. Ти се чувстваше като таен пратеник на църквата. Всеки път му докладваше казаното от Кремер и кой е бил на срещата. Свещеникът съставяше списък.
	Сектата на немския проповедник нарастваше бавно. Разпространяваха се слухове, касаещи неговите способности и обещания. Много от лицата, които ти виждаше на срещите му, след това срещаше и в църквата всяка неделя. Свещеникът разменяше писма с теолози в Кристиансан, Кристиания и Германия, за да намери повече за Sigillum Dei и Конрад Кремер. Но никога не ти разказа дали е открил нещо. А и ти не беше геологически образован, за да разбереш подобни въпроси.
	На седмата среща Кремер те дръпна настрани и те попита дали ти харесва да го слушаш. Ти разбра, че той знае, че си свързан с църквата и най-вероятно си пратеник на свещеника. Излъга го право в лицето и каза, че идеите му разширявали собствената ти вяра в Господ, Иисус и християнството. Отговорът ти го изненада. Не отвърна с нищо. Но го видя, че разсъждава над казаното.

	* * *

	Когато една неделя той се появи на службата в дома Господен, както свещеникът, така и цялото паство бяха изненадани. Свещеникът, който никога не беше виждал Конрад Кремер със собствените си очи, не разбра неспокойствието от мястото, от което отслужваше на амвона, докато хората гледаха тревожно Кремер и мърмореха помежду си. Когато ти отиде отпред и шепнешком осведоми свещеника, че Конрад Кремер се намира в църквата, духовникът слезе от амвона.
	— Чувам, че големият дракон е посетил Господната църква! — извика той.
	Силна тръпка премина през цялото паство.
	Свещеникът прекоси бавно църквата, огледа всички един по един. Накрая се спря пред единствения непознат.
	— Конрад Кремер?
	— На Вашите заповеди, уважаеми свещенико.
	— Каква работа имате тук?
	— Дойдох да слушам Божието слово.
	Момент на мълчание.
	— Знам къде живееш — изкрещя свещеникът. — Там, където е тронът на Сатаната. Махни се оттук, змийо такава. Вън! Вън оттук!
	Свещеникът сграбчи разпятието, което висеше на врата му, и го вдигна толкова високо, че верижката се скъса.
	— Вън! Махни се!
	Говореше се, според свидетелите, стояли най-близко, че Конрад Кремер пребледнял и се разтреперил. Само на теб ти се стори, че видя иронична усмивка на лицето му. Свещеникът го сграбчи и го изхвърли навън.
	И по този начин веднъж завинаги свещеникът на Ювдал отлъчи мъжа, който по-късно получи прякора Пратеник на дявола.


	До март паството на Конрад Кремер наброяваше повече от сто души. Проповедите му за Господ и вечността също имаха много последователи, ниците му смятаха, че думите му вдъхват по-голяма надежда от тези на свещеника. Кремер тълкуваше Библията и думите Божии по начин, по който те ги разбираха.
	Ти самият не казваше нищо. Наблюдаваше, записваше си, докладваше. Не разбираше всичко.
	Всички, които се обръщаха към Кремер, получаваха и монетата му. Нея свещеникът беше нарекъл сатанинска монета. Свещена монета, твърдеше от своя страна Кремер. Колко свещена беше всъщност, ти не знаеше. Беше все пак само една монета. Никой търговец в Ювдал не искаше да я приеме като заплащане.
	Един път, по средата на месеца, ти събра кураж и попита: „Защо дойде в Ювдал, Кремер?“ Въпросът ти събуди смеха му. Той ти разказа за неспокойствието и безредиците в родния му край Хайделберг, за проблемите с французите и крал Лудвиг XIV, но ти знаеше, че имаше и друга причина, конфликт, нещо, което той не искаше да разкрие. Разказа ти, че имал норвежки корени, че дядо му бил от Ювдал, да, да, това ти вече знаеше, но след това той каза и нещо плашещо: Искаше да основе паство в селото на Лилит. Паство? В селото на Лилит? Уличницата Лилит, женския демон ли имаше предвид? Кремер нетърпеливо те попита дали знаеш, че старата църква се наричала така разговорно? Напротив, знаеше, църквата на Хел беше наричана тя. А коя беше Хел? Господарката на подземното царство. Хел, каза Конрад Кремер, е дъщеря на Лилит и демона на име Декарабия. Не разбра нищо от казаното. Никога не беше чувал за Декарабия. Но и честно казано, не беше чувал и за особено много демони. Знаеше само, че съществуват. Конрад Кремер твърдеше, че може да говори с тях. Ти не знаеше на какво да вярваш. Да говори с тях? С демоните? Не ти звучеше да е в унисон с Божията вяра. Те не са опасни, каза Кремер, не са зли. Просто са прокудени от Господ. Да, добре. Какво можеше да се каже повече? Прокудени от Бог… Говореше само за себе си, нали?
	Хел беше част от скандинавската митология. Езическата вяра. Така че как беше възможно на Лилит и Декарабия да им се роди дъщеря, която да принадлежи към различна от тяхната религия? Не можеше да разбереш. Не, въобще не можеше да схванеш. Конрад Кремер каза, че съществува само една религия. Християнството, юдаизмът, мохамеданството, будизмът, хиндуизмът — всичко е интерпретация и вариация на единствената, истинската вяра.
	Свещеникът се разяри, когато ти се опита да му предадеш посланието от Кремер. „Ерес!“ — извика той. Библията прославя Божието слово, и Иисус е Божи син. Точка. Нямало какво повече да се каже по тази тема.


	Късно през март Конрад Кремер покани всички на среща, на която обеща, че някои избрани ще се срещнат с мъртвите си роднини. Свещеникът отново те помоли да присъстваш. Ти не желаеше. Страхуваше се. Да се срещнеш с мъртвите? Не, ти в никакъв случай не желаеше. Но свещеникът настоя.
	Беше сред последните дошли и си намери място правостоящ в ъгъла в голямата зала на вдовицата. Тръгнаха слухове, че тя и Кремер били станали двойка. Слугите в имението казваха, че спял почти всяка вечер при нея.
	Залата беше мрачна. Само няколко лоени свещи бяха запалени. Дървените трупи в стената обрисуваха хоризонтални линии в тъмнината. Слаб, сладникав мирис на тамян. Единият от ъглите беше преграден; там ти зърна и немеца Волфганг, младия помощник на Кремер, да се моли. Бегло го познаваше. В другия край на дългата масата хората бяха насядали нагъсто заедно. Други стояха прави посредата на стаята. Къде беше той? Защо не идваше? — помисли си ти.
	Изведнъж се появи между вас. Конрад Кремер. Трябва да е бил там през цялото време, скрит, изключително неподвижен и неразпознаваем. Въздишка премина сред събралите се, когато го видяха. Ти вече беше свикнал с чуждото му произношение. Така че бе по-лесно да го разбереш. Повика боговете. Да, боговете. В множествено число. Богове и души. Елате при нас, призова той. Ти вероятно не беше единственият, който се страхуваше. Разбра го от настроението, от усещането за тревожност. Ами ако имаше право? Ами ако боговете дойдеха? Тук? Вътре в тази стая? Или мъртвите? Не беше по-добрият вариант със сигурност. Усети, че устата ти е пресъхнала. Огледа се. Но ти беше трудно да видиш лицата на другите в тъмното. След това се случи нещо, което предизвика последвалото ахване на събралите се. Под тавана, там при отделения ъгъл, ти видя лице. Ангелско лице. Или такова на демон? Не можеше да бъде ангел. Изглеждаше прекалено зловещо. През цялото време ти се взираше в тази точка под тавана, но когато пламъкът на една от лоените свещи трепна и хвърли отблясък към мястото, лицето беше изчезнало. Разбира се. Не е възможно въобще да е било там. Трябва да е било илюзия. Баща ти винаги ти е казвал, че лесно си въобразяваш неща. Лесно се и плашиш. Суеверен. Разбира се, имаше право. Винаги е имал. Липсва ти. Бяхте навън в гората да сечете дърва, когато злополуката стана. Едно от тях падна накриво. Върху баща ти.
	Извърна поглед към Конрад Кремер. Седеше в средата на стаята. Очите му бяха затворени. Главата му се поклащаше от едната страна на другата. От време на време получаваше спазми по лицето. След дълго време най-сетне промълви:
	— Кой си ти?
	Измина известно време, преди да разбереш, че той не говореше на някого в стаята.
	Провикна се високо:
	— Има ли някой тук, който се казва Йон?
	Преглътна. Ти се казваше Йон. Но имаше и други, които се казваха така. Един от тях промълви „да“ с треперещ глас.
	Кремер каза:
	— Търся Йон, който е на двадесет години и е загубил баща си преди три години.
	Тълпата се обърна към теб. Плахо ти вдигна ръка.
	Малко под тавана страшното лице се появи отново. Студена тръпка премина през теб. Страх. Чист, неподправен страх.
	Конрад Кремер каза:
	— Йон. Твоят баща иска да говори с теб.


>	2015
>	Понеделник (III)
>	12 октомври — следобед и вечерта

>>	6
>>	Отмъстителят

#	I
	Като замъка „Soria Moria“ старческият дом проблясваше в началото на гората. Мъглата се беше вдигнала. Спрях и погледнах пейзажа. Див и пуст. Естествено, че Ювдал беше част от цивилизацията. Просто не го усещах като такава.
	Планините се извисяваха на север, мрачни и могъщи. Дебели пластове облаци скриваха някои от най-високите върхове. Гората се виеше синьо-зеленикава. Обичам гората, планината, природата. Някога се чудех дали един пейзаж сам по себе си може да се счита като жив организъм, дали взети заедно дърветата в гората, планинските върхове и всички малки езерца и блата, и реки, и животни се събират в по-голямо единство? Може ли гората да мисли? Знаят ли планините, в своето извисяващо се величие, че съществуват?
	Трябва да призная: Не съм много добре с главата.
	Стръмната пътека от хотела нагоре към старческия дом отне десет минути. Закръглена медицинска сестра ми се усмихна, когато влязох на рецепцията и й обясних за какво съм дошъл; бях там, за да говоря със Сесилие Фелдберг, вдовицата на капелан Понтиус Фелдберг. Много ме бяха предупредили: Госпожа Фелдберг не е достоверен свидетел, що се отнася до минало, настояще или когато и да било.
	— Опасявам се, че няма да успеете да получите много информация — каза сестрата.
	— Чух, че имала деменция.
	— Понякога има проблясъци и мисълта й е ясна. Но днес не се чувства особено добре.
	Заведе ме нагоре по едно стълбище, а след това минахме през застлан с балатум коридор. Спряхме пред стая 222. Медицинската сестра почука на вратата, почака малко и я отвори.
	— Госпожо Фелдберг — каза тя, — имате посетител.
	Сесилие Фелдберг седеше, напълно облечена, в леглото. В ръцете си държеше плетиво. Слабите й изкривени пръсти движеха куките с бързина и техника, която ми на/ вяваше мисълта, че пръстите помнеха това, което мозъкът беше забравил. Беше дребничка и слаба и напомняше на горска нимфа. Въпреки че лицето й беше набръчкано, можех да видя колко красива е била като млада.
	Стаята беше подредена като умален вариант на нейния собствен дом. Легло, диван, холна масичка от тиково дърво и бюро. Разпятие на стената над леглото. Библия на нощното шкафче.
	Пристъпих вътре. Сесилие Фелдберг си сложи очилата, хвърли ми един поглед, остави плетивото и легна назад в леглото.
	Усмихнах й се успокоително.
	— Госпожо Фелдберг, казвам се Бьорн…
	Тя изхлипа.
	— Белтьо. Професор съм…
	— Вървете си!
	— Но…
	— Вървете си!
	Напълно неочаквано тя започна да плаче.
	Гледах я неразбиращо.
	— Госпожо Фелдберг, аз…
	— Махнете се от мен, дявол такъв!
	— Но госпожо Фелдберг! — прекъсна я сестрата. Тя се извърна към мен с извинителна усмивка и кимна с глава, давайки ми да разбера, че беше най-добре да изчакам в коридора.
	— Отмъстителят! — изхлипа тя.
	Отстъпих назад и излязох от стаята.
	— О, мили Боже мой! — чух я да ридае.
	_Дявол? Отмъстител?_
	Едва сега ми се изясни. Спомен от детството ми се прокрадна в съзнанието ми. Знам, че изглеждам различно. Повечето се опитват да се преструват, че няма нищо. Но едва ли госпожа Фелдберг е виждала много албиноси.
	Сигурно е помислила, че съм демон.


#	II
	Наричаха ме Мие, когато бях дете.
	Други ми казваха просто Бледия. Момчето с бялата кожа. Възможно е и да са ме наричали Онзи със светлата коса или Момчето с червените очи. Някои ми казваха Исбьорн*. Бледоликия. Ако бях момиче, щяха вероятно да ме наричат Снежанка.
	[* От норвежки, isbjørn — полярна мечка. — Б.пр.]
	Научих се да живея с това. Да не обръщам внимание на прякорите, смеха, погледите.
	Почти никой не ме наричаше Бьорн. Дори и мама. За нея винаги бях Малкия Бьорн.


#	III
	— Деменцията е. Прави я нестабилна.
	Той стоеше зад мен в коридора. Висок старец, слаб и костелив, с изпито лице и гърбав нос. Рехавата му коса приличаше на пух. Приведен, той се подпираше на кафяв бастун.
	— Някои дни е с ясна мисъл — продължи старецът. — Други пъти е… ами такава. — Закашля се. — Но боли да я виждам така, трябва да призная. Да, боли.
	Погледът му беше буден и жив, сякаш очите на младо момче живееха в стогодишен старец.
	Протегна ръка.
	— Коре Борг. — След това добави: — Сесилие е дъщеря ми.
	Няколко секунди изминаха, преди да разбера кой всъщност беше той. Коре Борг бил пастор по времето, когато Понтиус Фелдберг бил капелан в началото на 60-те.
	— Професоре — каза той с целия респект, който стар академик можеше да отдаде на друг.
	Стиснах кокалестата му ръка и се представих, заеквайки, въпреки факта, че той със сигурност знаеше кой бях. Все още бях стъписан от реакцията на Сесилие и не по-малко от това, че баща й седеше пред мен от плът и кръв. В проучването, което бях направил за Ювдал, бях чел за него, но никога не съм предполагал, че е все още жив. Трябва да е разбрал какво си мисля.
	— Ставам на 95 години следващия месец — каза той.
	— Надявах се да успея да си поговоря с дъщеря Ви.
	— Не е толкова просто.
	— За това, което се е случило през 1963 година.
	— Съжалявам. Можеше да си спестите пътя. Днес няма никой там. Утре може и да помни нещо. И в сряда ще е празно отново.
	— Разбирам.
	— Разболя се, когато наближи седемдесетгодишна възраст. Едва забелязах. Всичко се случи толкова постепенно. Лекуват я, но се съмнявам, че има някакъв ефект.
	— Говореше ли много за — търсех думи, които да не звучат прекалено агресивни — смъртта на съпруга си?
	— Никога.
	— Никога?
	— Елате, елате.
	Сграбчи ме за ръката и ме поведе към стаята си. Стая 224 беше до тази на дъщеря му. Седнахме, той на ръба на леглото, аз на кресло в стил Рококо, със седалка в лилав плюш.
	Когато си тръгнахме от старата църква по-рано през деня, Симон Фелдберг ми беше разказал за дядо си, Коре Борг, пастора на Ювдал, който вдъхвал страхопочитание у хората. Но в крехкото лице на Борг беше трудно да открия този властен свещеник, който е ръководел Ювдал толкова много години.
	— Когато Понтиус умря, сякаш цяла стена се срути в света на Сесилие — каза той. — Понтиус беше опората в живота й. Никога не се омъжи повторно. Не откри и любовта. Нищо. За нея съществуваше само Понтиус. Когато той почина, тя съсредоточи цялото си внимание върху момчетата. Симон. И след това Петер, който се появи на бял свят покрай Коледа. Грижеше се за тях и ги отгледа по най-добрия възможен начин в памет на Понтиус. Струва ми се, че откриваше утеха в това да вижда частици от съпруга си в тях.
	Той затвори очи. Поседя така известно време. Изглеждаше сякаш се опитва да задържи емоциите си. След това срещна погледа ми.
	— Но скъпи професор Белтьо. Не трябва да идвате тук и да я обезпокоявате.
	Гтасът му беше сериозен.
	— Нямам никакво намерение да я обезпокоявам.
	— Тя няма какво да Ви разкаже.
	На стената беше окачен стар часовник. Проследих с поглед махалото, напред и назад, напред и назад. Коре Борг се изкашля.
	— Бил сте шеф на Понтиус? — попитах.
	— Бях пастор по това време, да.
	— Какво мислете за това, че дъщеря Ви се е омъжила за него?
	— Сесилие беше изключително млада, момиче на двайсет години. Но Понтиус беше добър мъж. Добър избор. Той беше с чиста душа. Разбира се, че тя получи моята благословия. Без нея никога не би се омъжила.
	— Бяха ли щастливи?
	— Сложен израз. Щастливи. Думата съдържа толкова повече от повърхностната и изкуствена представа за нея. Но да. Щом питаш. Мисля, че бяха щастливи. Доста щастливи. Боготворяха се един друг. — Той отново затвори очи. — Да. Така правеха.
	— Лятото на 1963 година…
	— Лятото на лудостта. — Той поклати глава. —	Хората имаха видения. Чисто и просто лудост. Работа на дявола, ако питате мен. И Понтиус…
	Погледът му блуждаеше.
	— Да?
	— Понтиус беше същият. Като всички останали. Не беше на себе си.
	— Какво, мислите, се е случило в деня, в който е умрял?
	— Какво се е случило… Какво ли се е случило?
	Потъна в спомените. Когато започна отново да говори, беше, сякаш властният свещеник се беше пробудил отново. Изправи се и заговори с висок, ясен глас.
	— Епископът беше на визита. Прекрасна неделя. Спомням си, че беше малко студено. Ясно и хладно. Но красиво време. Каква работа е имал Понтиус горе в кулата, никога и не успях да разбера. Нямаше никаква работа там. Абсолютно никаква.
	— Възможно ли е някой да го е принудил?
	— Кой може да е бил? И защо? Оскар го срещнал, докато излизал от стаята под камбанарията. Той беше клисар по това време. Нямало никой нито в кулата, нито в стаята под нея. Оскар беше убеден. И Понтиус заключил след себе си. По необясними причини. Защо е заключил? Не мога да разбера. Искал е да заключи сам себе си вътре? Или да остави някого отвън?
	— Значи сте убеден, че е бил сам в камбанарията?
	— Това е единственото, в което има някаква логика.
	— Мислите ли, че е скочил?
	Погледът му се прикова в моя.
	— Не! Това не беше нещо, което Понтиус би направил. Самоубийство. Не. Не беше такъв тип човек.
	— В такъв случай какво, мислите, е станало?
	Той поклати глава.
	— Ако никой не го е избутал — продължих аз — и не е скочил по собствена воля…
	— Не знам!
	Избухването му дойде изневиделица и беше толкова яростно, че аз самият се стреснах.
	— Извинете. Извинете. — Коре Борг вдигна и двете си ръце. — Нямах намерение… Но скъпи професор Белтьо. Размишлявал съм над този същия въпрос през всичките петдесет години. И все още нямам отговор.
	— Говорило се за… да, демони и подобни същества?
	Нещо проблесна в погледа му.
	— Какво знаят хората за лукавите слуги на дявола? Какво? Какво знаят те? Нищо. Те си представят гадни малки същества, които ни се пречкат в краката, със змийска кожа и дяволска опашка. Но можете ли да ми кажете какво точно е демон?
	Млъкна, докато чакаше отговора, над който аз никога не бях мислил.
	— Сила! Демонът е сила, професор Белтьо. Не е никакво зло същество с кожа и коса, остри зъби и нокти, а сила, чувате ли ме?
	Чух.
	Отпусна двете си ръце на бастуна.
	— Така че какво е правил Понтиус в кулата на църквата? — каза той по-ниско, по-контролирано. — В Библията четем за нечистите души, които поемат контрол над нас. Марко и Лука пишат за мъжа в синагогата, който бил обсебен от зъл дух. — Гласът му започна да звучи проповеднически: — Иисус го заплашил и казал: Замълчи и напусни тялото му. И злият дух повалил мъжа и избягал от него, без да го нарани. Да, такава сила имал Христос над демоните. Марко разказва за мъж, който живял в гробовете. Ден и нощ седял той там в гробовете и по планините, и крещял, и бичувал сам себе си с камъни. И когато видял Иисус в далечината, се втурнал и паднал пред него. Иисус му казал: Напусни мъжа, ти, зъл дух! И Иисус попитал: Как ти е името? И духът отговорил: Легион ми е името; защото сме мнозина. За такива сили говорим, професор Белтьо. Не сили от този свят, не сили от Божието царство и благодатта небесна, а сили на Сатаната и ада. И ако Понтиус е бил обладан от такъв зъл дух, то именно той го е принудил да се хвърли от прозореца на кулата. Нечист дух. Сила. Толкова зла сила, че никой човек не може да й се противопостави.
	— Мислиш, че Понтиус е бил обладан? — попитах аз.
	— Нещо се промени в него лятото преди да умре. Това е сигурно и ясно. Не беше същият. Виждаше неща. Неща, които не съществуват. Мъртви. Демони. Личността му се промени. Изгуби вярата си. Водеше разговори с дявола. Този Понтиус, който падна от кулата през септември, не беше същият Понтиус, за когото моята Сесилие се омъжи няколко години преди това. Не ме питайте какво се е случило с него. — Засмя се сам на себе си. — Разбирам, професор Белтьо, че Вие сте мъж, който трудно възприема феномен като обладаване. Че търсите Вашите отговори в психиатрията. Но за един вярващ — за един, който приема съществуването на Господ — е еднакво нормално да приеме и противоположните на Божите сили. Злите. И по същия начин, както духът на Бог може да ни изпълва, така и нечисти сили може да обладаят тялото и душата ни.
	Имаше право. Живеехме в два различни свята, Коре Борг и аз. Моят свят беше логическият, рационалният, осезаемият. Неговият беше изпълнен със скрити сили. Но разбрах аргумента му. Вярваш ли в Господ, няма никаква причина да не вярваш в Сатаната. Както вярваш в ангели, така може да вярваш и в демони.
	Трябваше малко да се размърдам. Докато той продължаваше да говори, аз се изправих и отидох до прозореца.
	— По това време нищо не се написа за смъртта на Понтиус — каза той. — Разбира се, „Ювдалски вестник“ публикува за случая. Той все пак беше почитан свещеник. Но столичните вестници не писаха почти нищо. Един анонс в Aftenposten*1. По две колонки във VG*2 и Dagbladet*3. И това беше. А сега медиите предават директно от тук — въпреки че нямат какво ново да разкажат. Вестници пишат за случая всеки един ден. И тези, как се казват, _онлайн вестниците!_, обновяват информацията на всеки час. Защо? Не е станало нищо ново все пак.
	[*1 Най-големият норвежки вестник — Б.пр.]
	[*2 Друг голям норвежки ежедневник — Б.пр.]
	[*3 Сред най-големите норвежки таблоиди — Б.пр.]
	Не отговорих. Зрял мъж в черен суитчър слизаше от старческия дом надолу към Ювдал. От прозореца на стая 224 го виждах доста бегло. В гръб изглеждаше като горски трол, който беше облечен в мъжки дрехи. Бях убеден, че беше съшият този, който ме беше проследил по „Стургата“.


#	Антракт (I)
	__Рим__
	__Понеделник, 12 октомври 2015__
	От облепената с теракота тераса — с осемте мраморни статуи и всички керамични делви, засадени с храсти и малки маслинови дръвчета — се разкриваше гледка над голяма част от Рим. На дневна светлина той можеше да види купола на „Св. Петър“ и върха на ужасния паметник на Виктор Емануил, прохладните корони на Палатинския хълм и кулата на Капитолийския. Ако застанеше на ръба на железния парапет и се наведеше напред, можеше да зърне и най-горната част от руините на Римския форум.
	Сега здрачът беше на път да обгърне всички известни забележителности и да предаде Рим на мрака.
	Отпи голяма глътка от кристалната чаша, пълна с коняк. Cuvee Léonie от 1858. Беше платил над 150 хиляди долара за бутилката на аукцион в Ню Йорк.
	Чу се дискретно покашляне. Икономът седеше на вратата на терасата.
	— Да, Марчело? Какво има?
	— Извинете за притеснението, милорд. Сеньор Силвио Пасалакуа моли да бъде приет.
	Сърцето му прескочи. Силвио? Сега?
	— Толкова късно? И без предупреждение?
	— Извинете ме. Казах му, че господарят не желае да бъде притесняван, но той настоя. Каза, че идвал с… изразът, който използва беше: интересна новина.
	— Изпрати го тук.
	Икономът изчезна на секундата.
	Силвио… Неговият лоялен контакт с Ватикана. Силвио не идваше често, но всеки път той предаваше най-грандиозните новини от най-вътрешните кръгове на Ватикана. Частица от Божия кръст. Трън от трънения венец. Кост на някой от апостолите. Един от златните ангели от кивота. По правило обаче всичко беше или слух, или недоразумение, фалшификат, грешна информация. Да речем, той дори не знаеше дали светите вериги на апостол Павел са истински, но все пак беше платил над един милион евро за тях, когато Силвио му беше съобщил през 2004 г. Веригата била открита в манастир в Умбрия, в ковчег, който бил запечатан и скрит още преди 1543 години.
	Какво, помисли си той въодушевен, можеше да бъде този път?


>>	7
>>	Братята

#	I
	Жилището на свещеника беше малко по-нагоре по склона с просторна гледка над селото, долината, и боядисаната в червено нова църква. Зад къщата беше голямата гора, обгърната от сиво-синя мъгла. По здрач канарите се превръщаха в остри силуети, върху които играеха различни цветове.
	Нещо се променяше в Ювдал, когато мракът паднеше. Усещането беше сякаш тъмнината привлича нещо. Извиква нещо. Не знам какво точно. Дневната светлина държеше зловещото на разстояние. Сякаш призраци и духове се покоряваха на светлината, но изпълзяваха, щом тъмнината бавно настъпеше.
	Или поне така изглеждаше в съзнанието ми.
	Тръгнах пеша нагоре от хотела. Разходката ми отне не повече от 15 минути. Пред жилището на свещеника имаше горящи фенери и свещи. Пламъците хвърляха омайваща светлина над двора.
	Свещеник Симон Фелдберг отвори вратата и ме покани вътре в студената къща. Потърсих с поглед съпругата му и очарователните му деца. Но никой не дойде. Никаква жена с пищен бюст и вдигната с фиби, лак за коса и нежни заклинания коса. Никакви деца. Симон вероятно разбра учудването ми.
	— Живея сам — каза той и се усмихна извинително. Изглеждаше, че търси думите, с които да ми обясни защо. — Просто така се случи.
	Чу се изскърцването на гума, скрибуцаща по дърво. Вътре в стаята мъж се придвижваше с инвалидна количка.
	— Така че вместо това той покани мен.
	Седеше наклонен в инвалидния стол, сякаш всеки момент рискуваше да се свлече от него. Дрехите му бяха малко големи. Трябва да е бил привлекателен и снажен мъж навремето. Красивите черти все още си личаха. Ясен поглед, здрава челюст, средно дълга коса. Но всичко в него беше изкривено и отпуснато.
	Вдигна ръката си толкова високо, колкото можеше. Здрависването му беше учудващо здраво.
	— Петер И. Фелдберг. Брат на Симон. Мъж на Мария.
	— Прекрасно — казах развълнувано. Никой не ми беше казвал, че мъжът на Мария е в инвалидна количка. — Вече съм се срещал със съпругата Ви.
	— Не пропусна да ми го разкаже.
	Трябваше да се опитам да прикрия самодоволната си усмивка.
	— Петер И.? — повторих аз. — От какво е съкратено И-то?
	— Понтиус. Петер Понтиус Фелдберг. Кръстен съм на баща ми.
	— Симон и Петер — изсмя се Симон. — Сигурно майка и татко доста са мислили как да ни нарекат.
	— Много хора в селото имат библейски имена — отбелязах.
	— О, в нашите среди не е толкова необичайно. Нека отидем в хола.
	Симон направи опит да помогне на брат си, но той сам завъртя колелата напред, видимо раздразнен. Симон бързо отдръпна ръцете си настрани.
	На холната масичка имаше три чаши и бутилка шери.
	— Бих искал да кажа: Добре дошъл в Ювдал и в моя дом. Естествено, щеше да е по-добре да се срещнем при по-приятни обстоятелства.
	Симон сипа шери в трите чаши и се чукнахме за наздраве.
	— Чел съм книгите ти — каза Петер. — Преживял си много интересни неща.
	Думите останаха, висящи, помежду ни.
	— Миналото има навика да бъде интересно — отговорих.
	— Вярно. А за Даниел то стана и причина за смъртта му.
	— Е, не знаем дали има някаква връзка — отвърна Симон.
	— Колко добре познаваше Даниел? — попитах Петер.
	— Доста бегло. Мария го познаваше по-добре, тъй като той беше касиер в Съюза на историците. А и понякога играеше шах със сина ни Якоб. Той все още има огромно желание да се запознае с теб. Мария и аз се чудехме дали имаш желание да дойдеш на кафе утре вечер?
	— С най-голямо удоволствие. Благодаря за поканата — казах, доволен от възможността да прекарам един или два часа в компанията на Мария. — Какво можеш да ми разкажеш за Даниел?
	— Пълен женкар, ако питаш мен — каза Петер. — Хубавец. Журналист във вестника на баща си. Но не много популярен. Използваше неособено добри методи от време на време.
	— Това не е достатъчен мотив някой да го убие — отбеляза Симон. — Но, да. Момчето знаеше как да манипулира, изнудва и урежда.
	— Но какво може да му е спечелило убийството? — попитах.
	— Мисля, че Даниел се е натъкнал на информация от едно или друго естество — каза Симон. — Нещо, което някой е имал основание да прикрие.
	— Нещо за или от 1963 г. ли? — попитах.
	— По-скоро нещо от нашето собствено време — каза Петер. — Написа няколко доста критични статии за планираното построяване на хижа горе в Тролосен. Хората от компанията, която стои зад проекта, са способни да извършат какво ли не.
	— Споделял ли си го на полицията?
	— Разбира се.
	— Или може да става въпрос за дяволската маска — рече Симон.
	— Да — казах аз — какво има в тази маска…
	Неочакваният и внезапен смях на Симон Фелдберг ме прекъсна.
	— Да, тази маска, тази маска — възкликна той.
	Имаше някакво скрито послание в този смях.
	— Извинявай — каза той, все още смеейки се, Потрепери и издаде възмутен звук. — Знаеш, може би, че маската е изчезнала заедно с баща ни? При всеки случай в годината, когато тон умря.
	— Мария ми разказа.
	— Никой не знае какво се е случило с нея — каза Петер.
	— Просто изчезна?
	— Никой не е попадал на нея оттогава.
	— Знаете ли къде последно е видяна?
	— Баща ни твърдеше, че я е видял в старата църква една вечер, няколко седмици преди да умре — каза Симон.
	— В старата дървена църква?
	— Но не искам да се доверявам прекалено много на последните му наблюдения — каза той, оставяйки изречението да заглъхне.
	— Беше си изгубил ума — добави Петер хладно.
	— Лесно е да се каже — възрази Симон. — Той си имаше своите проблеми.
	Петер се опита да се изправи в стола си. Упорито. Яростта заради злополуката, което го беше парализирала, личеше във всяко негово движение.
	— Да помогна ли? — попита Симон.
	— Не!
	— Тоест последният път, когато баща ви е видял маската, е било в старата църква, а не в криптата? — попитах аз.
	— Имам копие на писмо, което татко е изпратил на епископа — каза Симон.
	— Халюцинирал е — каза Петер.
	— Твърдял е, че има видения. Сатаната демон или дяволската маска? Не е много ясно какво е имал предвид.
	— Тук ли е писмото? — попитах. — Мога ли да го прочета?
	Симон се надигна тежко, без желание и отиде някъде. Беше, сякаш цялата къща се тресеше под тежестта на стъпките му. Когато се върна, ми връчи писмото без какъвто и да било коментар.
C>
	Знам, че моите думи, без съмнение, звучат като заблудено мърморене на луд човек, но Ви уверявам: със собствените си очи видях един от демоните на Сатаната под тавана на старата църква; а може и да е бил самият Сатана. Проблясъкът беше изключително кратък, но съм сигурен в думите си. Или из въздуха се реела проклетата дяволска маска на Конрад Кремер.
C$
	Не знаех какво точно да кажа. Петер имаше право, че капелан Понтиус Фелдберг си беше изгубил ума.
	Психозата се дефинира като загуба на връзката с реалността. Виждаш неща. Чуваш неща. Възприемаш неща. Неша, които не съществуват. Но всичко, взето заедно, е съществувало в съзнанието на Понтиус Фелдберг. За него всичко е било достатъчно реално.
	— Предаваше се по наследство — каза Симон. — От свещеник на свещеник.
	Първо помислих, че говори за лудостта. След това разбрах. Ставаше дума за дяволската маска.
	Симон сключи ръце.
	— Първоначално маската се пазела в старата дървена църква. Била поставена в ковчег на малко дете под олтара. В ковчега на дъщерята на свещеника, Лея, която починала още в люлката.
	— Зловещо — отбеляза Петер.
	— Сложили са маската в ковчега при мъртвата дъщеря на свещеника? — извиках.
	— Толкова сбъркано — каза Симон. — Смесване на религиозен фанатизъм и окултни суеверия. Идеята била, че силата, която се съдържала в маската, ще бъде държана и възпирана в ковчега на новопокръстеното дете под олтара на Господ. Мъртвото бебе е благословено дете. То е щяло да укроти силата на маската, мислели те. Не питай…, накарали най-добрите дърводелци от селото да направят напълно нов олтар. Конструирали примитивна заключалка с код, без който било невъзможно отварянето й — свещено число. Да, ако някой опитал да отвори малката вратичка на олтара със сила, то целият щял да се срути.
	— Свещено число?
	— Колко свещено е било, не знам. Но така гледали на него тези, които съставиш кода през XVIII в. Викариите доверявали кода на своите наследници заедно с това, което знаели за маската.
	— Значи ти знаеш кода?
	— Разбира се. Три числа. Смехотворно лесни са.
	— И те са?
	Засмя се от сърце.
	— Знаеш ли, заклел съм се с ръка на Светата библия, че никога няма да издам кода на другиго, освен на моя наследник. Но на теб така или иначе не ти трябва. Преди три седмици бях горе при старата църква и проверих под олтара. Просто за да знам, че съм го направил. Имам навика да го проверявам всяка година. Маската не беше там. И не е била там от над 120 години. Когато новата църква била построена в края на XIX век, преместили маската от ковчега на детето под олтара в отделно ковчеже в криптата под новата църква. Там тя била поставена при стотиците сатанински монети на Кремер. Сякаш искали да затворят всичко дяволско вътре. И там била, докато не изчезнала през 1963 година.
	— Видях някои от тези монети в музея — казах.
	— Сами по себе си безполезни амулети от мед. Кремер ги използвал, за да привлича последователи. Да гради лоялност. Народът мислел, че подобна монета можела да ги защити.
	— От тъмни сили?
	— Доста парадоксално, нали? Монета със сатанински и окултни символи.
	Вината обръщам внимание на недоизреченото, прикритото, премълчаното. Когато братята Симон и Петер ме погледнаха, усетих нещо, стаено в празните им погледи. Каква тайна пазеха? Беше очевидно, че нещо ги тормозеше. Но какво? Бяха ми се доверили да прочета писмото на баща им, така че вероятно криеха нещо различно от неговата лудост. Не исках да ги притискам. Всички си имаме лични тайни.


#	II
	Симон беше приготвил вкусна вечеря — свински пържоли с кисело зеле, кафяв сос и картофи. Докато ядяхме, ми разказаха за родителите си — за баща си, загинал, падайки от камбанарията, и за майка си, която прекарала остатъка от живота си като вдовица, изпитваща тиха скръб и чувство за загуба.
	След вечеря свещеникът ни изведе във вградена, остъклена веранда зад къщата. От там се откриваше гледка към гората, склоновете и тъмните планински зъбери.
	Гледката през замъгления прозорец беше сякаш гледка назад към миналото. Сякаш виждах пейзажа през налудничавия поглед на Конрад Кремер. Почти можех да си представя демоните на Сатаната там, навън, заедно с малки тролове и духове. Един и същ произход ли имаха тези страховити привидения? Горските гноми също ли са демони от дебрите на ада? Лилит нимфа ли е била, Пазузу ли йотун* е бил, а Велзевул — горски дух?
	[* Йотун — Великан от скандинавската митология. Б. р.]
	Симон свари кафе и отвори бутилка портвайн. Жълтеникаво-кафяво.
	— На какво се основаваше всъщност религията на Конрад Кремер? — попитах.
	— Днес религиозната насоченост и идеи на Кремер бихме нарекли Нова епоха — каза Симон, докато ми подаваше портвайна. — Да го наричаме сатанист, както някои правят, е грубо опростяване. Ако човек отдели време да прочете текстовете му, а аз съм правил няколко опита, ще разбере, че неговата вяра е форма на мистицизъм във Вселена от светлина и тъмнина, добро и зло. Той е вярвал в ангелите и демоните като представители на противоположните сили в тази вселена. Почитал е редица богове, измежду които християнският е бил един от многото.
	— Форма на гностицизъм? — отбелязах аз и отпих от кафето, силно и хубаво.
	— Именно! Като гностик, той е вярвал, че всички ние след смъртта търсим пътя назад към общото минало, че отново ставаме част от божественото. И е вярвал, че ние, хората, можем да комуникираме с тези мъртви божествени същества с помощта на окултни помощни средства. Дяволската маска била инструмент, който давал възможността да надникнем в нашия неземен изначален произход.
	Вдигнахме чашите с портвайна в тиха наздравица.
	Разговорът премина към черните книги и гримоари на селото. Към горкия епископ Киприян Картагенски, който живял през трети век и който съвсем незаслужено бил обявен за еретик, магьосник и какво ли не друго. Много векове черните книги се наричали _киприанос_. Симон разказа, че семейство Фелдберг — с всичките си свещеници — е притежавало оригинална черна книга от 1786 година. Дядо им, свещеник Коре Борг, я бил изгорил веднага след войната.
	— Изгорил е антикварно съкровище? — попитах ужасен.
	Петер се изсмя отривисто:
	— Дядо е строг и религиозен благородник. Той презираше всичко, за което черната книга се застъпваше. Смяташе, че черните книги принадлежат на дявола и не искаше да има еретически текстове в дома си. За него това беше сатанинска книга и само това да я притежава в къщата си, беше нечестивост.
	— Въпреки това е било прекалено драстично да изгори антикварна рядкост на стотици години като тази.
	— Религиозен фанатизъм — каза Петер и отпи от кафето си.
	— За дядо ни това беше нещо дяволско — каза Симон.
	— Възможно ли е черната книга да е съдържала нещо, което да хвърли светлина над убийството на Даниел Люке?
	— Книга от края на XVIII век? — попита Петер неразбиращо.
	— Да? Възможно ли е например да е споменавала нещо за Конрад Кремер?
	— Като например списък на всички жени, забременели от него тук в Ювдал и на децата, чиито баща е бил той? — Петер се засмя. — В такъв случай имаме много заподозрени.
	— Какво знаете за книгата?
	— Била е написана на ръка на пергамент от анонимен автор от Ювдал — и се състояла от типичните за черните книги съвети — каза Симон.
	— Народни магии — продължи Петер.
	— Откриване на откраднатото — каза Симон. — За призоваване на богове, дяволи и мъртви. За спечелване на игра на зарове. Магия да се направиш неуязвим в битка. Да накараш всички в къщата да танцуват. Да накараш жена да се влюби в теб.
	— Да не говорим и да спи с теб — извика Петер и се изсмя сам над фриволното си изказване.
	Симон се изкашля и отпи от портвайна.
	— Смята се, че е невъзможно да се отървеш от черна книга — казах. — Собственикът винаги си я връща.
	— В това трябва да сте сигурни! — каза Симон. — Независимо дали човек ги изгори, изхвърли, запрати в морето или разкъса на парчета — те винаги се връщат.
	— Малко като сметки и данъци — пошегувах се. — И досадни бивши.
	— За да се отърве от черна книга — каза Симон, — собственикът трябва да я продаде за по-малко, отколкото той самият е платил. Или да я остави в църква. По тази причина и толкова много черни книги са откривани скрити в стари норвежки църкви.
	— Дядо беше толкова суеверен, колкото и всички останали тук в Ювдал — каза Петер. — Затова и я изгори.
	— Може би се е върнала — казах с усмивка.
	Симон се засмя.
	— Да, може би — каза Петер.
	Отново отпихме от портвайна.
	Обърнах се към Симон.
	— Все още ми е любопитна твоята гледна точка за демоните и тяхното място във вярата.
	Симон вдигна чашата си с кафе и отпи, преди да отговори.
	— Библията е пълна с тях! В първото си писмо до Тимотей, Павел пише за духове, които практикуват езическо, демонично учение. Собственият брат на Иисус описва знанията си за демоните. Откриваме ги и при апостол Йоан, разбира се. Да, самият Иисус е прогонвал много зли духове. Матей. Марко. Лука. Всички са писали за демоните.
	— Но е възможно злите духове в Библията да са били чисто и просто вследствие на болест или лудост. Хората, написали Библията, не са били лекари. Възможно с за тях един епилептичен припадък да е изглеждал като обладаване от демон.
	— Разбира се. Но демоните можели също да се преобразяват в ангели.
	— Ангелите са духове. В такъв случай и демоните ли са такива?
	— Духове, да. Зли духове. Но когато искат, те могат да се преобразят във всичко. В отблъскващо грозни същества. В птици и животни. Но и в хора. Един демон може да се превърне в човек точно като теб и мен.
	Петер оголи зъби театрално.
	От ниска лавица с книги на стената зад нас Симон извади книга. Точно копие на _Dogme et Rituel de la Haute Magie — Учение и ритуал на висшата магия._
	— Бафомет е сред най-познатите демони — каза той и разлисти книгата.
	{img:bafomet.png}
	— Ето така той е бил изобразяван от окултиста и магьосник Елифас Леви през 1854 година — продължи той. — Мъж и жена. Човек и животно. Демон и ангел. Ден и нощ. Рая и ада. Всичко в едно.
	— И ти мислиш, че подобен дух, демон, е изхвърлил баща ти от камбанарията? — попитах.
	Симон започна да се смее, сякаш разговорът беше неописуемо забавен. Имаше нещо зловещо в смеха му, сякаш някъде вътре в добрия свещеник имаше и друг Симон Фелдберг, който беше завързан, затворен, държан от злите сили, в които той вярваше.
	— Смятам, че е скочил — каза Петер.
	— Защо мислиш така? — попитах.
	— Прочете това, което е написал. Не е бил съвсем здрав.
	— Не мисля, че е скочил — отвърна Симон. — Имаше мен. А ти беше на път, Петер.
	Петер искаше да каже нещо. Но се възпря. Изненадващо очите му се напълниха със сълзи. Симон се наведе към него и го потупа утешително по рамото. Петер премита няколко пъти. Но не успя да прогони сълзите, които се стичаха тихо по бузите му.


#	III
	Вечерта беше хладна и мрачна, а вятърът щипеше бузите ми, докато си взимах довиждане със Симон и Петер. От другата страна на долината конструкциите на бараките се клатеха напред назад като гирлянди. Планините се извисяваха като огромни стени, които засенчваха звездното небе.
	Потръпнах от студ, обвих якето по-плътно около себе си и се запътих надолу към хотела.
	Зад най-близките покриви на къщите можех да видя върха на осветената нова църква. А долу в селото белите и червени светлини от автомобилите бавно се изкачваха и слизаха по „Стургата“.
	Поне четири от народните приказки на Асбьорнсен и Му произлизаха от Ювдал. Петер Кристен Асбьорнсен е бил за първи път тук през 1842 година, записвайки приказки, разказващи за дивата, страховите природа.
	Суеверни са ювдалците. Пейзажът влияеше на настроението тук. Толкова диво, толкова пусто. Скрит в сенките и заплашителната тъмнина, човек можеше да си представи почти всичко. Таласъми в обора и в краварника. Изгладнели тролове в дълбоката гора. Причудливи феи около блатата. Лукави водни духове, скрити в горските езерца. Извисяващи се над хълмове и планини великани.
	Ювдалци вече не се страхуваха от тролове и вълшебни създания. Но суеверията все още съществуваха. Страхът от всичко, което не можели да проумеем, важеше в пълна сила. Страхът от сили, над които нямаме власт. От всичко, което ни заплашва. От злото.
	Всички знаем, че то съществува там някъде.


#	IV
	Зададе се кола нагоре по опустелия път от селото към жилището на свещеника. Предните фарове пронизваха тъмнината като остри копия.
	Колата спря на 10–15 метра от мен. Аз също спрях рязко. Защо не продължи? Просто си стоеше там, бучаща на празен ход. Пътят беше повече от широк. Заради насрещната светлина беше невъзможно да видя кой седи зад волана. Когато забелязах, че и страничният прозорец се смъква, се отклоних забързано и неспокойно от пътя.
	— Ехо! — изчурулика един глас. Мария.
	Разбира се. Мария Крагх Фелдберг беше тръгнала да прибира мъжа си.
	— Петер не ти ли предложи да те откараме? — попита тя с усмивка. — Типично за него. Извини го! Искаш ли да седнеш?
	— Благодаря, но бих искал да се разходя.
	— Вие, момчета, сте си прекарали хубаво, така ли да разбирам?
	— Много хубаво.
	— Радвам се, че утре ще ни посетиш. Якоб и Сара имат огромно желание да се запознаят с теб. Децата ни мислят, че е страхотно, че си в Ювдал. Да, аз също! Взимайки предвид всичко, което си преживял. Аз…
	Отново това колебание. Сякаш започваше нещо, което не можеше да довърши.
	— Трябва да вървя — каза тя с въздишка, сякаш това беше последното, което искаше да направи. — Знаеш…
	Петер ме чака.
	Тембърът й беше такъв, сякаш току-що се бяхме любили диво и страстно на задната седалка и имаше желание за нов рунд веднага, щом бъдех готов.
	— Благодаря за поканата — казах.
	— Тогава ще се видим утре. Нямам търпение.
	Изпроводих колата с поглед.
	— Аз също — прошепнах в тъмнината.


#	V
	Вероятно всички си представяме почти едно и също, когато чуем думата _бар:_ дълъг плот, високи столове, купички с фъстъци, красиви, елегантни мъже, очарователни жени в прозрачни чорапогащници, виртуозен барман, който смесва _Секс на плажа_ в проблясващия шейкър за коктейли. Барът обаче в края на рецепцията на хотел „Ювдал“, дори и не се доближаваше до представата за облято в неонова светлина място за срещи на странична уличка в Копакабана. Без проблясващи прожектори, без оглушителна дискомузика, без съблазнителния аромат на Calvin Klein’s Beauty и тестостерон.
	Когато влязох двама от студентите ми бяха там. Линг да и едно момче, чието име никога не успях да запомня. Вегард? Вемунд? Викнаха ме при тях. Рецепционистката попита дали искам да поръчам нещо. Помолих за една бира. Попитаха ме къде съм бил, а аз им разказах за посещението ми при свещеника. След това разговорът ни беше прекъснат. Рецепционистката дойде с бира в кутия. Взех я и отпих. Линда вдигна наздравица. Все още отчаяно се опитвах да си спомня името на момчето. Вебьорн? Гаджета ли бяха? Когато изпихме всичко, излязох пред хотела, за да си проясня главата преди лягане. Линда и момчето ме последваха. Ветле? А може би просто исках да видя дали има някой отвън, който ме чака. Имам доста развинтена фантазия. Доста повече от необходимото. Понякога влагам прекалено много в дреболиите. Навсякъде има изобилие от хора в черни суитчъри. Това не означава, че всички те ме преследват. Понякога просто посоките ни съвпадат.
	Момчето запали цигара. Видар? Разменихме няколко думи за работата горе при дървената църква. Общо взето никой от нас не знаеше за какво да говори. Разговорът започваше да звучи като студен мотор, който не иска да запали. Момчето изгаси цигарата и отново влезе вътре с Линда. Виктор? Докато седях там и се взирах в пустата улица, звъннах на Ребека. Не отговори. Представих си мобилния й, вибриращ на без звук на нощното шкафче, някъде между чашата й с вода и преполовения роман, отбелязан със зелен разделител.


>	1963
>	Май — юни

E>
	Extra ecclesiam non est salus.
	Извън църквата няма спасение.
@	Киприян Картагентски (208 — 258), епископ, отец на Църквата, светец и мъченик
E$

	Понтиус влезе в църквата събота следобед, за да довърши неделната проповед. Въпреки че пишеше текста вкъщи, той обичаше да сяда в ризницата, да го чете високо на глас и да прави малки корекции в междуредията. Прекрасен ден, слънцето печеше. Пред църквата той срещна един от помощниците, покачил се на стълба, за да смени крушката над входната врата. Размени няколко думи с него. Отвътре се чуваше органистът, който упражняваше псалм: „Исусе, Ти си утеха за всички измъчени души.“ Казваше се Лорънс, органистът, но предпочиташе да бъде наричан Лари. Американец. Много специален човек според Понтиус. Къдрава коса, която той оставяше да порасне доста дълга. Винаги усмихнат. Висок и слаб. Говореше недобър норвежки, но беше виртуоз на органа. Сесилие разказваше колко добре се отнасял с децата в хора. Понякога по време на хоровите упражнения той им акомпанирал на пиано или китара. Лорънс беше от Бъркли, до Сан Франциско, и бе започнал работа в църквата през януари. Когато Понтиус го беше посетил в общежитието долу на „Вогнмансгата“, в центъра на Ювдал, той беше разгледал купчината книги на нощното шкафче. Най-отгоре лежеше „Вой и други стихове“ от Алън Гинсбърг, „Голият обяд“ на Уилям Бъроуз, „По пътя“ на Джак Керуак. Понтиус не беше чел никоя от тях. Бинт поколение, беше пояснил Лорънс. Каквото и да означаваше това. Понтиус предпочиташе норвежките. Юхан Борген. Таряй Весос. Турборг Недреос. Лириката на Улав Хауге. Сигрид Унсет, естествено. Юхан Фалкберге. Предалият страната си Хамсун, не искаше и да споменава. Рядко имаше време да седне с добра книга и да се вглъби в нея. Като по правило той избираше Библията, в моментите, в които имаше време да чете.
	Вероятно Лорънс го беше чул, че отворя вратата на църквата или беше познал скърцането й, защото спря да свири, наведе се и погледна надолу от ръба.
	— Здравейте, мистър Понтиус! — поздрави той с шеговит жест с ръка.
	Той винаги го наричаше мистър Понтиус. Повечето в Ювдал го наричаха господин Фелдберг, с респект, но му харесваше начина, по който Лорънс му казваше мистър Понтиус. Усмихна му се и го поздрави.
	— Don’t let me interrupt!*, извика той на своя развален английски.
	[* От англ. Не искам да те прекъсвам. — Б.пр.]

	* * *

#	От дневника на Понтиус Фелдберг
#	Събота, 8 юни 1963 г.
	_Лорънс е всичко, което аз не съм. Странно е колко различни, ние, хората, може да бъдем. Ценя го неимоверно много. Но нямам никакъв контрол над него. Сякаш стои извън настоящето и приема всичко с крива усмивка и надсмешка. Онзи ден го чух да свири псалм, който звучеше толкова красиво. Но когато по-късно го попитах кой е бил, се оказа, че е американски шлагер. „Синя луна“. Да, да, да. Как само може човек да се обърка…_

	* * *

	Неделя предиобед Сесилис седеше заедно с баща си, свещеник Коре Борг, на първата пейка, докато Понтиус казваше днешната си проповед. Симон спеше в ръцете й. Петдесетница беше след седмица, така че Понтиус основно говореше за огнени езици в Деянията на светите апостоли — _тогава всички се изпълниха с Дух Свети и наченаха да говорят на други езици, според както Духът им даваше да изговарят_. Отбелязвайки, че Петдесетница е рожденият ден на църквата, Понтиус видя как тъст му кима доволно — иначе е сериозен и властен мъж — и как Сесилие го гледа с любяща усмивка. _О, ти, мое ангелче!_
	Бащата на Сесилие му всяваше страх. Всъщност го респектираше, но той усещаше че има нещо мрачно и тъмно, надвиснало над него. Коре Борг не се усмихваше. Погледът му беше винаги напрегнат. Беше от друго време, различно от тяхното. Само когато седнеше със Симон в скута, Понтиус разпознаваше друг, по-мил човек зад сериозната му фасада. Майката на Сесилие беше съвсем различен човек в сравнение със съпруга си. Понтиус я смяташе за ангел. Точно като Сесилие. Тиха, смирена, мила.
	Лорънс завърши церемонията с органова кантата на Бах. Понтиус видя как тъст му, тъща му, Сесилие и всички други притвориха очи и се изпълниха с мощната сила на органа.
	След службата всички се събраха в енорийския дом. Сесилие и някои от по-възрастните жени бяха направили кафе и изпекли вафли. Сесилие сияеше. Понтиус осъзнаваше колко горд беше с нея. Човек на име Йорюн държеше заливащия се от смях Симон. Следобед бяха поканени на вечеря при родителите на Сесилие. Кюфтета със задушено зеле.

	* * *

#	От дневника на Понтиус Фелдберг
#	Неделя, 9 юни 1963 г.:

	_Тъст ми ми напомня за учителя ми от неделното училище. Казваше се Ванг. Наричахме го просто господин Ванг. Струва ми се, че никога не научих първото му име. Винаги беше толкова сериозен. Сякаш Господ лично бе поставил тежък товар на раменете му. Така е и с тъст ми. Знам, че е добър човек. Въпреки това ме е страх от него. Страх ме е от сериозността в него. Излъчва едно благоприличие спрямо всяко едно нещо. Благоприличие, непривично за нашето време. Никога не се осмелявам да се смея в негово присъствие. Сякаш смехът е неприличен. Изглежда безкрайно много по-възрастен, отколкото всъщност е. Като Матусал*. Сякаш всяка една от земните години на Коре Борг отговаря на 20!… Трябва да се усмихна… Знам, че съм несправедлив спрямо него. Той е себе си и прави най-доброто, което може. Някъде, там вътре, се крие добър човек._
	[* Библейски персонаж, умира на 969 години и е споменаван като символ на дълголетие. — Б.пр.]

	* * *

	— Чу ли слуховете? — попита го Сесилие, когато си легнаха същата вечер.
	— Слуховете?
	Той млъкна. Тя много добре знаеше, че той не обича слухове. Злополука при злополука ще дойде, пише Езскил, и слух при слух ще възникне. Никога не води до нищо добро.
	— Някой е видял немския проповедник горе до дървената църква.
	— Немския? Проповедник? Конрад Кремер?
	Въпреки че подобни слухове бяха пълни глупости, той все пак настръхна.
	— Кремер е умрял преди 250 години — единствено каза той. — Много са го виждали.
	— Кои?
	— Това вече не знам. Или. Астрид каза, че го е видяла. А и е говорела е Осе, който също го е видял.
	Толкова странни неща казваше милата Сесилие. Понтиус вече беше чувал тези слухове. Хорски приказки. Не можеше да е нещо повече от това. Мъртвите не се връщат отново. Според Библията призраци не съществуват. Зли духове, да, но не и призраци. Виждали били злия дух на проповедника? Смехотворно.
	— Така се говори, Понтиус. А аз просто исках ти да го знаеш — каза тя.
	— Как… са го видели? — попита той след известно време.
	В тъмнината чу, че тя се завъртя към него.
	— Да се скита между надгробните плочи горе до старата църква.
	— Какви измислици!
	— Знам.
	— Той е мъртъв и погребан.
	— Да, знам, скъпи. В най-добрия случай е при Господ горе на небето. В най-лошия, което е и най-вероятното, гори в ада.
	Той чу, че тя диша тежко.
	— А защо ще му е да се скита между гробовете? — попита той. — Каква работа има там?
	— Може би не е намерил покой? Нито в рая, нито в ада?
	— Честно казано, ангелче, вярваш ли в подобни глупости?
	— Разбира се, че не.
	— Дали не е било просто шега?
	— Да, вероятно е просто измислица.
	— Не мога да разбера кой разпространява подобни слухове. И защо.
	— Напълно съм съгласна с теб.
	— Къде се коментира това?
	— Ами, в енорийския дом. Малките момичета в хора се интересуват изключително много.
	— И защо?
	— Вероятно мислят, че е забавно.
	— Забавно?
	— Да, по зловещ начин. Знаеш, — момичетата в тази възраст…
	— Да. Да, да знам.
	Скоро по равномерното й дишане, разбра, че е заспала. Толкова невинна и чистосърдечна беше… Той самият беше напълно буден. Вече беше преминал трийсетте, но все още не се беше научил, че не може да заспи, когато е пил кафе вечерта. Допря длани и започна да се моли на Господ. Сега се молеше за това Господ да спре всички слухове и да позволи на хората да намерят мир в душите си. Ако те обаче продължаваха да се разпространяват, той реши, че ще се обърне към викария.


	Убеден във вярата. Не. Той не беше такъв. Напълно обратното. Той се съмняваше. Все повече и повече. Беше обречен. Ясно и сигурно е. _Той се моли с вяра, без да се съмнява_, пише апостол Яков. _Защото този, който се съмнява, прилича на морски вълни, които се тласкат и блъскат от ветровете. Такъв човек се двоуми и в действията си е колеблив, затова да не се надява, че ще получи нещо от Господ._ Понтиус се срамуваше от себе си. Него визираше апостолът. Не някой чужд, измъчен езичник. Него! Капелан Понтиус Фелдберг от Ювдалската енория. Наричаше себе си християнин, но не успяваше да вярва, не и напълно, не изцяло. Свешеник е, но се съмняваше. Разговаряше с дявола. Какъв позор! Матей пише за смокиново дърво, което увяхнало, щом Исус му заговорил. Когато учениците му се учудили, Исус отвърнал: _Всичко това, за което се молите в молитвите си, ще получите, когато се молите с вяра. С_ вяра, да. Защо вярата го разрушаваше? Откъде идваше това коварно колебание? Не разбираше. Толкова би искал да вярва, безрезервно и истински. Но съмненията вече бяха предявили своето надмощие.


#	Разговори с Дявола
	Сатана, кой си ти?
	_Да, кажи го, Понтиус, кой съм аз?_
	Наричат те големия дракон, старата змия.
	_Пастирите не обичаха особено много змиите._
	Защо размътваш съзнанието ми? Защо отравяш вярата ми?
	_Така ли правя? Наистина ли? Ха-ха-ха._
	Няма нужда да ми се смееш.
	_Забавен си._
	Махни се от живота ми.
	_Не съм се натрапвал. Сам ти ме покани._
	Думите Господни правя мои: Махни се от мен, Сатана. Защото е написано. Пред твоя Господ ти трябва да се поклониш и на Него сам да служиш.
	Толкова странни неща има в Библията. Не забравяй, че е писана от победители. Тези, които изхвърлиха мен от Небесното царство.
	Защото се разбунтува срещу Господ.
	_Аз? Бунт? О, те дойдоха с всякакви обвинения и лоши обосновки. Истината е, че се противопоставих на Бог и той го понесе лошо._
	Бог, Всемогъщият…
	_Ами… Мисля, че той започна да прекрачва надмощията си. Почитай ме. Кланяй ми се. Направи ми олтар. Построй ми кивот. Ето така продължи дълго време. Казах му нещата, така, както бяха. Вярно е, Господ си, казах, но не се държиш безкористно и смирено. Какво се случи с идеалите ти? Защо си толкова надменен? Защо толкова много се интересуваш от това хората да те почитат и да ти се кланят?_
	— Махни се от мен. Сатана!
	_Господ не го прие благосклонно. Винаги е бил своеволен, трябва да кажа. А и никога не съм бил сам в критиките си към него. Много от ангелите ме подкрепяха. Не защото мразехме Господ, а защото го обичахме. Искахме той отново да бъде такъв, какъвто го познавахме. Но Той не понася критиката особено добре. Остатъка от историята вече знаеш._


	Слуховете за всичко случващо се в селото притесняваха Понтиус. Че Конрад Кремер беше отново сред тях, беше достатъчно лошо. Ами всичко останало? Духове и демони? Призраци и зли сили. Тролове и таласъми?
	Тук в Ювдал? В Господна 1963 година?
	Не…, мислеше си Понтиус.
	На бланките от стаята на свещеника той написа писмо до Държавния архив в Кристиансан, за да ги помоли за копие от доклада на Комисията на епископа от 1708 година. Седмица по-късно пристигна по пощата. Беше плашещо четиво. Въпреки че хората са били по-суеверни по онова време, беше очевидно, че комисията са изпълнили задачата сериозно и изчерпателно.
	Когато Кремер бил открит мъртъв в църковния двор, той бил с жълти дяволски очи, с издължени, вертикални зеници. Това той прочете в доклада. Около него имало следи от копитата на дявола и пентаграм, жигосан в дланите му. Същият символ като на сатанинските монети, които носел в себе си. Пет черни лоени свещи били поставени в снега до трупа. Една до главата, по една до всяка ръка и всеки крак.
	Комисията дори беше направила рисунка, прикрепяйки я към доклада. Рисунката му напомняше на нещо. Но какво?
	{img:risunka.png}
	Имаше нещо трудно разпознаваемо в начина, по който трупът на Кремер лежеше. Първо се сети за „Витрувианския човек“ на Леонардо да Винчи. Но не. Не беше това. Разположението на ръцете беше различно. Тези на трупа сочеха надолу, а не нагоре. Продължи да чете. За скритите линии на рисунката и за труда _Окултна философия_, в който немският маг ьосник и теолог Хенрих Корнелий Агрипа разглежда връзката между окултизъм, ритуали и религия.
	Накрая прочете за демона, познат под името Декарабия.


	Седеше бос на хладния под в кухнята. Сесилие хранеше Симон с пюре от банан. На дървото точно пред прозореца малки птички шумяха и прелитаха от един на друг клон. Един синигер се удари и падна на пътеката. Понтиус излезе навън да види дали е добре, но него вече го нямаше.
	— Над какво толкова размишляваше? — попита Сесилие, когато той влезе вътре.
	— Нищо…
	Колебаеше се. _Нищо_ беше лъжа.
	_Господи мой, умолявам те: Прогони го от мислите ми! Преди той е бил Твой слуга, да, Твоята дясна ръка. Ти го изгони от Твоето царство, но не и от моя свят. Защо, Господи?_
	— Просто се опитвам да се разсъня — отговори бързо.
	Сесилие му беше направила закуска. Бъркани яйца с пресен лук. Беше ги сервирала в стъклена купа и украсила с нарязани домати.
	Той я попита дали има планове за деня.
	— Няколко задачи тук и там — отговори му тя. — Майка ми обеша да се грижи за Симон няколко часа.
	Около 11 часа Понтиус излезе, за да се подготви за едно погребение. По пътя нагоре към църквата го обзеха мисли за зли, нечисти сили. Библията беше пълна с тях. Демони. Лукавите слуги на Сатаната. Казваше се, че този немски проповедник можел да говори с тях. Не знаеше на какво да вярва. Да говори с демони? Какво имаха да кажат те? Но и той самият говореше с дявола. По свой си начин.
	Някои го били видели, беше казала Сесилие. Немеца. Горе при старата църква. В Теологическия факултет беше учил, че призраци не съществуват. Духовете от своя страна са част от езическата традиция. Но в Библията четем за много зли демони. Колко голяма е разликата? Призракът не е ли зъл дух?
	Ами ако немският проповедник е бил слуга на Сатаната, демон, нечиста сила? Не беше ли точно дяволът този, който може да се превръща в каквото и да било — дори и в немски проповедник? По тази причина ли е можел да говори с мъртвите? С изгубените души в ада ли се е свързвал?
	Заключи се вътре в ризницата в задната част на църквата. Викарият беше на семинар в Кристиансан, органистът Лорънс имаше свободен ден. Чуваше, че клисарят си тананика, докато изтрива числата от дъската*.
	[* Черна дъска, на която се записва номерът на псалма, който се пее. — Б.пр.]
	Понтиус седна зад огромната маса, извади сандвича, който Сесилие му беше приготвила, и изяде две филийки с пастет, кисела краставичка и цвекло.

	* * *

	Час по-късно седна и написа доклад до енорийския съвет. И тогава се случи. Ризницата избухна в светлина и цветове. Той изпусна писалката си. Дишайки тежко, стана от стола. _О, Боже мой!_ Главата му се изпълни с хармонични тонове. Чу се да издава странни звуци.
	След това: нищо.

	* * *

	Когато се съвзе, часът беше след един. Залитайки, се изправи на крака. Отиде директно при доктора и го накара да го прегледа. Но нямаше никакъв проблем. Само леко повишено кръвно налягане.
	— Възможно ли е да е епилепсия? — попита Понтиус.
	Докторът не вярваше това да е причината, но сметна, че е интересна хипотеза и го изпрати на друго изследване в главната болница. Понтиус обаче искаше първо да го обмисли. Докторът се съгласи, че не трябва да прибързват и отдаде припадането на претоварването му с работа.
	По пътя обратно към църквата той срещна Сесилие. Попита го къде е ходил, но той не искаше да споделя за припадъка и посещението при доктора. Вместо това излъга, че е посетил вдовицата на мъжа, когото щеше да погребва утре. Малка лъжа по необходимост. Сесилие пък била в енорийския дом да почисти.
	— Беше ли изцапано? — попита я той.
	Тя се засмя и отвърна, че отивала при майка си да вземе Симон.
	— Ядат ли ти се рибни кюфтенца за вечеря? — попита го тя.
	Да, ядяха му се.
	След вечеря сложиха Симон в леглото и му изпяха песничка. Сесилие седна с бродерията си, а той запали лула и пуши бавно, докато размишляваше. Нещото, което го караше да се страхува, беше демонът на име Декарабия.
	В копие на труда за йерархията на демоните, написан от френския окултист и демонолог Жак Огюст Симон Коллен де Планси _Речник на ада_ от 1818 г., той прочете, че да отхвърлиш всички задгробни мъки и радости, е все едно да отречеш съществуването на Господ. Така, така. Теолозите, продължи той да чете, трябвало да поверяват описанието на ада на поетите. Във версия на _Le Diable Peint par Lui-même_ той откри страховита рисунка на Планси в разговор с дявола.
	Сякаш виждаше сам себе си.
	Затвори очи отново. _На път съм да полудея!_
	{img:razgovor.jpg|#Entrevue de l’Auteur avec le Diable (Авторът интервюира дявола) от труда на Жак Огюст Симон Коллен де Планси — Le Diable Peint par Lui-même (Дяволът е нарисуван от него самия), 1819.}


#	Разговори с Дявола
	_Декарабия? Този луд?_
	Той е тук, в Ювдал.
	_Каква работа има тук?_
	Не знам.
	_Декарабия… Не съм го виждал от векове._
	Опасен ли е?
	_Декарабия е най-малкият ти проблем, приятелю мой._
	Този припадък в църквата…
	_Вземи се в ръце, Понтиус. Обсъди ли го с жена си?_
	Не, не, не. Милата ми, добра Сесилие. Тя не трябва да разбира нищо. Тревожи се за най-малкото.
	_Ха-ха!_
	Ако помисли, че съм болен, самата тя ще се поболее от притеснения.
	_Правиш от нищо нещо._
	Ще си призная: Уплашен съм до смърт.
	_Да, смел ти никога не си бил._
	Такъв припадък… Какво стана? Страхувам се.
	_Все от нещо ще умреш._
	Но не все още. Не мога да разбера какво ме сполетя?
	_Всичко си има обяснение!_
	Ти ли си? Ти ли заживя в мен, за да ме унищожиш?
	_И затова ли да поема вината?_


	Същата вечер той каза на Сесилие, че не иска да бъде притесняван. Тя го попита дали има проблем. Не, отговори й нежно, не се притеснявай, скъпа моя.
	Затвори вратата на кабинета си и седна на писалището, затрупвайки се с енциклопедии и учебници от обучението си по теология.
	Декарабия… Демонът, който беше споменат в доклада от Комисията на епископа. Търси дълго, преди да открие нещо за него. Беше описан в диаболичните ръкописи _Clavicula Salomonis Regis_ и _Pseudomonarchia Daemonum._ Паднал ангел. Маркиз на ада. Свързан с пентаграма. Билките. Скъпоценните камъни. Може да се превърне в която и да било птица, прочете той.
	Птица, помисли си Понтиус. Толкова странно.
	Декарабия, продължи той нататък, е бил водач на 30 легиона демони. Отвори на легиони в изданието от 1963 г. на Енциклопедия Британика и пресметна, че 30 легиона отговарят на 150 хиляди демони.
	В геологически труд откри и печата на Декарабия:
	{img:pechat.png}
	Понтиус остана така, взирайки се в нищото. Опита се да разбере каква връзка има между всичко това. Как Господ и Сатаната действат един срещу друг тук на земята, как Божиите ангели бдят над нас, докато демоните ни подвеждат, тласкайки ни към злото.

	* * *

#	От дневника на Понтиус Фелдберг
#	Четвъртък, 13 юни 1963 г.:
	_Сега разбирам. Конрад Кремер е бил демон. Демон в човешка кожа. Ученик на дявола. Написано е: И когато хиляда години изминат, Сатаната ще се освободи от затвора си. И ще излезе, и ще подвежда хората по земята. Така, както Конрад Кремер подвел хората в Ювдал преди 250 години. Ученик на Сатаната._


>	2015
>	Вторник (I)
>	13 октомври — предиобед и следобед

>>	8
>>	Лицето на дявола

#	І
	Даниел Люке беше погребан преди обяд във вторник, сив и студен ден. Подготовките все още течаха. Мразовит дим падаше над мокрите поляни. Тишина прииждаше от горите и планините. Горе на склона се чуваше трактор. Ромонът на бързеите, шум от затваряне на врати, глас, далечен и равен. Аларма на кола се включи, а след това и тя утихна.
	Църквата на Ювдал беше препълнена. Семейство, приятели, познати, колеги. Един до друг, седнали на дървените пейки, потънали в тишина, поразени от трагедията, която беше събрала Даниел, селото и тях, всички заедно.
	Аз самият бях получил място до служителите на реда горе до органа. Цивилно облечени полицаи правеха снимки и заснемаха събралите се. Пред църквата група журналисти и фотографи се бяха скупчили до лентата, поставена от полицията.
	— Животът е уязвим — каза свещеник Симон Фелдберг. Получи се ехо.
	Литургиите, ритуалите и церемониите са нещо относително, към което се придържаме поради отсъствието на видим Господ. Покорно у нас избуява надеждата за това, че все пак има някакъв смисъл в съществуването ни. _Смисъл_ и нищо друго. Строим църкви в чест на Бог, пеем псалми, които го възхваляват, сключваме ръце и му се молим, четем свещени текстове, за да го разберем. И се надяваме, да, толкова пламенно се надяваме, че Той съществува. Защото не знаем. Само сме чували. Или в най-добрия случай сме го усещали, разбирали. Но не е достатъчно. Предано и послушно ние следваме законите и нарежданията на Бог.
	Защо? — помислих си аз.
	_Остани с мен! Сега е вечер…_*
	[* Псалм, написан от Хенри Франсис, издаден през 1850 г. — Б.пр.]
	Погледнах към опечалените. Тихи и обезсърчени, те седяха и разлистваха книжката с псалми, избягваха да поглеждат ковчега, почесваха се по врата и искаха да се махнат.
	За някой, който никога не го беше срещал, не ми беше лесно да разгадая какъв точно е бил Даниел Люке. Красив и очарователен, успял и популярен. В същото време притежаващ скрита същност, за която свещеникът, естествено, не спомена в своята реч.
	Море от цветя заливаше ковчега. Възпоменателни думи на лентички.
	Майката и бащата на Даниел Люке седяха на първата пейка, той с ръка около раменете й, и двамата сломени и обезсърчени. Курт Люке, редактор на „Ювдалски вестник“. Мариане Люке, лекар в здравния център на Ювдал. Но сега те бяха просто майка и баща, и бяха смазани.
	Мария Крагх Фелдберг седеше накрая на един от редовете, до своите деца и мъжа си Петер.
	_Когато помощта на някой стане прах и спокойствието изчезне…_
	Отгоре виждах белия ковчег. Симон Фелдберг продължаваше да говори. Майката и бащата плачеха.
	Мразя погребенията. Последно сбогом. Изгубен, лежиш ти там, натикан в тесния ковчег, докато светът около теб се сбогува. Мъртъв си. Свършен. _Finito._
	За повечето смъртта настъпва изненадващо. Сякаш вътрешно носим надеждата, че този момент ще отмине и че тя, по невнимание, ще ни прескочи.
	Времето лети. Така казват. Било е тук, а след това отново ни е изоставило. Времето идва, казват китайците. За тях то се намира пред нас. Аз смятам, че времето е точно тук и сега.
	_Пътят ми е осветен от червена утринна зора…_


#	II
	Тя седеше няколко метра по-долу в двора и ме чакаше. Църквата беше почти опразнена. Курт и Мариане Люке все още седяха най-долу на стълбите и приемаха съболезнования.
	— Извинете? Бьорн Белтьо?
	Тя беше около 60 годишна. Имаше нещо изтънчено в нея, сякаш се беше озовала в Ювдал по стечение на обстоятелствата, а всъщност й беше отредена ролята на господарка на замък в друга страна, в друго време. Изисканост. Сребристосива коса. Зелени очи. Резервирана усмивка. Толкова много огърлици, гривни и пръстени, че със сигурност не можеше да мине контролата на летището.
	Махна си ръкавиците и се здрависахме:
	— Естер Скар. Чудех се дали може да поговорим за малко?
	— Разбира се. За какво?
	— За отминалите дни.
	— С голямо удоволствие. Точно сега съм се запътил към дървената църква. Отваряме гроба на Конрад Кремер.
	— Ох! Оставете го да почива в мир. Извинете, не е моя работа. Бих искала да поговоря с Вас. Преди да е прекалено късно.
	— Прекалено късно?
	— Да, преди да сте говорил с всички останали. Имате ли възможност да дойдете на по чаша кафе по-късно днес?
	— С най-голямо удоволствие.
	Опитах се да запомня всички уговорки, които имах през целия ден. След посещението на гроба на Кремер, трябваше да отида на следобедна среща в офиса на полицейския началник. Имах няколко документа, на които исках да хвърля поглед. Надявах се също да успея да поговоря с Фатима, момичето, открило Даниел мъртъв. Около 16:00 часа имах уговорка със стария началник, Йорген Крагх. Но след това и преди срещата в дома на Мария и Петер, бях свободен. Предложих й час.
	— Идеално — каза тя и ми даде адреса си. — Очаквам с нетърпение разговора с Вас.


#	III
	Студен вятър от североизток брулеше над старото гробище на Ювдал, когато започнахме отварянето на гроба на Конрад Кремер под огромния дъб. Слънцето изглеждаше студено и безкрайно далечно високо в небето. Тук, от старата църква, можех да видя новата и центъра на селцето. Ювдал все още носеше миналото в себе си.
	Над 300 години бяха изминали, откакто гробари бяха покрили ковчега на Конрад Кремер с пръст. Можех да си го представя. Изпотени, изморени. Леко притеснени. Ами ако този безчестен човек, Кремер, се надигнеше в този момент и се опиташе да се измъкне от ковчега? Това са си мислели вероятно. И с бързи движения са нахвърляли пръста над капака, след това стъпквайки я здраво. Така че Кремер да си остане там, където е сложен. В ковчега си.
	Седях отстрани до дъба и наблюдавах студентите си. Нетърпеливи, развълнувани, разпалени. Бяха маркирали продълговатата площ, която щяхме да разкопаем, с бели въжета, закрепени за тънки пръчки, които бяха забили в земята.
	Парадокс на съдбата: Даниел Люке тъкмо беше заровен, а ние щяхме да изравяме Конрад Кремер.
	Тълпата нетърпеливи журналисти и фотографи се беше преместила от новата църква тук горе, при старата, където, потръпвайки от студ, задаваха въпроси и правеха снимки. Полицията беше опънала ограничителни ленти в района на гроба. Щраканията от всички апарати звучаха, сякаш жълъди тупваха по земята.
	— Какво се надявате да откриете, Белтьо? — извика някой от Dagbladet.
	Труп, исках да отговоря аз.


#	IV
	Следобедната среша в офиса на началника беше отдавна започнала, когато връхлетях, тичайки от гробищата. Айлерт Дален разказваше на всички виденията и халюцинациите, които хората в Ювдал бяха съобщили на спешния телефон на полицията през последното денонощие — списък, обхващащ не по-малко от четири срещи с призраци на Конрад Кремер, осем явявания на демони, четири гноми и двама, видели дяволската маска да виси във въздуха като търтей около къщата си.
	— Какво не е наред с хората? — обобщи той.
	Бях на същото мнение. Айлерт Дален не беше човек на сложните теории. Неговият свят беше рационален. Престъпниците, които трябваше да залавя, се състояха от месо, кръв, кости и сухожилия, 60% вода и тревожност.
	Преди Дален да даде думата на Сири Шау, попитах дали полицията е проверила особено осъдителните статии на Даниел Люке за хижата в Тролосен.
	Въпросът ми развесели началника.
	— Имаш предвид… — каза Дален, правейки пауза, — че обединение на цинични строителни предприемачи — нова пауза — ще извърши убийство — пауза, — за да се справи със случай, все още неразрешен в общината?
	— Всичко е възможно — рекох кротко. — Самият ти го каза.
	— Съсредоточи се върху миналото, Белтьо.
	Никой не се обади. Никой не се засмя.
	Дален кимна на Сири Шау, която се изправи. С методическа прецизност тя представи свършеното през последното денонощие. Осведоми ни, че от анализа на компютъра на Даниел, извършен от експертите на Крипос, са открити още търсения и сваляния на порнография.
	— Може би не е толкова странно за самотен мъж около 20-те — допълни тя, изчервявайки се. — Но все пак говорим за стотици филми. Интересувал се е най-много от възрастни, зрели жени. Казват се… — тя търсеше думата.
	— MILF — помогна й един от полицаите.
	— Какво е това? — попита началникът.
	— Майки, зрели жени.
	Известие за съобщение оглуши стаята. Тайно проверих телефона си. Ребека се чудела кога можем да поговорим. Не отговорих.
	Сири Шау представи всички останали находки в компютъра на Даниел — различни варианти на черновата на книгата (която не помагаше с нищо), списък с източници (който не включваше други, освен тези, които полицията вече беше прегледала) и всички лични документи, файлове, папки, снимки и филми.
	В паузата, която се получи, след като Сири приключи, аз написах съобщение на Ребека и й казах, че съм зает. Не беше лъжа. Но не беше и пълната истина. Най-много от всичко бях изплашен. Изплашен от това, което тя имаше да ми каже. Изплашен от това, че й е писнало от мен. От нас. Изплашен от това, че ще прекрати връзката ни.
	Началник Дален се изкашля:
	— Люке е писал и за същества от митологията. Декарабия. Лилит. Пазузу.
	Екзотичните имена предизвикаха бурен смях. Тъкмо щях да взема думата, когато той продължи.
	— Разбира се, проверихме имената в Google. Декарабия и Лилит са демони от еврейско-християнската митология. Пазузу е демон от асирийската и вавилонската митология, който е на три хиляди години и е най-познат от филма на ужасите „Заклинателят“. Но тъй като имаме огромния късмет професор Белтьо да е с нас… — не бях единственият, който усети иронията, — може би той ще ни разкаже нещо повече за тези демони?
	Не обърнах внимание на сарказма му и представих накратко линиите на развитие в месопотамската, еврейската и християнската митология. Честно казано си го изпросиха. Разказах им за шумерско-вавилонския епос за Гилгамеш, от който много митове са включени в Стария завет, за _Енума Елиш_, където Мардук се обявява за най-важният от боговете. Далеч преди юдаизма и християнството да завладеят сърцата на вярващите, богове и дяволи управлявали в месопотамския пантеон. С вживяваме и патос, разказах за демона Пазузу, цар на ветровете, който носел лошо време и глад. Разказах им за Енки, бог на водата, и Енлил, бог на вятъра. За бога на небето Ани и Ишар, богинята на любовта, плодородието и войната. И така продължих. Бла, бла, бла. Обясних как много от тези богове преминали в еврейската митология, а след това и в християнството. В процеса някои от тях се превърнали в презрени демони.
	По подигравателните погледи на полицаите, разбрах, че въпросът на началника и моят отговор са били по-скоро за забавление. Единствено Сири ме гледаше с интерес. Или съчувствие?
	След срещата получих свободен офис, в който можех да прочета недовършената чернова на книгата на Даниел Люке относно събитията от 1708 г. и 1963 г.
	Първата част на книгата беше за Конрад Кремер. Даниел Люке обрисуваше жива картина на Кремер като харизматичен ръководител на секта, която привличала хората от селото. Цитираше документи от XVIII в., в които Кремер е бил споменаван във връзка с различни неща. Доста странно, но списъкът с източници не показваше Даниел да се е свързвал с Държавния архив. Защо не? — зачудих се аз. Не е ли знаел за архива? Не е ли бил стигнал толкова далеч?
	Следващата част от книгата му се отнасяше за събитията от 1963 г. Понтиус Фелдберг беше описан като топъл, любящ свещеник, популярен сред младите. Даниел беше интервюирал много възрастни, които помнеха онзи септемврийски ден, в който е умрял. Всички използваха изрази като „изхвърлен с огромна сила“, „някой трябва да го е бутнал“ и „излетя от камбанарията обърнат с гръб.“
	Когато прочетох незавършената книга на Даниел Люке, я върнах обратно в кутията с доказателства. Трябваше да тръгвам. Имах някаква уговорка с Фатима, момичето, открило Даниел мъртъв. Казвам „някаква“, защото тя определено не желаеше да бъде посетена. Нито от мен, нито от някой друг. Когато по-рано през деня й бях звъннал, тя беше доста рязка и резервирана. И въпреки това извървях пеша краткото разстояние до дома й. Пред магазина за електроника на „Стургата“ младо момиче се опита да ми предложи нов мобилен абонамент. На „Фосегата“ двама бижутери монтираха външен щанд, на който да изложат ръчно изработени украшения. Никой не ме преследваше.


#	VI
	Тя изглеждаше като истинска индийска богиня. Очите й бяха големи, плашливи и изключително завладяващи; две черни вдлъбнатини привличащи (както гравитацията те тегли към бездънна яма) всичко около себе си — включително светлина, частици, електромагнитни вълни и един блед и малодушен археолог, който стоеше на верандата и искаше да влезе.
	— Какво искаш? — попита тя.
	Фатима живееше в мазе, което беше превърнато в непревземаема крепост.
	— Искам просто да поговоря с теб, Фатима.
	— Да поговорим? Защо?
	Схващането за безкраен брой вселени, които съществуват паралелно, но невидими едни за други, е била представено от Уилям Джеймс през 1895 г. Че Фатима беше наясно с идеята за мултивселена и теорията на космолога Макс Тегмарк за таксономия на вселените отвъд видимите, беше малко вероятно. Въпреки това всеки от нас се намираше в собствената си галактика, тя и аз, където единствено убеждението в съществуването на мултиверс и здрава верига за врата разделяше нейния паралелен свят от моя.
	Още веднъж обясних кой съм. И защо съм дошъл. Трудно беше да я убедя. Едва когато излъгах, че аз не само представлявам полицията, но и норвежките имиграционни служби, тя откачи веригата и ме пусна.
	— Какво искаш? — попита тя за четвърти или пети път.
	Обясних й, че се опитвам да запълня празнините и да разбера какво се е случило във времето преди тя да открие Даниел Люке лежащ мъртъв под камбанарията.
	Никакви лъжи, само истината.
	— Полицията ми каза да не разговарям с никого — каза тя. — Аз работя за полицията.
	— Беше ужасяващо да го открия.
	— Мога да предположа.
	Започна да плаче.
	— В болничен съм — обясни тя между тихите хлипания. — Беше огромен шок за мен. Огромен, огромен шок. Искаш ли чай?
	— Да, благодаря.
	Защо бях тук? Всъщност нямах кой знае какво обяснение. Нищо друго освен предчувствие, което ме изпрати като любопитна флипер топка, обикаляща Ювдал. Предполагах, че тя може да ми даде нещо, с което да продължа разследването. Имах много въпроси. Като този: Какво беше видяла, когато беше открила трупа на Даниел Люке?
	Свари чай и се върна с две чаши, бисквитки и бонбони, наредени в стъклена чиния.
	— Дошли са тук в Ювдал, знаеш ли — каза тя.
	— Кои?
	— _Bhutas._
	— Bhutas?
	— _Злите духове!_
	Отпих няколко глътки от горещия чай, докато обмислях казаното.
	— Там, откъдето идвам — каза тя, — наричаме ада Нарака. Не е същото място. Но е еднакво за грешниците.
	— Какво имаш предвид с това, че зли сили са дошли в Ювдал?
	— Много хора са ги виждали, знаеш ли? Не аз. Но много. Разказват ми. Виждат ги. _Bhutas._ Не трябва да са тук.
	— В Ювдал?
	— В Ювдал… — тя плесна с ръце, — в нашата реалност! Не трябва да са тук. Не, не. — Тя поклати глава. — Но всички виждат неща. Усещат нещо. Нещо неправилно.
	— А ти как си?
	— Лекарят ми предписа хапчета.
	— Трябва да е било шок да го откриеш.
	— Ужасен.
	— Доколкото знам, работиш като чистачка в църквата?
	— И в цялата община. Добра работа. Чистя старческия дом, църквата, училището — там, където има нужда да се почисти.
	— Знам, че ти е трудно, но можеш ли да ми разкажеш какво точно видя, когато откри мъртвия?
	— Трудно? Не е трудно. Просто е голям шок! Отидох сутринта. Щях да чистя църквата. — Отново започна да плаче. — Лежеше на земята. Под високата кула. Мъртъв. Ръцете ей така…
	С длани и ръце тя показа ефекта на вкочаняване при смърт. Сякаш ръцете са протегнати да хванат нещо здраво.
	— И след това… — Тя изхлипа.
	— След това?
	— Видях лицето му.
	— Да?
	— О, толкова ужасно.
	— Имаше ли нещо различно в него?
	— Толкова чудовищно.
	— Беше смачкано?
	— Огромен, огромен шок!
	— Как беше наранен?
	— Не наранен. Но не беше неговото лице.
	— Какво искаш да кажеш?
	— Лицето на дявола.
	— Не разбирам…
	— Неговото лице беше лицето на дявола.


#	Антракт (II)
	__Рим__
	__Вторник, 13 октомври 2015 г.__

	Вавилонската маска на смъртта…
	В Норвегия? Да не повярваш. Въпреки това… Да се осмели ли да се надява?


	Рано сутринта, докато седеше на терасата и се наслаждаваше на първото за деня еспресо и една кубинска пура, можеше да проследи как слънцето прогонваше мъглата, която се спускаше от Чивитавекия и Тиренско море. Обичаше тези тихи, ясни утрини. Гледката и слънцето го караха да потъне в мислите си.
	Днес те бяха единствено и само за маската.
	Норвегия, беше казал Силвио. От всички места. Следата имаше известна връзка с този Бьорн Белтьо, който беше проследявал с интерес през последните години. Това беше направило случая още по-интересен. Въпреки това… Ювдал, Норвегия?
	Никога не беше ходил там. Богата на планини страна, далеч на север. Студена. Пуста. Защо маската беше там? И Конрад Кремер — кой беше той?
	Силвио беше обещал да се върне с по-ясна информация. Изглеждаше толкова сигурен този път.
	Един гълъб кацна на железния парапет и започна да гука.
	Беше помолил шефа на щаба да назначи няколко човека. Открий най-добрите, беше казал, изпрати ги в Ювдал. Шефът вече беше открил двама. Единият бил работил осем години в Чуждестранния легион, другият бил дясна ръка на един от главните на Ндрангета, мафията тук, в Калабрия. Гарантираше за тях лично.
	Ако маската съществуваше, то той искаше да я има. Толкова просто беше. На каквато и да било цена.
	От това, което научи от Силвио, разбираше, че вече никой не знаеше къде е маската. Но е била притежание на църквата в Ювдал от XVIII в. Ако е вярно, че маската е дошла от Германия, то вероятно тя е третата от общо дванайсетте маски на смъртта. Тази, която е била съхранявана в храма в Йерусалим.
	Вярваше ли той в мита за дванайсетте маски? Смяташе се, че са инструмент на вавилонските духовници за теофания*. Всяка от тях можела да предизвика явяването на Бог. Откриването му. Ако човек се доверява на старите митове, разбира се. Не, той не знаеше на кое да вярва.
	[* Теофания — явяване на Бог пред смъртните в различните религии. Б. р.]
	Попаднала в погрешните ръце, маската можеше да освободи дяволи и демони. За некромантите тя работеше като посредник, свързващ ги с мъртвите.
	Колеблива усмивка се появи на лицето му. Контакт с мъртвите…


>	1708
>	Април-май-юни

E>
	И зверове пустинни ще се срещат с диви котки там, и демони ще си подвикват един другиму; да, там Лилит ще отдъхва и ще намира своя покой.
@	Исая
E$

	— Баща ти иска да говори с теб.
	Конрад Кремер си беше проправил път сред тълпата в стаята и седеше точно пред теб.
	Погледът му беше празен, сякаш мъртъв, като че ли се взираше в друга реалност.
	Тези думи ти чу преди петдесет години. _Баща ти иска да говори с теб._ Въпреки това си спомняш много добре какво си мислеше. Но татко е мъртъв, мислеше си ти.
	Глътваш накриво и се закашляш. Когато кашлицата спира, ти продължаваш да пишеш. Поглеждаш надолу към върха на перото, който пробива хартията и извайва думи от мастило след себе си. Не ти е нужно да четеш текста, който си писал тогава, защото помниш всяка дума. Потапяш перото в мастилото…


	— Да — каза Кремер. Сякаш беше разбрал какво си мислиш. — Баща ти се е казвал Халвур.
	— Да.
	— Казва, че му липсваш.
	Не знаеше какво да отговориш.
	— Пита дали все още ходиш на лов горе по хълмовете, както сте правили заедно?
	Кръвта се оттече от тялото ти.
	— И дали си поправил дупката на покрива на обора?
	Дишаш тежко. Баща ти беше мъртъв. Как тогава Конрад Кремер седеше тук и говореше тези неща?
	Той постави ръка на рамото ти и те прегърна внимателно. Тихо, толкова тихо, че само ти да го чуеш, каза:
	— Това е ръката на баща ти. Баща ти те прегръща.
	Бяха изминали три години, откакто беше починал. И въпреки това — все едно се беше случило вчера. Викът му — _хей!_ — когато разбра, че дървото пада в грешната посока. Грохотът, когато то го удари. Трудното му дишане. Кашлицата му, примесена с кръв. Промяната в лицето. Страхът в очите. Осъзнаването, че краят му е настъпил. И след това: погледът, когато всичко приключи. Когато душата напусна тялото и потърси мястото си в Небесното царство при Господ, оставяйки го осакатено в ръцете ти. Започна да викаш. Така направи, да. Извика и избута тялото му от себе си. Все още те е срам от това, но не можа да понесеш да го държиш, твоят баща, мъртъв, убит от едно дърво.
	— Няма нищо — каза Конрад Кремер. — Той разбира.
	Как можеше да знае? Не беше промълвил и думичка. Как можеше да знае?
	Погледите ви се приковаха един в друг за кратко. Смяташе, че си видял някъде дълбоко в очите на Кремер тези на баша ти.
	Малко под тавана едно лице беше осветено, но в следващия момент вече го нямаше.

	* * *

	Петдесет години… Четеш думите, които си писал като млад. Толкова добре си спомняш чувствата, които те изпълваха. Страхът, неспокойствието. Потапяш перото в мастилото, нагласяш нов чист лист и продължаваш да пишеш своя доклад за Конрад Кремер.


	Слуховете се разпространиха. Че не единствено вдовицата е била очарована от Конрад Кремер. Че повечето момичета в селото, няколко неомъжени млади дами и най-малко пет или шест омъжени имали връзка с немския проповедник. Не знаеше дали да им вярваш. Но много бащи и отчаяни рогоносци бяха заплашили, че ще пребият немеца и ще го хвърлят в реката. Иначе почтена жена в средата на трийсетте изостави мъжа си и четирите си деца и се премести при Кремер и вдовицата. Селото не знаеше какво да мисли. Малко след това друго момиче на 14 години избяга и се прислони при него. Зли езици започнаха да наричат стопанството Харема на Кремер.


	През април видя маската за пръв път.
	Не знаеше точно на какво да я оприличиш. Дявол? Имаше нещо безкрайно неприятно в нея, нещо, което ти не успяваше да дефинираш, нещо, което просто усещаше. Сякаш беше от време далеч преди ти да се появиш на този свят, време, в което всички сме били души, чакащи да изпълним неродено дете.
	Конрад Кремер не ви позволи да говорите с мъртвите. Или демоните. Все още не. Ти беше щастлив. Видът на маската те беше изплашил и изпълнил с разяждащо неспокойствие, но и увереност, че този Конрад Кремер е опасен човек. Може би дори зъл.
	Ти предаде докладите си на свещеника, който само поклати глава и ти благодари. Това те направи щастлив. За него делото ти беше от значение. Въпреки че най-много от всичко искаше да не участваш.

	* * *

	Към края на месеца Конрад Кремер беше повикан на разговор при свещеника.
	Кремер се беше облякъл с най-хубавите си дрехи. Поклони се дълбоко и уважително. Свещеникът го покани в ризницата, където му предложи чаша вино.
	— Трябва да поговорим, Вие и аз.
	— Така ли?
	— Вярвате ли в Господ, господин Кремер?
	— Но, разбира се! Какво си мислите за мен, скъпи свещенико, естествено, че вярвам.
	— Говори се, че осъществявате контакт с — да, с мъртвите. С демони. С…
	— Господин свещеник! И двамата вярваме в едно небе и в ада на Сатаната. Не осъществявам каквато и да било връзка с ангели или демони.
	— Говори се…
	— Господин свещеник. Вие сте добре образован, начетен човек. Не трябва да слушате интерпретациите и тълкуванията на моите дела от наивни души.
	— Не?
	— Вярвате в пророците, нали?
	— Разбира се!
	— Господ говори с пророците.
	— И? Да не би да се наричате пророк?
	— Ни най-малко. Но пророците ни показват, че съществуват канали между духовните сфери и земните души.
	— Да?
	— Няма нищо безбожно в това да се опитваме да осъществяваме контакт с невидимото. Вие Самият го правите!
	— Аз?
	— В молитва. Не е ли молитвата разговор с Бог?
	— Да. В известен смисъл. Но не е разговор. Трябва да помним: Бог не отговаря.
	— Не отговаря ли? Тогава защо се молите?
	— За да възхваля Господ. Да помоля за милостта му. И защото знам, че Той слуша. Дори и да не отговаря, Той чува.
	— Разговор с други думи.
	— Е…
	— Аз самият никога не разговарям с Господ. Но пък така се случва, че осъществявам контакт с мъртвите. Тези, които са продължили.
	— Но… Но не може да го правите.
	— Скъпи господине, драги свещенико, какво знаем ние за смъртта? Нашето земно тяло умира, но душата — нашето божествено Аз — продължава да съществува. Това, предполагам, го знаете като духовен човек!
	— Да, разбира се.
	— Не можем да видим границата между земното и небесното — или, да кажем, диаболичното, — защото такива граници просто не съществуват. Ние всички, както живи, така и мъртви, сме част от Вселената.
	— Добре, но…
	— Моята дарба, дадена ми от Господ, е да отварям малки пространства между тези две сфери. Между нас хората и мъртвите.
	— Господин Кремер, чух да се говори и за маска.
	— Маска… — А, маската.
	— Позволявам си да отбележа, че тя носи лика на дявола.
	— Ха. Само защото изглежда екзотично, не означава, че е сатанинска. Напротив. Евреите я смятат за свещена.
	— Евреите?
	— Дълги години е била съхранявана в храма в Йерусалим. Но е дори по-стара.
	— Храма?
	— Като теолог би трябвало да сте запознат с гръцкия термин _theophaneia?_
	— Теофания. Да. Разбира се. Явление. Да видиш Господ.
	— За евреите тази маска била свещена. Тя правела Богоявлението възможно. Средство да видиш и мъничко от най-свещеното. — Той се поколеба. — И да срещнеш мъртвите.
	Свещеникът потрепери и се прекръсти.
	— Безбожник!
	— Mal’akh YHWH! Ангел Господен. Разговарял съм с него.
	Свещеникът зяпна.
	— Явявал се е на много хора, господин свещеник. Научил ме е как да го откривам, как да го чувам.
	— Господин Кремер, мисля, че е време да сложим край на този разговор.
	— Разбира се, господин свещеник. Оценявам това, че искахте да ме изслушате.

	* * *

	След разговора с Конрад Кремер свещеникът писа до епископа на Кристиансан. Дълго време обмисля как да се изрази, защото знаеше, че епископът трудно се ангажираше с нещо подобно. С _тази маска_, писа той, _Кремер може да се свързва със Сатаната и демоните и да говори с мъртвите ни прадеди._ Докладва и че много членове на епархията твърдели, че са виждали демони в църквата през нощта. Не получи отговор. Свещеникът беше огорчен от безразличието от страна на епископа. От сборник със закони на Кристиян V той ти прочете високо на глас един от 1683 г.:
C>
	Ако се намира магьосник или магьосница, които да са се отрекли от Бог и своята вяра, и които да са се предали на дявола, то те трябва незабавно да се хвърлят на огъня и да се изгорят.
C$


	Пролетта дойде в Ювдал, ръсейки златна светлина и красиви цветове. Пчелите се събуждаха.
	Ти се занимаваше със своите си работи. Няколко седмици не се чуваше нищо за Конрад Кремер. Беше идеално за теб. Свещеникът чакаше нетърпеливо отговор от епископа. А сега щом напрежението беше изчезнало, ти помагаше и в църквата. В дърводелската работилница се говореше за последните завоевания на Кремер. Какво имаше в този мъж?
	В средата на май свещеникът ти сподели, че жена му е бременна. Щеше да бъде петото им дете. Ти го поздрави, но вътрешно си мислеше, че и той, и съпругата му бяха прекалено възрастни да имат дете.

	* * *

	В края на месеца Кремер организира нова среща. Свещеникът те помоли да отидеш. Ти възрази и му каза, че той вече знаел, че си пратен от църквата. За духовника обаче това нямаше значение.
	Този път имаше още повече последователи. Това те изненада. Мислеше си, че слуховете около Кремер ще изплашат хората. Но не. Голямата зала беше препълнена. Млади и стари. Мъже и жени. Съпрузи. Той раздаде монетите си. Благослови новодошлите, докосвайки ги с длан по главите.
	Прозорците бяха покрити със завеси и стаята беше потънала в мрак. Лоените свещи проблясваха. Изведнъж Конрад Кремер започна да мърмори нещо на чужд език. Първо си помисли, че е немски. Но не след дълго разбра, че това не е език от този свят. Мислеше си за делата на апостолите и за това как всички били изпълнени от Светия дух и започнали да говорят на други езици. Но с какво беше изпълнен Конрад Кремер? Невъзможно беше да е Господ. Опитваше се да различиш думите и звуковете, които излизаха от устата му, но те просто нямаха никакъв смисъл. Когато накрая млъкна, лицето, горе под тавана, отново беше осветено. Една мисъл мина през съзнанието ти: Да не би да е старата маска? Възможно беше обаче просто да си приличаха, защото времето, през което ти го видя, не беше достатъчно за да определиш. Кремер извика име. Не твоето. За щастие, не твоето. Не, този път беше името на жена, която наскоро беше изгубила съпруга и сина си. Удавили се бяха горе в Моршьо. Сега и двамата искаха да говорят с нея.

	* * *

	Какво е смъртта? Размишляваш много над това. Опитваш се да си обясниш какво точно означава да си мъртъв. Особено след като баща ти издъхна в ръцете ти. Да си при Господ? Човек винаги може да се надява. Или да очаква нещо напълно различно в царството на смъртта, нали? Трудно е да се каже. Опитвал си се да питаш свещеника, но той говори единствено за милостта на Бога и за Небесното царство. Звучи ти прекалено далечно. Нереално. Ами ако смъртта е нещо съвсем друго?


	И настана лято. Животът продължаваше. Сякаш огнен купол беше надвиснал над селото. Хората се оплакваха. Толкова топло не е било, откакто се помнят. Ти имаше достатъчно занимания. Когато не помагаше в църквата, почистваше обраслите поляни зад нея.
	През един късен следобед срещна Конрад Кремер долу в селото. Опита се да се престориш, че не си го видял, но когато той ти извика, се наложи да срещнеш погледа му. Здрависахте се и те попита как си. Благодаря, добре. А свещеникът? — искаше да разбере той. Отговори, че според теб всичко е наред. Попита те дали имаш някаква работа, а ти отвърна, че не е нещо важно. И тогава, когато той те покани вкъщи на по питие, ти нямаше извинение да откажеш.
	Беше ясно, че иска да те разпита относно това, което свещеникът мисли. Питаше и подпитваше. Ти отговаряше с общи приказки. Той поведе разговора към Господ и вярата. Далеч след четвъртата чашка, той попита:
	— Знаеш ли коя е била първата жена на Адам?
	— Разбира се — измънка ти. Не беше свикнал с такъв алкохол. — Ева.
	Усмивката му дойде някъде далеч отвътре. Ликьорът беше оказал влияние, защото усмивката на Кремер накара сърцето ти да затупти. Сега разбра за първи път защо жените хлътваха по този мъж.
	— Грешка — каза Кремер. — Адам е имал друга жена преди Ева.
	— Какво говориш?
	— Казвала се е Лилит.
	— Лилит? Демонът?
	— Сукубус*!
	[* Сукубус — Женски демон, който се съвокуплява с мъже. Б. р.]
	Кремер се изправи и доля чашата си. Твоята беше все още наполовина пълна. Изпи питието на екс и застана зад теб. Ти усети ръцете му върху раменете си. Масажираше те, сякаш знаеше, че мускулите ти те боляха всяка вечер. След известно време те пусна и седна на пода.
	— Лилит означава нощ — каза той. — Да, нощ. Свързано е с всички страхове от нощта и с внезапната смърт, която може да покоен бебе в люлката.
	— Чуй — изпелтечи ти, — в Библията е написано черно на бяло, че Господ е създал Адам и след него Ева от реброто му.
	— Отново грешка. Не пише нищо за Ева. Пише: „Бог създаде човека по Своя образ; по Божия образ го създаде: мъж и жена ги създаде.“ Пише, че били голи. Както Адам, така и неговата жена. Но не се срамували.
	Спря се до края на масата и се усмихна лукаво.
	— Голи, Йон. Представяш ли си ги? Адам — с цялата си мъжественост и сила. Ева — с женската си нежност, с меките си гърди и топлата си утроба.
	Задави се. Да, да, представи си ги.
	— Едва в края на третата част на Петокнижието се дава име на Ева — продължи Кремер. — Написано е: И Адам нарече жена си Ева. Но тогава отдавна вече е бил разделен с Лилит.
	— Разделен?
	— Разделен.
	— Откъде знаеш всичко това?
	Отново онази усмивка. Сякаш знаеше толкова повече от останалите. Но всъщност така и беше.
	— Според старата вяра първата жена на Адам била Лилит. В Библията, при Исая, просто е споменато поименно. И зверове пустинни ще се срещат с диви котки там, пише Исая, и демони ще си подвикват един другиму; да, там Лилит ще отдъхва и ще намира своя покой. Чувал ли си за „Книга Премъдрост на Исуса, Син Сирахов“, която е написана двеста години преди Иисус да се появи на този свят?
	Ти поклати глава.
	— Книга на мъдростите, която никога не намира място в Стария завет. Петстотин години по-късно е написана още една книга, вдъхновена от Син Сирахов. Казва се „Азбуката на Бен-Сира“ и е най-популярна с препратките, които прави към Лилит. Ето там е написано: „Когато Господ създаде Адам, който беше сам, Той каза: Не е хубаво хората да са сами; искам да му създам другар по негово подобие. И така създал жената, от земята създал я Той, така, както е създал Адам, и я нарекъл Лилит“. Написано е: „Бог създаде човека по Своя образ; по Божия образ го създаде: мъж и жена ги създаде.“ — Не Адам и Ева. А Адам и Лилит.
	— Защо тя не е спомената в Свещената книга?
	— По-удобно им е било да не я споменават, хората, писали Библейските текстове.
	— Защо не?
	— Много неща са пропуснати в Библията, млади Йон. Много.
	— Какво се е случило с Адам и Лилит?
	— Веднага започнали да се карат и бият. Лилит била вироглава. Не искала да се подчинява на Адам. Искала да бъде равна с мъжа.
	Спомняш си как Кремер понижи глас, усмихвайки се:
	— В леглото искала да бъде отгоре. Над Адам.
	Представи си го толкова ясно, голата Лилит върху Адам, който лежи потънал в дебрите на удоволствието.
	— Изпитвал ли си тази сладост, млади Йон? Да лежиш под жена и да й позволяваш да прави, каквото иска с теб?
	Ти поклати глава. Не беше целувал кой знае колко жени.
	Кремер се изсмя.
	— Да лежи под жена си, _хах!_, това Адам не желаел. Искал да бъде отгоре. Искал да изпълва Лилит с мъжествеността и шитата си. Тогава Лилит казала на Адам: „И двамата сме равни. Създадени сме от една земя.“
	Не намираше думи.
	Кремер продължи:
	— Името на Бог било свещено и не трябвало никога да се произнася. Но Лилит нарушила забраната. И това й дало магически сили. Литнала далеч от Едемската градина и се оставила да бъде опетнена от демоните на Сатаната. Развратна била тя — той се изсмя, — като повечето жени. — Потупа те по рамото. — Могат да бъдат толкова добродетелни и благородни, колкото само те поискат. Но в замяна всяка една ще очаква същото от теб.
	Ти се изчерви, когато разбра какво има предвид.
	Кремер се засмя.
	— Лилит имала много деца от демони. Адам, горкият мъж, се оплакал на Бог. Жена ми избяга, казал той. Тогава Господ изпратил три ангела да търсят Лилит. Казвали се Сеной, Сансеной и Семангелов. Умолявали я да се върне обратно при Адам. Но тя не ги слушала. В гнева си Господ наредил нейните демонични деца да бъдат убити. И така самата Лилит получила способността да убива момченца, преди да са навършили осем дни. Осем дни, знаеш ли, е времето, през което евреите чакат, преди да обрежат момченцата. Но Лилит доверила на трите ангела, че ако произнесяла на глас имената им, щяла да изгуби способността си да убива бебета. По тази причина много евреи пишат свещените три имена — Сеной, Сансеной и Семангелов — над вратата на детската стая. За да ги защитят от смъртоносните сили на Лилит.
	— Ами Ева?
	— За да утеши Адам след загубата на Лилит, Господ взел едно ребро от него и създал друга жена. Този път: Ева. Но тя не била първата съпруга на Адам. Ева била втората.


	Вдигаш перото от хартията, за да видиш какво си написал днес. Какво ще си помисли епископът за това? Да мисли, каквото иска. Ти предаваш истината. Истината така, както си я изживял и както я помниш.


>	2015
>	Вторник (III)
>	13 октомври — следобед

>>	9
>>	Аве Сатана

#	I
	— Маска! Проклета дяволска маска от гума!
	Яростта е искрена емоция. За разлика от раздразнението и гневът, които често могат да се възпрат или прикрият, то яростта в своята плашеща искреност е вълна, която прогонва всичката учтивост, сдържаност, милост и възпитание, които са ти останали. Началник Айлерт Дален дори не опита да прикрие избухването си. Беше застанал зад бюрото, подпирайки стокилограмовото си тяло и целия си яд на двете си ръце. Лицето му беше огненочервено. Вените на челото му туптяха. Очите му бяха изцъклени като на дълбоководна риба, която е била извадена на сушата прекалено бързо.
	— Защо Даниел Люке е бил с _маска_, когато е открит мъртъв? — попитах.
	— Предлагам този въпрос да го зададеш на убиеца. — Той вдиша, за да овладее нервите си.
	— Защо не ми беше казано за маската?
	— Защото нямаш работа с нея!
	— Бих подпомогнал разследването…
	— Белтьо! Ще помагаш по историческата част. Колко трудно е да разбереш? Историческата! Исторически означава от старо време! Толкова ли е трудно? _Старо време!_ Не се замесвай в разследването на убийството на Даниел Люке!
	— Всичко съвпада…
	— Но за Бога, Белтьо! Мисля, че казах точно и ясно, че ти не — _не!_ — трябва да се месиш в разследването.
	— Не разбираш ли колко важен е фактът, че Даниел Люке е бил открит с модерен вариант на дяволската маска? Всичко съвпада! Дяволската маска на Конрад Кремер от 1708 г., която е изчезнала през 1963 г. И сега откривате нова гумена маска, нахлузена на главата на Даниел? Трябва да разбереш, че подобна информация е абсолютно решаваща за схващането на връзката между трите случая!
	— Мисля, че трябва да оставиш полицията да прецени кое е решаващо и кое не.
	— Чуй ме, Дален, знам, че не ме искаш тук. И знам, че не вярваш на теориите, които старият началник Крагх е разследвал. Но нека ти напомня, че аз работя по нареждане на Дирекцията на полицията и Крипос.
	— Принуждаваш ме да се обърна към шефа на полицията. Казах му! Не мога да си позволя около мен да има външни, които не са наясно със случая. Било то исторически експерт или не. Виж какво стана. Точно това, от което се страхувах. Месиш се. Объркваш работата.
	— _Аз?_ Ако ти не беше държал маската в тайна от мен, то нямаше да водим този разговор.
	Той отвори една папка и хвърли една снимка към мен. Маската представляваше гротескна версия на лицето на Сатаната.
	— Ето, видя я — каза той презрително. — Доволен? Вероятно е купена по интернет. Все още не можем да проследим откъде точно. Единствено убиецът, полицията и Фатима знаят за нея. Да, тя не предполага, че става въпрос за маска. Сега и ти. Някои пеша трябва да се знаят само от полицията. Знаеш как е.
	— Да, да — измърморих. — Знам как е.
	— Подобна информация държим умишлено настрана от медиите. По този начин можем да изключим хората, които твърдят, че са го убили. Лъжливи самопризнания.
	— Това го разбирам. Но не мога да търся връзка с двата стари случая, ако не съм наясно с убийството, което всички ние се опитваме да разрешим.
	— Полицията! Не ти. Полицията!
	Почука се силно на вратата. Един от полицаите, който преглеждаше компютъра на Даниел Люке, повика началника. Излизайки, той насочи пръст към мен:
	— Нито дума за това, Белтьо. Нито дума!
	Усетих, че мобилният ми вибрира в калъфчето. Съобщение от Ребека:
	_Бьорн, трябва да говорим!_
	Но за какво? Не ми харесваше тонът й.
	Била е тук с мен в Ювдал — в хижа, горе на склона — два пъти. Първия път все още не бяхме гаджета. Втория вече се любехме по няколко пъти в денонощието.
	Представих си я. Леко кривоглед поглед. Тесни устни, въпросителна усмивка, остри нокти. Вълниста дълга коса.
	От прозореца погледнах навън към ежедневието. Животът се състои, в края на краищата, най-много от делници. Делници и рутина, които ни карат да се оплакваме.


#	II
	Когато телефонът извибрира още веднъж, си помислих, че е Ребека, която продължава да упорства. Но не. Беше имейл.
	От демон.
C>
	__От__: Декарабия <decarabia_666@outlook.com
	__До:__ Бьорн Белтьо <bjorn.belto@iakh.uio.no
	__Тема:__ Аве Сатана!
	__Дата:__ Вторник 13 октомври 2015
	Пази се, професор Белтьо! Пази гърба си. Внимавай и не заблуждавай хората. Не разпространявай неистини и слухове, както и злонамерени лъжи. Някои ще се откажат от вярата, пише апостол Павел, и ще се отдадат на измамни духове и демонични учения от лъжливи измамници с притъпена съвест. Послушай ме, професоре. Пази се от хитрите планове на демоните. Чуй думите ми: Не трябва да търсиш убиеца на Даниел Люке сред хората в Ювдал. Не трябва да ги притесняваш с инквизиторските си въпроси и завоалирани обвинения. Внимавай в думите си, внимавай в действията си. Ако ли не — ще ти се отрази зле — както се случи с Конрад Кремер и Понтиус Фелдберг. Мойсей и пророкът Еремия предупреждават за демоните Молок и Кемош, идоли на племената Амон и Моав. Учи се от библейския пророк, професор Белтьо. Внимавай. Всичко може много лесно да се обърка.
@	Аве Сатана!
C$
	_Аве Сатана?_ Хвала на Сатаната. Наистина ли.
	Трябваше да се усмихна. Въпреки че съдържанието звучеше доста сериозно, имейлът ми изглеждаше като един безуспешен опит да ме изплашат. Имам предвид: Демоните са зли и лоши. Служат в царството на мъртвите. Смърдят. Могат да те убият. Да те притесняват. Да ти изкарат акъла. Но едно е сигурно: малко вероятно е демоните да имат собствени имейл адреси.
	С несигурна усмивка, отидох при Сири Шау и й показах съобщението. Докато четеше, дълбоки бръчки набраздиха челото й.
	— Но за Бога — измърмори тя.
	— Този, който се представя за Декарабия — казах аз, — предава едни доста объркващи библейски небивалици.
	— Винаги получаваме подобни обръщения от странни хора по време на разследване на убийство. Но това тук с малко по-специално. Трудно е да се определи дали да го разбираме като предупреждение, заплаха или трик за отвличане на вниманието.
	— Цитатът от Библията няма смисъл. И предупреждението да внимавам в действията си е нелогично, ако целта е да повярвам, че самият Декарабия, самият демон, го изпраща.
	Сири ме заведе при ИТ-специалиста на Крипос, който имаше отговорността за компютъра и телефона на Даниел Люке. Той свърза кабел към телефона ми и на екрана му изникна серия от текстови полета.
	— Имейла е изпратен от уеб поща в Outlook до твоя имейл на сървъра на университета и оттам е препратен на телефона ти — каза той. — Не е възможно да открия IP-адреса на изпращача нито на мобилния, нито на сървъра на Блиндерн. Ако случаят е високо приоритетен, можем да се обърнем към Microsoft в Калифорния, които да ни го дадат. Тогава ще можем да проследим този твой демон по интернет доставчика.
	— Направй го! — каза Сири.
	— А после? — попитах аз.
	— Microsoft имат собствен екип адвокати, които разглеждат всяко запитване — обясни техникът. — Но ще отнеме време. Всеки ден получават стотици подобни заявки от цял свят. От опит знам, че отнема най-малко седмица, преди да отговорят. Ще изпратя заявление.


#	III
	— Значи това е професорът, който е повикан да разреши мистерията, която аз никога не успях да разреша?
	Седяхме в кухнята на предишния полицейски началник на Ювдал — Йорген Крагх — до маса, покрита с червена карирана мушама и пластмасова купа с пресни портокали и кафяв банан. В камината, в ъгъла, горяха няколко дървета.
	— Ще дам най-доброто от себе си — отговорих аз.
	— Най-доброто… Повече и не може да се очаква.
	Изминалото време беше оставило своя отпечатък върху му, а срамът от неразрешените престъпления все още личеше. Бяха отминали 25 години, откакто Йорген Крагх беше оставил своите белезници и беше излязъл в пенсия. Но лицето му все още придобиваше болезнен вид при мисълта за стария случай. Неразрешен. Почти забравен. Разбирах, че това все още го тормози. Беше съвестен човек. Зад шеговития тон на въпроса му усетих леко негодувание. Неспокойствието от това, че може да е пропуснал нещо тогава през далечната 1963 г. Дали случаят е останал неразрешен заради неговата некомпетентност? Щях ли аз, професор от Осло, някакъв си археолог без ни най-малка представа от полицейска работа да се намеся и да свърша тази работа, която той е нямал ситата да завърши?
	— С какви случаи се занимаваше, докато беше началник на полицията на Ювдал? — попитах, за да поддържам разговора.
	Погледите ни се срещнаха. Видях го веднага. Нещо не беше наред с очите му. Бяха светлосини, но сякаш избелели, воднисти, без светлинка, без живот. Той беше болен, разбрах аз, нещо сериозно го мъчеше.
	— Пожари. Катастрофи. Кражби. Банкови, наследствени дела. Да, да, такива неща. — Гласът му имаше този примирен тон на човек, който е осъзнал, че целият му живот е основан на пропуснатите възможности. — Нямаше големи драми. Докато не се случи това с Понтиус.
	Йорген Крагх живееше все още в дома от детството си, 87 години след като е роден в спалнята на втория етаж, 20 години след като съпругата му е починала в тяхното легло. Къщата се намираше в покрайнините, под табернакъла на западния склон, по средата на голяма градина, която по онова време също трябва да е била величествена като парк, но която сега беше обрасла в бурени и занемарена.
	— Хората виждат неща — каза той тихо. — До ден днешен. Доверяват ми се и ми разказват. В магазина. По телефона. Късно през нощта някой ми звънна. Видях Понтиус, каза ми възрастна жена, която иначе е със здрав разум. Била го зърнала до камбанарията. Точно, както в деня, в който умрял. — Поклати глава и прокара пръсти през рехавата си коса. — Лудост. Чиста лудост. Осъзнавам го. И все пак…
	Той се изправи, взе кафеварката, която бълбукаше на котлона и сипа на двама ни кафе.
	— Опитвал съм се да се обърна към началник Айлерт Дален, но той не ме взема на сериозно. Мисли, че аз съм причината разследването на убийството на Понтиус да изпадне в застой.
	— Ти?
	— Да. Аз. Дален смята, че съм изгубил фокуса, защото съм счел теориите за демони на Понтиус Фелдберг като следа в разследването си. Да, да. В пълното му право е да мисли, каквото иска. А може и да е прав.
	— Крагх, защо Даниел Люке е искал да те снима в църквата?
	— Искаше да използва моя снимка в книгата си. Но не. Не исках да бъда на която и да било снимка. И дума да не става!
	— По тази причина ли е помолил дъщеря ти да отиде?
	— Мария обича вниманието.
	— А ти не?
	— Не!… А и излиза много по-добре на снимки от мен.
	Засмя се, но беше неискрено.
	От джоба на карираната си риза извади пакетче тютюн и хартийки за цигари. С треперещи ръце започна да си свива една. Слабите му пръсти бяха изкривени от старческия артрит. Кожата беше дотолкова бледа, че вените и кръвта, пулсираща в тях, прозираше. Нацепени, жълти нокти.
	— Кое беше централното в разследването? — попитах.
	— Фактите, Белтьо! Фактите бяха централни в разследването.
	Думите бяха гневни. Сякаш го бях обвинил в нещо. Седеше с наполовина свитата цигара в ръка и си личеше, че се опитва да се овладее.
	— Трябва да разбереш… — Търсеше правилните думи. — Обстоятелствата около убийството засягаха всички в селото. Нямаше лесен начин за провеждане на разследването. Капелан Понтиус Фелдберг беше изхвърлен от кулата на новата църква същото лято, в което истинска истерия вилнееше из селото. Хората виждаха призраци и духове. Свещеникът твърдеше, че със собствените си очи е видял дяволската маска под тавана на старата църква. Говореше се, че немският проповедник се е появил отново. Нищо не беше както трябва през тази година в Ювдал.
	С върха на езика си Йорген Крагх навлажни хартийката и сви цигарата.
	— Имаш ли някаква теория? — попитах.
	— Теория?
	— Кой го е хвърлил от кулата?
	Вдигна рамене. Сякаш разговорът му причиняваше физическа болка. Разклати клечката кибрит, сякаш да види дали има нещо в нея, а след това я запали.
	— Кулата беше празна и заключена.
	Запали цигарата и вдиша дима.
	— И никой не е бил заедно с него?
	— Не. И кулата, и стаята под нея бяха празни, когато влязохме.
	— Въпреки това е бил изхвърлен с огромна сила.
	— Да — отговори той, издишвайки пушека през носа.
	— Как е възможно? Хората ли са допуснали грешка? Може ли да са били просто приказки?
	— Имаше най-малко петдесет свидетели, които бяха в църквата през онази неделя. Да не говорим за епископа. Видели са какво се е случило със собствените си очи… „Просто приказки!“ — Той изплю думите.
	— Ти току-що каза, че кулата била празна и заключена. Как е възможно тогава да е бил изхвърлен.
	— Има някои, които твърдят, че самият дявол го е направил.
	Погледите ни се срещнаха отново. Изглеждаше така, сякаш се шегува.
	— Но не знам — продължи той замислено. — Дали просто убиецът не ни се измъкна?
	Въпросът не беше отправен към мен, а към съдбата или към Бог, който въпреки всичко не искаше да отговори.
	— Задавам си този въпрос всеки божи ден в продължение на повече от петдесет години, Белтьо. Дали убиецът не се измъкна. — Той остави цигарата между устните си и кръстоса ръце. Дръпна дълбоко, преди да я хване отново между пръстите си. — Човек убиец? — каза той, така в нищото. — Или демон?
	Въпросът беше зададен с огромна болка. Аз си мислех своето: Въпреки че Библията говореше за зли духове, то трябваше да си част от фундаменталистката християнска вяра, за да вярваш, че демоните действително съществуват. За началник Йорген Крагх тези критични разсъждения се губеха из мъглата на недоумението. За него демони съществуваха. Те не бяха нито алегории, нито абстрактни понятия. Трудни за проследяване и откриване, но все пак реални и потенциално виновни.
	— Вероятно мислиш, че съм суеверен, при положение че вярвам в тях?
	— Да.
	— Вярвам в демоните толкова силно, колкото вярвам и в Божите ангели. И щом архангел Гавраил е можал да се яви на Дева Мария и да я извести, че ще роди Божи син, то е възможно и демон да е хвърлил Понтиус от кулата.
	— Да…
	— Помниш ли историята за Исус, в която Той прогонил всички зли духове от Легион? Духовете побягнали от човека и обладали две хиляди прасета, които пасели в планината. Когато демоните се вселили в тях, те побягнали към морето и се издавили в него. Но каква би била причината, поради която Понтиус да бъде изхвърлен от кулата от зъл демон?
	— А самоубийство, предизвикано от този демон?
	— Не самоубийство. Грешна дума. Понтиус никога нямаше да отнеме собствения си живот. Познавах го много добре. Той обичаше Сесилие, обичаше Симон, така, както шеше да обича Петер. Да ги изостави — да потърси смъртта — беше немислимо за него. Абсолютно немислимо. Не, не се е самоубил. В това съм убеден. Но ако нечиста сила е бушувала в него, така както се описва в Библията, то той не е можел да отговаря за движенията на тялото си. Тогава той е бил под управлението и мощта на Сатаната.
	Помислих си: Не е учудващо, че разследването е стигнало задънена улица.
	— Понтиус му даде име — каза Крагх и тръсна цигарата в ръба на пепелника. — Името на демона беше Декарабия.
	Съшият, когото началник Айлерт Даден беше споменал от черновата на книгата на Люке.
	— Декарабия е един от падналите ангели на Бог — продължи Крагх. — Споменаван е в стари ръкописи, гримоари и списъци с демони. Той бил познат с връзката си с птиците, билките, скъпоценни камъни и магическия пентаграм.
	Кимнах. Това беше информацията, до която повечето полицаи успяваха да се доберат.
	— Тези обяснение отчасти открих в писмата, които Понтиус Фелдберг е изпращал до епископа — каза той. — Получих достъп до тях, докато разследвах убийството, а по-късно допълних с информация, която сам открих. Получих помощ от професор в Геологическия факултет.
	— Спомняш ли си името му?
	— Ауне. Бертхолд Ауне. Имаше добър поглед над демонологията. Но не ме разбирай погрешно. Не базирахме разследването на свръхестественото. Проследихме много теории. Убийство? Самоубийство?… Или, да, окултен акт, който изключваше каквото и да било разбиране от наша страна?
	Стисна устни около цигарата и се изправи, клатушкайки се. С бавни движения се пресегна да вземе захарта от кухненския плот. Сипа по още малко кафе.
	— Ако изключим Декарабия — опитах се да не звуча прекалено сърдито, — кой може да седи зад убийството на Понтиус?
	— Имахме няколко заподозрени. Но не открихме уличаващи ги доказателства. За нито един от тях.
	Сложи бучка захар в чашката, докато сипваше кафе, изливайки малко и отвън.
	— Кой? — попитах.
	Наблюдаваше как бучката захар се разтваря бавно, преди да отпие.
	— Имаше нов органист в селото. Лорънс Голдуотър. Американец. Един — как го наричахме? Хипи! Хипстър! С дълга коса. Сещаш се за типа. Така и не успях да се доверя на този човек. Органист или не. Но… когато Понтиус се качил в кулата, Лорънс бил заедно със съпругата му Сесилие и малкия Симон и няколко други свидетели вътре в църквата. Така че, за щастие, Сесилие и детето не станали преки свидетели на случилото се. Въпреки че все пак излязла и видяла мъжа си… да, достатъчно за това.
	— Други заподозрени?
	— Клисарят. Оскар Скар. Той бил последният, който говорил с него, преди да умре.
	— Защо го заподозря?
	— Имаше слухове, че се е занимавал с малки момичета. Слухове, с които Понтиус беше наясно.
	— Клисарят е бил последният, който е видял Понтиус жив?
	— Последният, видял Понтиус жив, е убиецът му. — Погледът на стария началник проблесна хитро. — Но, да. Показанията на Оскар за случилото се онази неделя са малко странни. Твърдеше, че Понтиус се държал ирационално.
	— Нещо по-конкретно каза ли?
	— Според Оскар Понтиус си мрънкал нещо за смрадта на дявола. Самият клисар не усетил каквото и да е миризма, но видял, че Понтиус е видимо притеснен.
	— И ти заподозря, че лъже?
	— Трябва да призная, че дълго го смятах за главен заподозрян. Къде точно е бил, когато Понтиус е умрял? Това никога не научихме. Самият той казваше, че е бил в ризницата и се занимавал с нещо. Но е бил сам и никой не може да потвърди. Има обаче и други оневиняващи го доказателства. Как например е успял да заключи вратата към стаята под кулата, ако ключът е бил в ключалката от вътрешната страна?
	Загаси цигарата в пепелника.
	— Бил е взет за разпит, нали?
	— Разбира се. След това така и не оправихме отношенията си. На млади години бяхме другари по риболов. Моето подозрение към него беше от професионална, а не лична гледна точка. Но това разруши приятелството ни.
	— А днес? Жив ли е?
	— Оскар почина през 1967 г.
	— Естествена смърт?
	— Доколкото е възможно да е естествена, когато човек се обеси.
	— Обесил се е?
	— Като разкайващ се Юда.
	— Знаеш ли защо?
	Йорген Крагх се закашля няколко пъти и поклати глава, така че човек да предположи, че размишлява и не знае какво точно да каже.
	— Получил писмо два дни преди да се самоубие. Не беше подписано. Почеркът беше на младо момиче. Открих писмото, докато претърсвах нещата му. Въпреки че беше извършил самоубийство, трябваше да разследваме случая.
	— Какво беше написано в него?
	— Казваше се, че всички знаели защо Оскар е убил Понтиус. Ако той не дойдел при мен и не признаел, тя шяла да ми разкаже всичко.
	— Но той не дойде при теб?
	— Не. Вместо това се обеси.
	— Вкъщи?
	— Открихме го във Финдален, една от многото напречни долини на Ювдал. Оскар пъхнал главата си в примката и сложил край на земните си дни, провесвайки се от стар бор с изглед над гората и речните корита на Ювдал.
	— Тази, която е написала писмото — дойде ли?
	— Никога.
	— Знаеш ли коя е била?
	— Е, имах си подозренията.
	Йорген Крагх се изправи рязко и излезе от стаята.
	Върна се с картонена кутия, която постави на кухненската маса. Отвори заключалката с треперещи ръце и извади жълта папка.
	— Официалните документи от разследването от 1963 г. са, естествено, строго секретни — каза той. — Но се занимавах с този случай дълго след работно време. И тези документи — той потупа папката — са мои лични записки. Да кажем, наблюдения. Едно и друго копие на протокол на разпит. Не беше нормално нито за мен, нито за други, да се води двойна документация по този начин. Но това и не беше нормален случай. Не съм ги показвал на никого. Никой не знае, че съществуват. Мои са.
	Закашля си и дълго се взира в мен, преди да протегне ръка и да ми подаде папката със стари документи. Вътре имаше дебел куп А4-листи, някои напечатани на машина, други написани на ръка.
	— Сега искам да предам папката на теб.
	Взех я и измърморих едно „благодаря“, което не прозвуча много искрено. Но просто бях изумен от посоката, в която разговорът беше поел.
	— Вероятно се чудиш защо? — попита той.
	Всъщност не. Мислех си, че просто иска от мен да разреша мистерията.
	— Изключително съм благодарен — казах.
	Изминаха няколко секунди, преди той да продължи.
	— Тумор.
	— Моля?
	— На черния дроб.
	С ръката си потупа една точка в долната част на гърба, където предполагаше, че се намира черният дроб.
	— Съжалявам! — казах. — Съжалявам да го чуя.
	— Осем сантиметра. Проклето нещо.
	— Ужасно!
	— Не позволява да се отстрани.
	Не знаех какво да отговоря.
	— Лекарите ми дават шест месеца. Но са оптимисти. Не казвай нищо на Мария, моля те. Не знае. — Старият началник се закашля. — Професор Белтьо. Давам ти папката си с надеждата, че ще се завършиш това, което аз не успях…
	Не продължи. Но неизказаните думи кънтяха около нас: да разреша този случай.


#	IV
	От време на време се чудя как може скритото да спомогне за разкриването на очевидното. В разказа на Едгар Алън По „Откраднатото писмо“ авторът оставя своя главен детектив Ш. Огюст Дюпен да проследи важно, изчезнало писмо, достигайки до най-малко вероятното място, на което някой би потърсил — а именно между камарата с писма.
	Възможно ли е дяволската маска да е скрита някъде, където никой не би я търсил — в дървената кутия, в криптата под новата църква?
	Идеята ми беше хрумнала още в дома на стария началник. И тъй като имах няколко минутки преди срещата ми с Естер Скар, реших да отида в църквата и да проверя.
	Есенното слънце проблясваше студено на фона на сивото небе. Малко по-надолу по пътя видях моите студенти. Бяха направили почивка от работата над гроба, за да си купят закуски и кафе. Видяха ме чак когато бях прекосил улицата, свивайки надясно по друга странична. Почувствах се глупаво. Но съм толкова безнадежден в кратките разговори. Особено с цяла група студенти. Всички тези клиширани отговори. Нетърпеливия начин да завършиш разговора.
	Загърнах се в якето си. Въпреки че печеше, беше хладно. С изключение на някоя преминаваща кола улиците бяха почти празни. Къде бяха всички хора? Може би седяха зад отрупаните си с цветя первази на прозорци, пиейки по чаша кафе, чакайки зимата? Претичах през улицата, а после по кратката пътечка стигнах до църквата.


#	V
	Беше празна. Погледът ми се плъзна из главното помещение, по полилея, спускащ се от тавана над хора, олтара, свещения купел за кръщене, орнаментирания амвон и Христос на кръста.
	— Ехо? — извиках в тишината.
	Открих свещеника зад писалището в ризницата. Расото висеше на закачалка под голямо сребърно разпятие на стената. Симон Фелдберг ми се усмихна криво, когато му казах, че искам да проверя дали маската на дявола не е в дървеното ковчеже долу в криптата.
	— Защо да е там? — попита той.
	— Перфектно място за укриване.
	Симон взе големия ключ за криптата, който висеше на кукичка в стената. Даде ми фенерче и ме упъти през църквата. Отвори вратата за надолу.
	— Ти идваш ли? — попитах.
	— Не бих искал. Прекалено съм висок, а и имам доста работа. Ще откриеш ковчежето без проблем.


#	VI
	Трябваше да се подпирам на студената каменна стена, докато слизах по тесните и стръмни стълби.
	Светнах фенерчето.
	Криптата беше голяма и тъмна. Предполагам, че минаваше под целия централен кораб на църквата. Нисък таван. Под и стени от камък, таван от дървени греди. По протежение на стените имаше наредени стари дървени ковчези, а на отсрещната, малко под тавана, видях и три малки прозорчета, като от единия влизаше хладен въздух. Криптата миришеше на пръст и изгнило. Огромен паяк се скри, когато фенерчето го освети.
	В средата, на една маса между гредите, придържащи тавана, беше дървеният ковчег.
	Отидох директно до него и оставих пръстите ми да се плъзнат по гравираните фигури.
	Тук маската е лежала до 1963 г.
	Чувствах някаква сигурност, че някой или нещо я беше върнал в ковчежето. Наречете го предположение. Или интуиция.
	Но кой? И защо? Това вече не знаех.
	Две метални куки прикрепяха украсения капак към масивната долна част. И двете бяха отключени. Някой беше бутал кутията, без да я заключи след това.
	Внимателно я отворих и насочих фенерчето към нея.
	Празна.
	Няколко секунди седях така, изпълвайки се с все по-голямо разочарование. Празна? Бях сигурен. Всичко сочеше, че маската ще е обратно на мястото си в ковчежето.
	Затворих го и прикрепих двете кукички към него, когато някакво движение прикова вниманието ми.


#	VII
	Той седеше в най-тъмния ъгъл.
	Виждах единствено очертанието му. Нещо плътно в мрака.
	Мъж. Голям. Напълно неподвижен.
	Не ме е страх от призраци. Не вярвам в тях. И въпреки това седях напълно замръзнал, онемял, парализиран.
	Кой беше той? Откъде се взе? Защо бе тук?
	— Ехо?
	По-скоро изквичаване, отколкото въпрос.
	През цялото време ли е бил тук? Заедно с мен? Без да се обади?
	— Кой си ти?
	Гласът ми звучеше тънък и плах.
	Защо не казваше нищо? Беше ли реален?
	Когато насочих фенерчето към него, той отстъпи настрани.
	Движението и беглото зърване на лицето му накара коленете ми да поддадат.
	Това не беше лице на човек.


>	1963
>	Юни

E>
	Vade retro Satana
	(Махни се и иди зад Мен, Сатана!)
@	Евангелието на Матей
E$

	Първият път, когато Понтиус видя демона със собствените си очи, а не просто представяйки си неговото прикрито присъствие, беше една вечер в края на юни. Беше останал да работи до късно в църквата. Не се чувстваше добре. Потеше се и му се виеше свят. Сесилие му беше изпратила храна, която той изяде за вечеря. Домашно печен черен хляб, вече изстинали банички, кисели краставички и салата.
	Сладката Айвор, която щеше да получи конфирмация, беше дошла при свещеника, за да вземе ковчежето за дарения. Хорът щял да събира пари. Тя го гледаше с поглед, сякаш принадлежащ на зряла жена. Сякаш тя — не, той отблъсна веднага тази мисъл. Когато й подаде ковчежето, той видя очертанията на гърдите й през тънката рокля. Отмести поглед на момента — _Махни се и иди зад Мен, Сатана! Тя се_ засмя. Не разбра защо. Разпозна нещо в погледа й. Вече не гледаше Айвор, а Лилит, лекомисления сукубус. Но не, сега беше вече изчезнала и пред него седеше малката, доверчива Айвор, разбира се, кой друг да бъде?
	— Късмет със събирането — каза й той с напрегнат глас.
	Тя му се усмихна, каза му „чао“ и тръгна.


	Малко по-късно вървеше към вкъщи през гробищата. Ръмеше. Вдишваше миризмата на пръст и мъх. И там именно седеше той. Демонът. Между надгробните плочи. Неясни, неопределени очертания. Горящи очи. Понтиус спря. Започна да му призлява. За кратък момент погледите им бяха приковани един в друг. _Ти ли си, Декарабия, ти ли си?_ Демонът изчезна пред очите му. Сякаш никога не е бил там. От далеч, далеч се чуваше песента на ангелите. Или беше вятърът от планините? Междувременно демонът се появи на друго място, до мемориалната плоча на загиналите във войната. Беше се навел над нея, докато го наблюдаваше подигравателно. Понтиус се хвана за главата. Трябваше ли да послуша лекаря и да си направи по-подробни изследвания в централната болница? Ако не беше епилепсия, то трябваше да е нещо друго. Тези видения… Тези халюцинации… Тези жестоки илюзии… Някои нощи се събуждаше подгизнал от пот заради кошмари за огнения ад и дяволите. Представял си беше Сесилие с похотливи демони в какви ли не ситуации и беше чувал ясния глас на Сатаната. Кошмарите го преследваха, нощ след нощ, но не беше имал смелостта да разкаже за тях на някой, особено на Сесилие. Беше толкова притеснителна.
	Когато се прибра, тя тъкмо беше сложила Симон да спи. Влезе тихичко в детската стая, пожела му лека нощ, а след това, потъвайки в дивана в дневната, заспа. Малко по-късно Сесилие го събуди. Премести се в спалнята, съблече се и се пъхна под завивките, където продължи да спи.


	По причини, които Понтиус смяташе трудни за разбиране, Сесилие беше поела длъжността на ръководител на енорийската библейска група за деца. Отсега нататък тя щеше да носи отговорността за младежкия хор и неделното училище — да не говорим за сина им Симон. Понтиус се надяваше всичко да е наред. Сесилие вече беше приела, което означаваше, че трябва да работи още една вечер през седмицата.
	Когато Понтиус сложи Симон да спи, той се върна в кабинета си и продължи да търси още информация за Декарабия. Имаше теория, че Конрад Кремер е бил превъплъщение на демона. Не беше немислимо Декарабия да е обладал Кремер и да е действал чрез него. Или самият Сатана е дал човешки образ на демона. Търсеше потвърждения в старите текстове. Сякаш Господ му беше доверил, че съществуват тайни, заради които Понтиус Фелдберг е изпратен на земята.

	* * *

#	От дневника на Понтиус Фелдберг
#	Петък, 28 юни 1963 г.:
	_През XIII в. папа Йоан XXI с цялата си мъдрост заявил, че 133 306 668 ангели са подкрепяли Сатаната и станали демони, докато 266 613 336 ангели останали верни на Бог. Според Заветът на Соломон библейският цар успял да залови група демони, предвождани от Велзевул, за да ги накара да помогнат в строежа на Храма в Йерусалим. Какво се е случило с тях след това? Дали са бродели по земята, когато Соломон ги освободил? Дали един от тях не беше стигнал чак тук, до Ювдал, в образа на Конрад Кремер, за да предизвика мощта на Господ? Според доклада на Комисията на епископа Кремер бил обсебен от Лилит. В Геологическия факултет съм чел за езическата традиция за Лилит, тази, която разказва, че тя е била първата съпруга на Адам. Първата суфражетка*. Гледала на себе си като равна на Адам, защото била създадени от същия Бог, от същата земя. Защо трябвало тя да се подчинява на мъжа? Искала да бъде над него. Когато Адам отказал, тя го изоставила. В Библията не пише абсолютно нищо за нея. Но евреите имат купища ръкописи. Историята за Лилит се дължи на нуждата да се обясни защо съществуват две предания за сътворението в Петокнижието. В първата част Господ създава небето, земята и човека. Във втората част, той прави същото, но в друга последователност. Защо? Отговорът е очевиден. Петокнижието събира в себе си много различни ръкописи, писани в различни времена. 500 години преди Христа, всички тези ръкописи били събрани в един общ труд, посветен на Мойсей._
	[* Суфражетка — бореща се за ранни права на жените с мъжете. Б. р.]

	* * *

	На следващия ден Понтиус седеше в ризницата, когато се почука тихо на вратата. Той се провикна:
	— Влез. — Вратата се отвори бавно. Усмихна се, когато видя двете момичета за конфирмация Вибеке и Айвор. Изглеждаха сериозни. Айвор го попита дали могат да поговорят за нещо. Разбира се, отговори им той. Седнаха на столовете, поставени пред писалището. Вибеке започна да плаче:
	— Но скъпа — каза Понтиус, — какво има?
	— Тя иска да ти каже нещо — каза Айвор.
	Той заобиколи масата и се подпря отпред, заставайки до Вибеке.
	— Вибеке? Какво има?
	Погледна нагоре към него със сините си очи. Сълзите се стичаха по бузите й.
	— Аз…
	Плачът й надделя и тя не успя да каже друго.
	Той погледна въпросително Айвор, която беше поставила утешително ръката си върху рамото на Вибеке.
	— Клисарят е — каза Айвор.
	Клисарят? Понтиус не разбра. Оскар Скар беше клисар и майстор в църквата. Вдовец, баща на Естер. Слаб, нисък, мълчалив.
	— Какво за Оскар?
	— Той… — започна Вибеке, опитвайки се да сдържи риданията си.
	— Той я е хванал, ударил я е — каза Айвор.
	— Оскар? Какво искате да кажете?
	— Той завлякъл Вибеке в стаята под кулата и започнал да я опипва — гласът й стана по-тих — по гърдите и дупето.
	Гледаше ги ужасено. Оскар? Не можеше да е възможно.
	— Вярно ли е, Вибеке?
	Тя кимна.
	— Но… — Не знаеше нито какво да попита, нито какво да каже или направи. — Но не е правил нищо друго, освен да те опипва, нали?
	Усети, че не се изказа правилно. Просто не знаеше как да формулира въпроса.
	Вибеке поклати глава.
	— Опита и с мен един път — каза Айвор. — Но аз го ударих.
	— Ударила си го?
	— По ръката. И той ме остави.
	Понтиус седеше и се взираше в тях.
	— Искрено съжалявам — каза той несигурно. Протегна ръка, за да потупа Вибеке по рамото, но тя се извърна настрани.

	* * *

#	От дневника на Понтиус Фелдберг
#	Събота, 29 юни 1963 г.:
	_Не смея да се обърна към тъст ми. Все още не. Трябва да помисля… Той е толкова безмилостен. Страхувам се от яростта му. Ако Вибеке говори истината, а и защо да лъже за нещо толкова грозно и обидно, то нямам представа какво Коре Борг ще каже или направи. Щете ли да насочи своя неукротим гняв към горката Вибеке и да увеличи болката и мъката на това дете? Или щеше да осъди Оскар, без да чуе неговата версия на случилото се? Толкова е избухлив, че все още не смея да му доверя случилото се._

	* * *

	По-късно същия ден той помоли Оскар Скар да отиде при него, за да поговорят.
	Оскар побесня. Отричаше всичко. Никога не би му хрумнало да се занимава с малки момиченца. За какъв го мислеше Понтиус? Ако някой беше стигнал прекалено далече, то това бяха тези момиченца, които го преследваха и му се натрапваха като някакви обезумели животни. Какво трябваше да направи? Понтиус опита да го притисне, но Оскар не поддаваше. Не бил направил нищо грешно, не бил опипвал малки момичета, за бога, та той има дъщеря на същата възраст. Как е възможно Понтиус да мисли нещо толкова отвратително за него?


#	Разговори с Дявола
	_От какво се страхуваш?_
	Нещо не е наред с мен.
	_Какво не е наред с теб?_
	Имам привидения. Човек не вижда неща, които не съществуват. Не е правилно. И се страхувам.
	_Аз съществувам, Понтиус. Ето затова си уплашен. Виждаш ме, защото съществувам._


>	2015
>	Вторник (III)
>	13 октомври — следобед

>>	10
>>	Дъщерята на клисаря

#	I
	Изпаднал в паника, побягнах от тъмната крипта на новата църква.
	Да, признавам си. При среща с невъзможното, необяснимото, неразбираемото, дори и най-рационалните хора могат да изгубят сдържаността, самоуважението и здравия си разум. Страхът от видяното не е страх от това, което може да ни се случи. Не. Страхуваме се от духове, демони и същества, от отвъдното, защото те разтърсват нашата представа за света. Видът им кара крехката ни сигурност и спокойствие да се разрушат. Не съществуват! И въпреки това ги виждаме. Природните закони отстъпват, логическата рационалност се пречупва и ние отстъпваме назад, оголени и уплашени за животите си, с детското неразрушимо убеждение, че те всъщност съществуват, всички грозни, зли, жестоки същества, които се крият в сенките на тавана, в гардероба, под леглото.
	Не знам какво видях. Но не беше човек. Видяното трая само частица от секундата. Сякаш нещо се освети от светкавица.
	Проблясък на нещо отвратително, нечовешко.
	Не беше нещо, с което се гордеех, но истината е, че треперещ от страх, побягнах по стръмните стъпала на криптата, покрай първата редица пейки, около амвона и свещения купел за кръщене, стигайки до ризницата.
	Симон Фелдберг, който беше седнал с отворена Библия в лявата ръка и записваше нещо с дясната, ме погледна учудено.
	— Има някой долу! — изкрещях.
	— В криптата?
	— Звънни на полицията.
	— Но кой…?
	— Просто звънни!
	— Но…
	— Сега!


#	II
	Първата патрулка — следвана плътно от началник Айлерт Дален и Сири Шау — беше на място само след няколко минути. Трябва да призная, че прекалих, карайки свещеника да каже на полицията, че разрешението на случая „Люке“ се криеше долу в криптата.
	— Какво стана, Белтьо? — попита началникът.
	— Добре ли си, Бьорн? — попита Сири загрижено.
	Събрах полицаите пред вратата, водеща надолу към криптата. Тук горе, на дневна светлина, в компанията на полицейския началник, Сири от Крипос, двама въоръжени полицаи и един свещеник на около два метра от мен, всичко изглеждаше толкова глупаво, толкова неописуемо глупаво. Но знаех какво бях видял там долу в тъмното. Не си го бях въобразил. Имаше някой с мен.
	— Бях в криптата, за да търся маската — обясних.
	— Трябваше да питаш мен или Симон — каза началникът. — Разбира се, че не е там. Проверявали сме.
	— Видях нещо.
	Тишина.
	— _Нещо_, Белтьо?
	Не ми хареса тонът в гласа му.
	— Какво видя, Бьорн? — попита Сири.
	— Можеш ли да обясниш _нещо?_ — добави началникът.
	Започнах да се потя.
	— Знам, че ще прозвучи малко странно.
	— Пробвай! — каза той. Раздразнено и недоброжелателно.
	Вече ми стана ясно, че бях изгубил.
	— Белтьо? — каза той.
	— Там долу имаше някой.
	— Добре? _Нещо_ или _някой?_
	— Някой. В криптата. Заедно с мен.
	— Кой?
	Поклатих глава.
	— Не си видял кой е бил? — попита Сири.
	— Не.
	— Възможно ли е да е бил клисарят? — попита Симон Фелдберг.
	— Не ми изглеждаше да е той — понижих глас, — не изглеждаше да е човек.
	Няколко секунди пълна тишина.
	Сири усети накъде отиват нещата и се опита да ми помогне:
	— Имаш предвид животно? Плъх?
	Погледът ми трепна.
	— Или… — Началникът ме гледаше със злонамерена усмивка. — Може би искаш да кажеш, че си видял нещо… _свръхестествено?_
	Презрителният му тон ме накара да премълча това, което мислех да кажа.
	Не можех да им дам истината. Не можех да кажа какво бях видял. Или какво си мислех, че съм видял. Не, какво _знаех_, че съм видял.
	Когато не отговорих, Айлерт Дален поклати глава.
	— Боже Господи — измърмори той. — Не и ти!
	— Не знам какво видях — казах, опитвайки се да се измъкна. Ако бях описал гледката, вероятно щяха да повикат екип доктори, въоръжени с усмирителна риза и успокоителна инжекция.
	— Ще хвърлим един поглед — каза началникът и кимна към оръжията, които двамата полицаи държаха в кобурите си. Heckler & Koch P30L. Извадиха пистолетите.
	Един след друг всички слязохме в криптата. Симон остана горе.


#	III
	Криптата беше празна. Разбира се, че ще е празна.
	Нито човек. Нито демон. Само тъмнина.
	Какво очаквах? Че Декарабия щеше да се свие на пода, молейки за милост? Че невидим дух щеше да се скрие в тъмното с надеждата, че полицията няма да стреля? Че Сатаната, крещейки, щеше да изчезне в облак от сяра и искри?
	Почувствах се като идиот.
	— Да, да, да — каза началникът.
	Тишина.
	— Имаше някой тук! — избухнах.
	— Вероятно си си го представил. Фантазия. — каза Сири съчувствено.
	— Знам какво видях.
	Изненадващо, Дален постави ръка на рамото ми.
	— Белтьо…
	Вече не беше гневен. С въпросителен и озадачен поглед, аз срешнах неговия.
	II тогава той каза:
	— Знаем, че си бил в болница.
	По тона му разбрах, че думите му не са подигравателни, а по-скоро утешителни. Че той е наясно, че понякога мога да изгубя разума си. Че си имах свои проблеми. Мои вътрешни демони, ха-ха.
	Отдръпнах се от него.
	— В болница? Какво общо има това със случая?
	— Нямах това предвид.
	— Всичко е наред, Бьорн — каза Сири.
	Емоциите ме заляха. _В болница?_ Всъщност бих предпочел гняв и ярост пред това жалко съчувствие.
	Отидох до мястото, където бях видял — да, какво точно бях видял?
	— Той седеше там — казах.
	Погледите, които Сири и началникът си размениха, бяха изпълнени едновременно със състрадание и примиреност.
	Осъзнавах какво си мислят. Бьорн Белтьо беше вече изгубил разума си, мислеха си те.
	Бях склонен да се съглася с тях.


#	IV
	— Не трябва да вярваш на всичко, което чуваш!
	Боядисаната в бяло хижа в швейцарски стил на Естер Скар беше разположена точно в центъра на Ювдал. Градината на съседите беше превърната в паркинг на „Кооп“*. От прозореца на дневната тя виждаше всички паркирани автомобили и препълнения с боклуци варел, който беше точно до рампата за товарене и вентилаторите. Докато хубавите фасади бяха обърнати към „Стургата“, то хората, живеещи на „Смиевайен“ се примиряваха със задната страна, където колите паркираха, а празни кашони и стиропорени кутии, пълни с найлони, бяха сместени до рушащите се стени.
	[* „Кооп“ — Верига супермаркети. Б. р.]
	— Всички лъжи — продължи тя. — Отвратителните слухове. За татко.
	Едва сега се сетих коя беше. Естер Скар. Разбира се. Беше дъщерята на клисаря.
	— Затова ли искаше да говориш с мен?
	— Знам какво ще ти разкажат. За слуховете, които се разпространяваха. Лъжите. Не трябва да вярваш, че са истина. Не са. Татко беше добър човек. А всичко се поуталожи след време. — Въздъхна. — Защо се разровиха отново?
	— Млад мъж е убит.
	— Сам си е виновен. — Усети се какво каза. — Не, ох, какви ги говоря? Не се изказах добре. Извинявай. Но с какво би допринесла? Една книга? За отминали трагедии? За какво би допринесла, питам аз. Остави миналото на мира. Най-добре е. За всички нас.
	— Тъкмо бях на посещение при Иорген Крагх.
	Погледът й замръзна. Без да каже и дума, отиде в кухнята. След малко се върна с табла, върху която имаше порцеланова кана с кафе, две чаши, чинийки и пай. Сервира на холната масичка.
	— Мразя този човек — каза тя.
	— Мразиш? Началник Крагх?
	— Разруши живота на баща ми. Дори повече от това. Държа го лично отговорен за самоубийството на татко. Той и онази уличница Вибеке Грандал.
	— Заради това, че е повикал баща ти на разпит?
	Сипа кафе на мен, а след това и на себе си.
	— Татко никога не му прости. Бяха добри приятели едно време. Въпреки това Крагх се държеше така, сякаш татко беше изхвърлил със собствените си ръце Понтиус Фелдберг от кулата.
	— Неприятна ситуация — казах. Все нещо трябваше да кажа.
	— Никога няма да забравя деня, в който свещеникът дойде. Татко беше в неизвестност от няколко дни. Страхувахме се от най-лошото. И тогава се звънна на вратата. Беше Коре Борг. — Тя затвори очи. — В последните години баша ми не беше добре. Въпреки това шокът беше голям, когато… Да, сам можеш да си представиш.
	С малка, бродирана в ъглите, носна кърпичка, тя изтри една сълза.
	— Знам, че са се носели някакви слухове — отбелязах възможно най-внимателно.
	За момент ми изглеждаше, че се опитва да премълчи нещо.
	— Тези грозни слухове. Как татко се е… Те показват колко низки можем ние хората да бъдем. Сякаш татко би… Е, знаеш.
	— Възможно ли е тези обвинения да са допринесли за това, което е станало?
	— Нито той, нито някой от нас ги прие на сериозно. А и защо да го правим? Неоснователни глупости от болни за внимание момиченца. Вибеке Грандал не е била никога невинна. Опита се да си пререже вените, знаеш ли. Това говори само за себе си.
	— Да се върнем към случилото се през последния ден от живота на Понтиус Фелдберг. Баща ти разказвал ли ти е нещо?
	— Дали ми е разказвал? Отново и отново.
	— Какво?
	— След службата видял Понтиус Фелдберг, който търчал от църквата към стаята на кулата. Татко каза, че изглеждал нервен. Той го попитал дали _го_ е виждал. Но баща ми не разбрал кого свещеникът имал предвид. Не бил виждал никого. А после го питал и за миризмата. Баща ми се учудил. Защото нямало абсолютно никаква миризма. Понтиус твърдял, че усещал миризмата на дявола. Била… особена. — Тя поклати глава. — През цялото онова лято се говореше за тези… да, демони. Точно като сега. За това, че онзи Конрад Кремер се бил върнал. Че мъртвите се надигали от гробовете си и скитали из Ювдал. Пълни глупости. Мъртъв ли си, значи си мъртъв, смятам аз. Чете ли вестника? Същото се повтаря и сега. Народът не е много добре. Ако един види нещо, всички виждат нещо. Сянката става на дух.
	— Какво още ти е разказвал баща ти за онази неделя?
	— Неделя сутринта бил горе в кулата, за да отвори прозорците, за да може звукът на камбаните да се носи възможно най-далеч. Така се правело при всички служби и церемонии. Камбаните не бяха автоматизирани по онова време, така че татко буквално е трябвало да дърпа въжетата преди и след служба. Изключително тежка работа. И тъй като епископът бил на визита, било изключително важно всичко да премине по план. Така татко оповестил Високата меса според процедурата, биейки всички камбани: десет минути в 10:00, една минута в 10:30 и пет минути точно преди службата. След това по време и в края на службата. Беше си чиста наука кога и как трябва да се бият. — Тя се засмя. — Татко тъкмо приключил, когато се натъкнал на Понтиус. Каква работа е имал горе в камбанарията, си остава загадка. Баша ми не го беше виждал никога там.


>>	11
>>	Дяволи и демони

#	І
C>
	Баел, Буер, Паймон, Белет и Астарот са първите пет от общо 77 демони в книгата „Ключът на Соломон“, базирана на йерархията на демоните, създадена от демонолога и окултист Йохан Вейер в „Псевдомонархия на демоните“ (с 69 демони). В нея Декарабия бива споменат на 52-ро място, докато в „Ключът на Соломон“, той е на 69-то.
C$
	Цветната лента на пишещата машина на началник Йорген Крагх е била доста изхабена, когато в късната есен на 1963 година се е опитал да обобщи всичко, до което се беше добрал и което в доклада е нарекъл _Различни теории за окултни феномени, дяволи и демони._ Текстът беше едновременно религиозен, наивен, изпълнен с много въпроси и в учудващо неполицейски стил.
	Бях в хотелската си стая, в леглото, затрупан с всички документи, доклади, схеми и бележки на стария началник. В скута ми и около мен на матрака имаше доклади от показания, разследвания и не на последно място записките на началника за всевъзможни теории.
	Опитах се да потърся онлайн повече информация относно темите в рапортите, но интернетът на хотела не работеше. Отново.
	Един от най-интересните доклади носеше заглавието _За дяволи и демони_ и беше написан с още по-блед почерк върху бланка от банка Бюскерюд. В него той проследяваше интересна нишка, свързана със свещеник Понтиус Фелдберг, който в писмена форма беше поставил някои доста амбициозни мисли относно владетели на ада, които върлували из Ювдал. Фелдберг беше дори споменал демона по име — Декарабия — маркиз според „Ключът на Соломон“, но крал или граф според още по-старата „Псевдомонархия на демоните“. Старият началник беше изложил развълнувано някои неясни конотации за демона:
	Интересното при маркиз Декарабия е било не това, че е имал власт над всичките 30 легиона в ада. а това, че често бива изобразяван символично с помощта на пентаграм: звезда с пет лъча. Също и за немеца Конрад Кремер пентаграмът е бил изключително важен.
	И тук полицейският началник си беше направил труда да нарисува един пентаграм с химикал:
	{img:pentagram_1.png}
C>
	Пентаграмът — по-широко познат поради своите окултни сили — стоял буквално в центъра на магическата диаграма Sigillum Dei (от Късното средновековие). Sigillum Dei означава „Печат на Господ“ и давал на притежателя му мощ над всички земни и неземни същества (с изключение на самия Господ и архангелите).
C$
	Каква, питаше той в доклада, е връзката между Конрад Кремер, маркиз Декарабия, пентаграма, Sigillum Dei и съдбата на капелан Понтиус Фелдберг?
	Да, каква? — мислех си аз.
	Естествено и той не е дал никакъв отговор. Не ме изненада.
	По-нататък пишеше за дяволската маска:
C>
	Преди да изчезне от криптата, видях със собствените си очи така наречената дяволска маска. Ужасно лице! Според теолога Ауне не може да се изключи тя да изобразява и пустинния демон Пазузу.
C$
	Началник Айлерт Дален също беше споменал маската, свързвайки я с Пазузу. Вавилонският демон бил цар на вятъра, лошото време, бурите и сушата. Но от древни статуетки, представящи него — бога на времето, беше лесно да се разбере, че дяволската маска определено не изобразява Пазузу. Интересен е образът на неговия конкурент — женският демон Ламашту, която (по подобие на демона Лилит) била доста опасна за бременните жени и техните новородени след това.
	Ламашту и Лилит един и същ митологически произход ли имаха? И кой можеше да бъде този дявол, когото маската изобразяваше?
	Няколко страници по-напред бившият началник беше прикрепил копие на известния Бафомет-пентаграм.
C>
	Ето така Станислас де Гуайта изобразявал печата на Бафомет в „Ключът към черните магии“ (1897 г.).
	{img:pechat_na_bafomet.png}
	В наше време печатът се счита за сатанински. Две имена са изписани вътре в него:
	Първото е Самаил, ангел, често определян като равен на Сатаната в еврейската митология. Самаил, които е ангел на смъртта и водач на демоните, означава дар от Бога.
	Другото име, учудващо, е Лилит.
C$
	Разлистих напред 50-годишните документи на началник Крагх. Зад една бележка относно маркиз Декарабия открих синьо копие на протокол от разпит.


#	II
C>
	Свидетелски показания: Оскар Скар
	Място: Управлението
	Дата: 18 септември 1963 г.
	Проведено от: Йорген Крагх

	На мястото: Оскар Скар (О.С.), клисар, и Йорген Крагх (Й.К.), полицейски началник. Дата: 18 септември 1963 г. Скар е повикан като свидетел по случая, свързан със смъртта на Понтиус Фелдберг. Свидетелят по-рано вече е разказал за последната си среща с капелана.
	__ЙК:__ Бихте ли описали случилото се?
	__ОС:__ _Тъкмо излизах от стаята на камбанарията, когато Понтиус влезе в стаята на кулата._
	__ЙК:__ Момент. Можете ли, за протокола, да опишете разликата между тези две стаи?
	__ОС:__ _Стаята на камбанарията се намира точно под камбаните, там, откъдето ги бия. Стаята на кулата е прилежаща на другата. От стаята на кулата водят стълби нагоре към нея._
	__ЙК:__ Да, благодаря. Продължете.
	__ОС:__ _Фелдберг влезе в стаята на кулата доста бързо. Мисля, че нещо не беше наред. Изглеждаше притеснен. Видяхте ли го? — попита ме той. Не разбрах кого има предвид…_
	__ЙК:__ Позволете ми да Ви прекъсна. Видяхте ли някого?
	__ОС:__ _Никого! Абсолютно никого!_
	__ЙК:__ Тоест и двете стаи са били празни?
	__ОС:__ _Да._
	__ЙК:__ Продължете.
	__ОС:__ _И после ме попита дали разпознавам миризмата на дявола._
	__ЙК:__ Дявола?
	__ОС:__ _Не я ли усещаш? — попита ме той. Да усещам какво? — попитах аз. Миризмата — каза той. — Миризмата на дявола!_
	__ЙК:__ Дословно ли предавате думите му?
	__ОС:__ _Да, така, както ги помня. Почти сигурен съм, че точно такива бяха._
	__ЙК:__ Какво мислите, че е имал предвид?
	__ОС:__ _(поклаща глава)._
	__ЙК:__ Не знаете?
	__ОС:__ _Не._
	__ЙК:__ Беше ли обичайно за свещеника да се качва в кулата?
	__ОС:__ _Никога не го бях виждал там._
	__ЙК:__ И после какво стана?
	__ОС:__ _Доста се зачудих какво ли е искал да каже. Нещо като шега ли беше? Службата беше приключила, църквата беше почти празна, аз имах работа, така че не се задълбочих много. Чух го, че заключи и подпря вратата, но както казах, бях зает с мои неща и задачи вътре в ризницата._
	__ЙК:__ Къде бяхте, когато Понтиус Фелдберг падна?
	__ОС:__ _Както казах, бях в ризницата._
	__ЙК:__ Някой може ли да потвърди?
	__ОС:__ _Бях сам. Имах някои практически задачи около посещението на епископа. Когато чух писъците, изтичах навън._
	__ЙК:__ Какви писъци?
	__ОС:__ _На тези, които бяха в двора, разбира се, и които бяха станали свидетели на падането на Понтиус Фелдберг._
	__ЙК:__ Значи Вие сте излязъл тичешком от ризницата, минавайки през кораба на църквата и преддверието, стигайки двора, където сте видял Фелдберг да лежи под кулата?
	__ОС:__ _Правилно._
	__ЙК:__ Погледнахте ли часа?
	__ОС:__ _Не. Не погледнах._
C$


#	IІІ
	Най-отдолу на протокола Оскар Скар се беше подписал с малки, наклонени инициали, последвани от датата 18.09. 1963.
	Началник Йорген Крагх беше написал на ръка коментар, който беше прикрепил с кламер към доклада:
C>
	Оскар Скар изглежда нервен и отчаян. Погледът му е блуждаещ. Крие ли нещо? Нямам основание да го по-дозирам, но въпреки това усещам, че има нещо неизказано. (Какво?) Не мога да бъда сигурен за мотива му. Да, Понтиус имаше доказателство, което да свърже Оскар с обвиненията, отправени му от младите момичета (обвинения, че Оскар е щял да им посегне). Въпреки това не смятам, че то може да е достатъчен мотив за убийство. А и Понтиус е убитият. Не момичетата, които все пак са главните свидетели.
C$
	Сгънато измежду другите документи открих фотокопие на писмото до Оскар Скар; това, за което бившият началник Иорген Крагх говореше. Беше датирано, но не и подписано, написано с момичешки почерк на хартия с редове:
C>
	13. 10. 1967
	ТИ ПРОКЛЕТНИКО!!! Всички знаят, че ти уби Понтиус, и всички знаят защо. Ако не отидеш при Крагх и не признаеш, АЗ ще mу разкажа всичко.
	ВСИЧКО!!!!!! МРАЗЯ те!!! Убиец!!!
C$


#	Антракт (III)

	__Рим__
	__Вторник, 13 октомври 2015 г.__
	Колко дълго беше търсил маската? Преследвал? Вероятно още от първия път, когато беше чул за нея. Кой не искаше контакт с мъртвите, с отвъдното, да, с Господ?
	Маската, Sigillum Dei, литургиите, магическите церемонии — всичко съвпадаше. Знаеше го от много отдавна. Религиите бяха просто човешкото тълкуване на Вселената. Всички ние сме били част от космическото цяло. Всяка една от дванайсетте месопотамски маски на смъртта, благословена от вавилонския главен свещеник преди хиляди години, беше възможен път към божественото. Един от многото. И единственият познат му такъв.
	Дванайсетте племена знаеха тайните на миналото. Той познаваше двама равини, които носеха свещеното знание и които бяха учили него самия. Кой друг например знае, че 72-те скрити имена на Господ са възникнали, когато три от стиховете* в оригиналния текст във втората книга от Петокнижието са написани чрез бустрофедон — така че посоката на четене да се сменя във всеки следващ ред. Тези 72 имена Мойсей използвал, когато разделил морето, и същите имена по-късно били използвани от магьосници, които искали да контролират демони.
	[* Стихове 19–21 в 14-а глава на втората част на Петокнижието. — Б.пр.]
	Преди много години той се беше запознал с шемхамфораш, еврейско-кабалистичната традиция, която разкрива как Божиите скрити имена се състоят от 4, 5, 22, 42 или 72 букви (или комбинации от букви). Най-дългият вариант беше важна част в магическите ритуали в гримоара _Clavicula Salomonis Regis_, чието първо издание той пазеше в богатата си библиотека.
	Но езикът не беше точна наука. Трябваше да се обръщаш назад към корените, към оригиналите. Роджър Бейкън го беше осъзнал. Още през ХШ век философът и окултист е говорел за езиковия упадък, който е възникнал, когато Старият завет на иврит е бил преведен на латински. Магьосникът Хайнрих Корнелий Агрипа, който е обобщил всичко в своя шедьовър _Окултна Философия_ през 1510 г., също го е осъзнал. Атанасий Кирхер, който е съставил диаграма на Божите имена в своя труд _Oedipus Aegyptiacus…_ Томас Рюд… Блез дьо Виженер — човекът зад шифъра на Виженер, който на свой ред е вдъхновил окултиста Самюъл Лидъл Макгрегър Матърс, основал Херметическия орден на Златната зора.
	Всички те го бяха осъзнали.


	Всяко едно от 72-те имена е обозначавало ангел. А на свой ред всеки ангел е бил свързан с демон.
	72 са били и демоните в _Clavicula Salomonis Regis._
	69-ят ангел, който бил воден от Гавраил, се казвал Разиел.
	Противоположната сила на Разиел била 69-ят демон в _Clavicula Salomonis Regis:_ Декарабия.
	{img:diagrama.png|#Диаграма на 72-те имена на Господ на Атанасий Кирхер в труда Oedipus Aegyptiacus (1652–54). Като източници Кирхер посочил еврейската Кавала, гръцките митове, Питагоровата математика, арабската алхимия, латинската филология и астрологията, развила се при Халдейската династия, родината на праотеца Авраам в западните части на Вавилония/Месопотамия.}


>	1708
>	Юли-август-септември

E>
	Декарабия, той се явява като звезда и той познава билките и скъпоценната, скрита мощ на камъните.
@	От текст за демоните и техните сили (1585)
E$

	Мислиш си: Кога остарях?
	Стана толкова незабележимо. Не, въобще не беше забелязал. Видя го може би по косата си, която беше посивяла и оредяла, и по кожата, която приличаше на пергамент. Или го чуваше в гласа си, който беше вече толкова дрезгав.
	Поглеждаш надолу към сбито изписаните листи върху бюрото пред теб. Думите, които си написал преди петдесет години, думите, които пишеш сега. Доклада за епископа.
	Какво е времето? — питаш себе си.
	Дните преливат едни в други. Накрая не остава нищо от тях.


	През юли се опита да откриеш повече за немеца Конрад Кремер и всичко, в което той вярваше и почиташе. От неща, като тези за демоните Декарабия и Лилит, на които им се родила дъщеря Хел, ти не разбираше нищо. Свещеникът дори и не проумя за какво говориш, когато го попита. Старият Вегард горе от Ляфос, който знаеше много за езическите обичаи и вярата на асите, каза, че Хел е дъщеря на Локи и Ангрбода и сестра на Мидгардсорм и Фснрир.
	Хел, каза ти той, е наполовина синьо-черна като труп, наполовина човек. Тя господствала в Нифлхайм, най-дълбоката част от царството на мъртвите. Там били всички клетници, които са умрели от старост или болест. Ти попита дали е възможно Хел да е дъщеря на Декарабия и Лилит. Вегард се беше почесал по главата и ти беше отговорил, че не е хубаво да се месиш в Божите дела.
	В книга от XVI век ти откри нещо за Декарабия. Прочете, че бил експерт в билките, скъпоценните камъни и птиците. _Декарабия се явява като звезда и познава билките и скъпоценната, скрита мощ на камъните и може да накара която и да било птица да полети, а след това да я принуди да се върне послушно, сякаш като питомна, и да започне да пее и чурулика по своему. И птиците са като звездите на небето: разнообразни и в изобилие._
	Интересно, интересно, помисли си ти.


	Свещеникът писа на епископа още един път. Най-съвестно той описа всичко, свързано с Конрад Кремер. Как трябваше да се държи той? Можеше ли, като свещеник, като църковен настоятел, да се поддаде на провокациите на немеца?
	Все още не получаваше отговор.
	Ти самият беше ходил на няколко събирания. Кремер говореше на различни езици. Осъществяваше контакт с мъртвите. Предаваше предупреждения от демоните и обещания от ангелите. Тръгнаха слухове, че все повече жени ходят на късни вечерни посещения.
	През август хората един в друг вече виждаха духове и демони. Дворът на църквата беше обитаван от такива. Един съсед твърдеше, че е видял баща ти в гората. Ти се ядоса. Дори и клисарят, разумен човек, който никога не беше твърдял подобни неща, отиде при свещеника и му каза, че е видял танцуващи дяволи върху гроба на жена, изгорена като вещица през 1583 г.


	Първите студени нощи. Реколтата беше прибрана. Ювдал беше готов за есента и зимата.
	С помощта на _Печата на Господ_ — Sigillum Dei — Конрад Кремер осъществи контакт с демон, наричащ себе си Кимарис. Според Кимарис Кремер трябвало да подчини цял Ювдал и всички ювдалци на себе си в течение на годините. Когато тази информация стигна до свещеника, той веднага написа ново писмо до епископа. Този път получи отговор. Епископът му зададе редица въпроси, на които свещеникът отговори възможно най-изчерпателно. Нов отговор дойде след шест дни. Свещеникът не вярваше на очите си. Епископът щял да се посъветва с епископа на Нидарос, Педер Крог, и епископа на Бьоргвин, Ниле Рандулф, хората, на които разчитал и вярвал напълно. Помоли свещеника да наглежда Кремер — задача, която той е удоволствие прехвърли на теб. И ти нищо не можеше да направиш по въпроса.


>	2015
>	Вторник (IV)
>	13 октомври — следобед и вечерта

>>	12
>>	Маската на смъртта


#	I
	Първото документирано убийство в световен мащаб е извършено преди 430 000 години. Замислете се. Погледнато по този начин, убийството на Даниел Люке е едно от милиони, които са част от кървавата нишка на криминалната история.
	Има много начини да умреш. Неандерталецът, който е бил убит преди половин милион години, е понесъл два смъртоносни удара по главата. Разбитият череп е открит в пещера в Испания през 1984 г. В наше време повечето жертви биват застреляни. Да бъдеш изхвърлен от камбанарията е по-скоро рядкост. В хотелската стая взех лаптопа и се опитах да се свържа към ненадеждния интернет. Получи ми се. Най-накрая. Когато отворих пощата, видях, че съм получил отговор от Пиеро Фичино, италианския свещеник. Както винаги, беше развълнуван да ме чуе, което подсили чувството ми на вина от това, че никога не му пишех или звънях, с изключение на случаите, когато го посещавах във Ватикана или в идиличното планинско градче, където се грижеше за горките си енориаши с мила, грижовна усмивка.
	В имейла той беше прикрепил снимка на маска от _Realenzyklopädie für protestantische Theologie und Kirche._
	Снимката била направена в Британския музей в Лондон. На мен маската ми изглеждаше абсолютно същата като дяволската маска в черната книга. Пиеро пишеше:
C>
	В древни времена е имало дванайсет такива маски. Само две от тях са стигнали до наше време. Едната се намира в Британския музей, другата беше открадната от Археологическия музей в Багдад през април 2003 г. и унищожена от ислямисти. Досега не съм знаел, че съществува и трета маска в Ювдал. Трябва да поговорим за това. Ще ти звънна!
C$
	Малко по-късно той направи точно това.
	— Пиеро! — казах ведро. — Благодаря за имейла. Точно седя и гледам снимката, която си прикачил.
	— Бьорн…
	По гласа му личеше, че е неспокоен.
	— Има ли някакъв проблем, Пиеро?
	— Ох. Изморих се да работя с документи и писма от Средновековието Дук, в архива на Ватикана.
	Усетих, че вече се усмихва.
	— Какво мислиш? — попитах.
	— Тази маска, Бьорн… Показах снимката, която ми изпрати, на колега, който е експерт по демонология във Ватикана. Беше ужасен. Каза, че има нещо в тази маска.
	— Какво нещо?
	— Ще се опитам да обобщя. През Средновековието е била наричана маската на смъртта на Нергал. Не е представлявала отливка на лицето на бога, а олицетворение на смъртта и злото.
	Стъписах се. Нергал беше вавилонски бог и демон. Бил наричан бог на залезите. Освен зова пазел подземния свят и властвал над мъртвите в ада на вавилонците, Иркала.
	Действително ли Нергал е изобразен на дяволската маска?
	— Има учени, които смятат, че Нергал е предшественик на еврейско-християнската представа за Сатаната — каза Пиеро. — Нергал е наричан както Яростния, така и Свирепия цар. Вдъхвал повече страх, отколкото почитание. Дванайсетте маски вероятно са направени заедно със съставянето на _Законникът на Хамурапи*_, знаеш, онзи, който е издълбан в каменен стълб.
	[* Законник на Хамурапи — сборник със закони на едноименния вавилонски цар (1750–1686 г. пр.н.е.). Открит е в Суза (Иран) през 1901 г. Представлява надпис върху стела от черен базалт, съдържащ един от най-древните текстове на антична Месопотамия. — Б.пр.]
	— От това, което казваш, излиза, че маската е вавилонска и е на почти четири хиляди години.
	— Точно така.
	Античен Вавилон се намирал между реките Тигър и Ефрат в днешен Ирак. Една от най-древните цивилизации. Там почитали цял пантеон от божества, които впоследствие били изместени от могъщия бог на евреите Яхве.
	— Ако дяволската маска в Ювдал е действително една от дванайсетте оригинални маски от Вавилон — каза Пиеро, — то това е една културно-историческа сензация. Маската заема централно място в почитането на отвъдното в много езически култове към дявола.
	— Да речем, че я открия. Защо това те притеснява?
	— Това, което ме притеснява, е историята на маската.
	— Какво за нея?
	— Трябва да се разровя надълбоко из архивите, за да открия отговорите на всички въпроси, които имам — каза той. — Но през всичките векове тя е била забранена за окултни ритуали. Смята се, че всички дванайсет маски функционирали като канали между нашия свят и царството на мъртвите.
	— Канали?
	— Мъртвите, тоест душите, са можели да общуват с нас, хората, чрез маската. Но същото можели и демоните. Това общуване невинаги завършвало добре за хората. Скоро те се превръщали в този, с когото са комуникирали. Ако ме разбираш.
	Като вярващ, може би беше нормално Пиеро Фичино да се доверява много повече на тези митове от мен самия.
	— Явно има някаква цена? — попитах в опит да разведря мрачното настроение на Пиеро.
	— Ако маската е истинска, а не някое по-ново копие, то тя струва милиони.
	— Милиони!
	— Долари.
	Преди да приключим разговора, Пиеро ми обеща да потърси още за нея и историята й. Аз от своя страна го помолих да провери и за някаква информация за черните книги и Sigillum Dei.
	— Sigillum Dei? — учуди се той. — Това пък защо?
	— Когато свещеникът умрял през 1963 г.. Sigillum Dei бито нещото, с което полицейският началник се занимавал. А демон на име Декарабия бил неговият главен заподозрян.
	Пиеро Фичино се засмя добродушно.
	— Печатът на Господ — каза той. — По подобие на дяволската маска, той е помощно средство за връзка и контрол над мъртвите. Да, разбира се, че ще проверя.
	Благодарих му за помощта и се сбогувахме.
	Новите разяснения от Пиеро Фичино възбудиха още повече любопитството ми. Дали Даниел Люке е достигнат до подобна информация и кой е искат да възпрепятства това? Дати убиецът на Люке е щял да го спре да направи новината обществено достояние — а след това е организират убийството му по подобие на това на Понтиус Фелдберг, за да подведе полиш1ята? Или Даниел Люке беше открил маската някъде тук, в Ювдал? Не беше немислимо някой да извърши убийство само и само да се домогне до тази вавилонска маска на смъртта на четири хиляди години, струваща цяло състояние. Каква връзка имаше маската с у бийството на Понтиус Фслдбср! ? Дали някой я е преследвал? Или Понтиус се е опитал да я опази? Не може да е съвпадение, че маската е изчезнала точно през 1963 г.


#	II
	Телефонът ми звънна, докато бях пред хотела и чаках такси, което да ме откара до дома на Мария Крагх Фелдберг и нейното семейство. Слънцето беше студено и вече се скриваше зад ръба на планината.
	Гласът прозвуча сериозно:
	— Шау. Крипос.
	Така тя беше свикнала да се представя. Рязко.
	На долната улица под хотела имаше багер, който копаеше надълбоко под земята. Отстрани седяха трима мъже в работническо облекло на Теленор, които се взираха с празни погледи в една разпределителна кутия.
	— Какво има?
	Кратко колебание. Това беше разговор, който тя не искаше да повежда.
	— Мислех си просто да те предупредя.
	— За какво?
	— Началникът е бесен.
	— Отново?
	— Не трябва да го предизвикваш през цялото време.
	— Не съм го предизвиквал. Защо е ядосан?
	— Дъщерята на клисаря е звъннала.
	— Естер Скар? Защо е звъняла?
	— Надявала се името на баща й най-сетне да се изчисти.
	— Да?
	— Споменала, че си я посетил.
	— И?
	— Началникът не е особено доволен.
	— Защо не?
	— Дал ти е ясни инструкции да не се месиш в разследването.
	— Потърсих Естер относно детайли от 1963 г.
	— Дален не гледа по този начин на нещата. Смята, че водиш паралелно полицейско разследване наред с работата си като историк и археолог.
	— Все пак трябва да говоря с хората.
	— Дален смята, че трябва да се задоволиш с разглеждането на документи, а не с търсенето на свидетели в Ювдал. Когато говориш с тях, водиш вид полицейско разследване. Знае, че си бил също при Йорген Крагх.
	— Не мога да разисквам нещата от историческа гледна точка, ако не говоря с хората. Какво си мисли той? Че историята означава единствено да се заравяш в стари документи и книжа? И да отваряш гробове?
	— Знам. Бьорн. Просто исках да те предупредя.


#	III
	— Майка ми е била там, когато е станало.
	Погледнах шофьора на таксито въпросително. Младеж, около 30-те, с дълга коса с татуировки по врата. Току-що ме беше взел от хотела.
	— Знам кой си — допълни той като вид обяснение.
	— Когато какво е станало?
	— През 1963 г. Когато свещеникът е умрял. Майка ми го видяла със собствените си очи.
	— Била е в църквата през онази неделя?
	Зави наляво по „Стургата“, преди да отговори.
	— Дълбоко набожна е и не се осмелява да пропуска църква. — Засмя се. — Стояла е в двора, когато той полетял надолу.
	— Полетял?
	— Ха-ха. Да, така казва. Полетял. Сигурна с, че е бил избутан от някого.
	— Някои смятат, че е изхвърлен от демон.
	— Майка ми смята нещо съвсем различно.
	— Какво?
	— Винаги е казвала, че знае кой го е избутал.
	— Кой?
	— Оскар Скар. Клисарят.
	— Говорила ли е с полицията?
	— Разпитвана е както през 1963 г., така и през 1967, когато той умрял.
	Минахме покрай пазара, където малка групичка младежи се бяха събрали пред закритото кино.
	— Познавах Даниел — каза той.
	— Така ли? Трагичен случай.
	По улица „Волфганг Вейес“, наречена на ръководителя на компанията „Juvdalens Sag & Høvleri“ през XIX в., той трябваше да набие рязко спирачки заради пешеходец, който излезе на улицата, без да се огледа. Той наду клаксона и ме погледна в огледалото за обратно виждане.
	— Аз бях този, на когото Даниел писа онази вечер.
	— Последното съобщение?
	— Да. Беше до мен.
	— _Никога не забравяй Понтиус?_
	— Това, да.
	— Какво е имал предвид?
	— Нямам идея.
	— И все пак трябва да е целял нещо?
	— Не питай мен.
	— Бил ли е старият случай нещо, за което сте говорили?
	— Никога.
	— Защо тогава, мислиш, е написал точно тези думи на теб?
	Засмя се.
	— Може би е бил надрусан?
	В огледалото за обратно виждане той срещна погледа ми.
	— Пушеше ли много? Често? — попитах.
	— Хашиш е по-добре от алкохол, нали така? Имахме навика да ходим до Кристиансан, за да си купуваме.
	— Само хашиш?
	— Случвало се е да си купим и ктла. Но опиянението е толкова силно. Нормално е, че предпочитахме хашиш.
	— Но нямаш абсолютно никаква идея защо е написал _Никога на забравяй Понтиус?_
	— Полицията ме попита същото. Но не знам.
	Намали скоростта, влизайки в остър завой, водещ към мястото, на което Мария живееше.
	— Получил си съобщението в 20:45?
	— Да. Но не разбрах нищо. _Никога не забравяй Понтиус?_ Разказах на полицията също за пътуването му до САЩ. Това обаче не ги вълнуваше.
	— Даниел е бил в САЩ?
	— Няколко седмици преди това.
	Едновременно бях изненадан и обезкуражен. Отново важна следа, която полицията не ми беше доверила.
	— Какво е правел Даниел в САЩ?
	— Твърдеше, че работел.
	— Знаеш ли къде е бил? Или кого е посетил?
	— В последно време говорех много малко с него. Занимаваше се единствено с книгата си. А си имаше и приятелка.
	— Приятелка? Коя?
	— Не искаше да каже.
	— Последно нещо — казах, когато таксито отби пред дома на Мария и Петер. Големи панорамни прозорци гледаха към селото и долината. — Бих искал да се срещна с майка ти. Може ли да я попиташ дали желае да поговорим? Опитвам се да открия повече относно случилото се през 1963 г. Звучи ми сякаш тя може да помогне.
	— Съмнявам се.
	— Че може? Или че ще иска?
	— И двете. Никога не е искала да говори за това. Само с мен. А дори и аз не знам всичко.
	— Как се казва?
	— Вибеке Грандал.
	Името на момичето, което твърдеше, че Оскар Скар й беше посегнал.
	— И все пак би ли попитал? — Подадох му визитката си. — Изключително много ще оценя, ако поне я попиташ.
	Той измънка отговор, който не разбрах.


>>	13
>>	Семейство Фелдберг


#	I
	Керамичната табелка на входната врата беше ръчно изработена. Без съмнение, в началното училище. Пред грейнало слънце, няколко зелени смърчови върха и християнски кръст седяха четирима човека. Гравираният текст беше:
C>
	ТУК ЖИВЕЯТ
	ПЕТЕР И. & МАРИЯ К. ФЕЛДБЕРГ
	И ЯКОБ & САРА
C$
	В момента, в който звъннах, Мария ми отвори. Вероятно е чула таксито и е чакала до вратата. Лицето й беше зачервено и развълнувано, погледът — топъл и нежен. Очите — особено зелени.
	— Бьорн — прошепна тя тихо, фамилиарно, сякаш само аз трябваше да го чуя. Постави ръката си върху моята, въвеждайки ме при семейството си.
	Щастливо куче дойде при мен, лаейки и махайки с опашка. Казваше се Трикси и обичаше всички.
	В коридора между антрето и всекидневната ни чакаше Петср и двете им деца, Якоб и Сара. Мария избута напред Якоб, най-големия си син. Беше около 20 годишен; едър и пълен.
	— Якоб — измърмори той.
	Изглеждаше ми, че сякаш не е тук, че погледът му, като с магнит, е привлечен другаде. Здрависването му беше слабо. По-малката сестра на Якоб, Сара, беше набита и закръглена. Нейното ръкостискане беше по-здраво и продължи по-дълго. Косата й беше боядисана в гарваново черно, в готик стил. Взираше се в мен напрегнато, сякаш беше леко агресивна и искаше да ме предизвика.
	Около нас Трикси подскачаше развълнувано.
	Закачих якето си на закачалката. Върху боядисан в матово скрин, между две запалени стеаринови свещи, бяха оставени четири ключа и три камари с пликове, една със сметки, втора с писма и трета с рекламни брошури. Сметката, която лежеше най-отгоре, беше за тока, най-първото писмо беше с марка от САЩ, а най-горният плик при купчината с реклами беше от Trumf.* Четирите ключа изглеждаха еднакви — ключовете за къщата може би? По един за всеки? Подредени хора, помислих си аз. Над шкафа беше окачено масивно огледало. Не обичам огледала. Когато видя отражението си в тях, винаги извръщам поглед.
	[* Система за пазаруване чрез натрупване на отстъпки в определени вериги магазини и бензиностанции в Норвегия. — Б.пр.]
	— Толкова хубаво, че дойде — каза Мария.
	Изглеждаше ми нервна, развълнувана и особено привлекателна. Под блузата й виждах очертанията на гърдите й. Не можех да се сдържа. Тя събуждаше неподозирани чувства в мен. Сетих се за Ребека. Какво ми ставаше?
	Мария помилва мъжа си по главата и изтупа невидима прашинка от якето на сина си, докато вървяхме и ми разказваше за къщата, в която живееха, как е построена през 1969 г., но напълно реновирана през 2005 г. и преустроена след катастрофата с Петер през 2011 г.
	В хола камината беше запалена. Литографии по стените. Рафтове за книги от ИКЕА. Огромна плазма с тон колони от двете страни. Замислих се, че, за съжаление, не съществува репепта за добър живот. Единствено може да даваме най-доброто от себе си. Да имаме 1,8 деца* и да намерим мястото си. Както Мария и Петер бяха направили.
	[* 1,8 — коефициент на раждаемост в Норвегия. — Б.пр.]


#	II
	Петер отиде с инвалидната си количка до мястото си в края на холната маса. Якоб и Сара се отпуснаха във фотьойлите пред телевизора, изглеждаха сякаш са от гума. Аз самият седнах на дивана до Мария.
	— Е, това е нашето малко гнезденце — каза тя, премествайки се, за да може да седи по-близо до мен.
	— Уютен дом — отговорих.
	Тя сипа кафе от черна термокана и ми подаде поднос, в който имаше руло.
	— Домашно приготвено. Просто да знаеш.
	Взех си едно парче. Мария сложи едно и в линийката на мъжа си. Якоб се наведе над масата и взе две парчета в ръка. Майка му го погледна укорително. Сара не искаше да яде.
	— Току-що разбрах, че Даниел е бил в САЩ преди няколко седмици — казах. — Знаете ли защо?
	Няколко секунди тишина.
	— Щеше да посещава Лорънс Голдуотър — каза Мария.
	Органиста в църквата.
	— Лорънс Голдуотър е живял тук през 1963 г. — обясни Петер, предполагайки, че аз никога не бях чувал за него.
	— Органистът в църквата на Ювдал — каза Сара.
	— И централна фигура в полицейското разследване — допълни Мария.
	— Задънена улица — каза Петер. — Никога не откриха нещо уличаващо го.
	— Това не означава, че е нямал общо със смъртта на дядо — отвърна Сара.
	— Лорънс е имал алиби — каза Петер. — Говорил е с майка ми и няколко други, когато татко е умрял.
	— Даниел се опитваше да интервюира възможно най-много от замесените — обясни Мария. — Независимо дали бяха заподозрени, или не.
	Кимнах замислено. Опитах се да разбера напрегнатата атмосфера. Вероятно бяха водили този разговор много пъти преди. Беше лесно да се забрави, че Понтиус Фелдберг беше баща на Петер и дядо на Якоб и Сара.
	Мария отиде до кухнята, за да вземе още руло. Аз отпих от кафето. Всички мълчаха. През големите панорамни прозорци Ювдал проблясваше и премигваше като океан от светлина. Когато Мария се върна, ми се стори, че седна още по-близо до мен.
	— Проблем ли ще е да задам няколко въпроса относно ношта, в която Даниел е умрял? — попитах.
	— Ох, трябва ли да говорим за него? — попита Мария.
	— Все пак това е причината Бьорн да е тук, в селото — каза Петер.
	— Разбира се. Питай… Вземи си още руло.
	— Щяла си да бъдеш снимана от Даниел в църквата?
	— Всъщност той искаше да снима татко. Но татко не искаше. Такъв си е той. Даниел смяташе, че съм добър заместник, тъй като бях не само дъщеря на бившия полицейски началник, но и ръководител на Съюза на историците и шеф на Ювдалския музей. Затова се съгласих.
	— Защо точно в църквата?
	— Полицията пита същото. Мисля, че Даниел искаше да направи снимки под камбанарията, там, където Понтиус е умрял. Но не знам. Това момче можеше да бъде доста потайно. Снимката щяла да бъде изненада, каза той.
	— Изненада?
	— Така каза.
	— За какъв вид изненада може да е говорил?
	Тя поклати глава. Усещах топлината на тялото й дори през всичките слоеве дрехи помежду ни.
	— Какво стана, когато отиде в църквата? — попитах.
	— Нищо. Той не беше там. Бях закъсняла, беше _такъв_ ден, и когато най-накрая стигнах, не го открих. Типично. Потърсих го, но той не се появи и аз продължих към среша на енорийския съвет.
	— Къде, мислиш, е отишъл?
	— Няма как да знам. Горе в кулата? Някъде извън църквата? Може би някой го е принудил да се скрие от мен?
	— Веднага ли си тръгна?
	— Да.
	— Колко дълго беше там?
	Загледа се в нищото, преди да отговори:
	— Едва няколко минути. Нямах време да чакам. Ох, бях толкова изнервена. Първо бях закъсняла за музея, после трябваше да мина през църквата за снимки и накрая енорийският съвет. За всичко бях закъсняла. Реших, че ще направим снимките друг ден.
	— Вратата на църквата е била отворена?
	— Да.
	— Била е заключена, когато са го открили.
	— Чух. Но нямам никакво обяснение.
	— Щял ли е да снима други освен теб?
	— Не ми е казвал… Още кафе?
	Мария ми наля кафе, аз си взех от рулото, Петер седеше и ни наблюдаваше. Някъде под масата лежеше Трикси, от която се усещаше неособено приятна миризма.
	— Какво, мислиш, е станало с дядо? — попита ме Якоб.
	Трябваше да се замисля няколко секунди, преди да се сетя, че дядото е всъщност капелан Понтиус Фелдберг.
	— Нямам теория. За съжаление. Но ми изглежда най-вероятно някой да е бил в кулата заедно с него, някой, който го е бутнал.
	Тишината надвисна над нас. Имах желание да положа ръката си утешително върху рамото на Мария.
	— При всички случаи е по-вероятно от това демон да го е извършил — каза Сара след известно време.
	Якоб започна да се смее. Майка му му каза да мълчи.
	— Щеше да е по-яко да е демон — засмя се Сара.
	— Сара! — извика Мария.
	— Супер! — добави Якоб.
	Мария ми се усмихна извинително.
	— Наясно ли сте с историята на Конрад Кремер? — попитах, обръщайки се към Якоб и Сара. Забелязах колко безнадеждно зряло звучах.
	Якоб кимна. Сара направи гримаса, която не успях да разбера.
	— Кремер не е бил с всичкия си — каза Сара.
	— Не е бил с всичкия си? — повтори Якоб раздразнено. — Все едно да се подиграваш с Библията. Просто е имал различна вяра. Защо една вяра да е нормална, а друга — не?
	— Да, така преминават дискусиите в нашата къща — намеси се Петер.
	— Якоб има право — каза Мария. — Всички религии заслужават уважение. Никой няма правото да се подиграва или подценява вярата на хората.
	— Или демоните — каза Якоб.
	Майка му го погледна неодобрително.
	Гледах въпросително ту Якоб, ту Мария. Имаше нещо в него, което не успявах точно да разбера.
	— Конрад Кремер е създал собствена религия тук, в Ювдал — казах.
	— Създал я е вкъщи в Хайделберг — каза Мария, — но тук е организирал цяло паство.
	— Трудно ми е да осъзная колко лесно хората са се оставили да бъдат подведени — казах.
	— Точно — възкликна Петер. — Замисли се колко и какви харизматични качества на лидер трябва да имаш, за да манипулираш привържениците си. А дори и в наше време. Хората сме като стадо. Искаме да бъдем ръководени. От политици. Пророци. А дори и луди.
	— _Heaven s Gate*_ — каза Сара.
	[* Религиозна секта, основана през 1970 г. На 26 март 1997 г. са открити телата на 39 души, извършили самоубийство, с цел да се присъединят към космически кораб, следващ кометата Хейл-Боп. — Б.пр.]
	— Не те разбрах — отвърна Мария.
	— Не помниш ли? Около 40 сектанти извършиха масово самоубийство през 1997 г.
	— За да се присъединят към космически кораб от чужда планета — продължи Якоб със смях.
	— Jonestown* беше дори по-зле — каза Петер. — Около 1978 г.? Около 900 члена _на Храмът на хората_ извършили самоубийство или били убити по нареждане на лидера им Джим Джоунс.
	[* Групово самоубийство, случило се на 18 ноември 1978 г. Умират 912 души. Една част от тях са застреляни, други доброволно изпиват питие с цианид. Проповедникът им Джим Джоунс нарича случилото се „революционно самоубийство“. — Б.пр.]
	— Knutby-saken — каза Сара. — Пасторът, който накарал любовницата си да убие жена му.
	— Ние, хората, сме предразположени на покорство — каза Мария. — Нужно е единствено да се доверим достатъчно на нашите лидери и сме способни да направим каквото и да било в тяхно име.
	— Нацизъм… — каза Петер.
	— Кръстоносни походи. Преследвания на вещици. Инквизиции. Джихад — каза Сара.
	Якоб се наведе над масата и си взе още едно парче руло.
	— Познат от Италия ми писа, твърдейки, че маската е вавилонска — рекох. — Каза, че е една от общо дванайсет и всички те представяли бога на смъртта Нергал в Иркала.
	— Еха! — извика Якоб.
	— Наистина ли? Това вече е интересно! — каза Мария.
	— Конрад Кремер вероятно е заимствал доста от антични митологии и религии, за да изгради собствената си, специална религия, смесвайки кабалистични и гностични идеали в коктейл, подправен с еврейска и християнска вяра. Най-напред ювдалците разпознали християнските мотиви в проповедите му… Още кафе?
	Якоб седна на ръба на фотьойла. Сякаш чакаше, за да ми каже нещо.
	— Запознат съм до известна степен с демоните — каза той.
	— Якоб! — викна майка му.
	— Така ли? — попитах. — Какво знаеш тогава?
	— В миналото много вярвали, че демоните произлизали от птиците.
	— Да…
	— За вавилонците птиците били свещени, но в Евангелието на Йоан се споменава за нечисти вавилонски птици. Демоните. Библията е пълна с препратки към тях.
	Гледах несигурно от Мария към Якоб. Беше ясно, че е прочел доста. Но имаше нещо ненаред. Думите излизаха механически.
	Той понижи глас.
	— Наричат се позорни птици.
	— Якоб! — прошепна майка му.
	— Имаш право, че мотивът за птицата се среща както във вавилонската, така и в еврейско-християнската митология — казах. — Библейската представа за Сатаната е доста по-комплексна от представата за Нергал на вавилонците. Странно е, че Сатаната е получил място точно в християнската религия. Когато евреите го създали, те заели идеи от месопотамски митове, но едва в годините между Стария и Новия завет Сатаната се превърнал в господар на злото.
	— И на демоните — каза Якоб. — Запознат ли си с _Clavicula Salomonis Regis?_
	Усмихнах се.
	— Списък с демони от XVIII век. Не много на твоята възраст са чували за него.
	— Според _Clavicula Salomonis Regis_ в йерархията демоните се делят на крале, принцове, херцози, графове, маркизи, президенти и един рицар.
	Беше сякаш слушам някакъв запис.
	— 72 демони в _Clavicula Salomonis Regis_ — продължи той, — само 69 в _Pseudomonarchia Daemonum._
	— Достатъчно, Якоб — каза Петер.
	Мобилният ми звънна. Линда, магистър студентът ми, ме уведомяваше, че са стигнали до ковчега на Конрад Кремер. Питаше ме дали искам да отида.
	Разбира се, че исках да отида.
	Мария предложи да ме закара. Якоб, Сара и Петер ме изпратиха до антрето. Здрависах се с тримата, официално и тържествено, и им благодарих за поканата.


#	III
	— Хайде! — извика Мария. — Чакат ни.
	_Нас._ Хареса ми как прозвуча.
	Когато оставихме съпруга и децата й, се почувствах като крадец, който я беше откраднал от тях. Лунната светлина проблясваше бегло зад върха. Седнахме в колата и тя потегли. Гумите се завъртяха по чакъла.
	— Боже, толкова вълнуващо — каза тя.
	Щях да отговоря, но осъзнах, че тя по-скоро говори на себе си.
	Караше със скорост и трескавост, която ме учуди. Имахме време — гробът беше на 300 години и студентите щяха да ме изчакат. Превключваше скоростите рязко и караше толкова бързо, че трябваше да се държа за дръжката на вратата.
	Изведнъж тя намали и отби встрани от пътя.
	— Има нещо, което искам да ти кажа.
	Изпълнен с очакване, срещнах погледа й. Да ми каже?
	— Извини това с Якоб.
	Погледнах я неразбиращо.
	— Понякога е доста настойчив.
	— Няма проблем.
	— Вероятно си разбрал?
	— Разбрал какво?
	— Демоните са просто пример.
	— Пример за какво?
	Погледът й беше празен.
	— Мислех, че е добре да го знаеш. Якоб е добро дете. Добро, добро дете. Но… — Тя търсеше думите. — Не знаем диагнозата.
	— Има някакъв проблем?
	— Всъщност не. Но не знам. Не могат да открият. Правят му изследвания от години.
	— Мислех си, че просто се интересува от това. Че е любопитен.
	— О, интересува се. Гарантирам ти. Но за него граници не съществуват. Толкова е любопитно това момче! Толкова любознателен. Абсолютно неудържим. Но е добро дете. Такъв е.
	— А Сара?
	— Напълно друг тип човек. Сара е мъжко момиче. Понякога доста дръзка. Умна. Уравновесена. Не й пука за света. За нея повечето е игра, но е много по-самостоятелна от Якоб. Той все още е момчето на мама.
	Протегна ръката си и я положи върху моята. Топла, мека длан. Наслаждавах се на нежното й докосване.
	— Исках просто да знаеш.
	Не казах нищо. Запали колата и продължихме.


>>	14
>>	Скелетът

#	I
	За повечето от нас бъдещето е възможност. А миналото — проиграни шансове.
	Линда, която ръководеше работата на студентите магистри, стоеше до отворения гроб със зелени гумени ботуши и изцапан гащеризон. Бяха им нужни малко повече от осем часа, за да стигнат до ковчега.
	— Готови сме, професоре.
	Четири големи лампи на високи стативи осветяваха гроба. Светлината беше бяла и студена. Вечерният въздух миришеше на пръст. Надгробните плочи бяха покрити със скреж.
	300 години Кремер беше лежал в най-обикновен ковчег под покрития с мъх гроб. Епископът очевидно не беше искал да харчи повече от необходимите пари, за да се отърве от този шарлатанин и да го остави на червеите и силите на мрака.
	— Помислихме, че ще искаш сам да отвориш ковчега — каза Линда.
	Значи така мислели. Добре ме познаваха.
	Развълнуван надникнах в гроба. Над и под ковчега някой беше поставил два реда плочи. Защо? Може би, за да отдели дървения ковчег и диаболичното му съдържание от свещената земя? Или да попречи на мъртвия проповедник да си проправи път обратно от подземния си затвор?
	По паянтова стълба слязох в отворения гроб. Преместих няколко от плочите, за да го погледна по-отблизо.
	След 300 години беше в окаяно състояние. Части от капака и страничните стени бяха започнали да се разпадат.
	Линда и няколко от студентите слязоха при мен. Една по една махнахме всички плочи и освободихме изгнилия капак.
	Атмосферата беше напрегната. Спомних си страховитите обстоятелства, при които Кремер е бил открит. Дяволските очи. Пентаграмите. Следите от копита. Лоените свещи. Дело на хората. Разбира се, не вярвах, че Кремер се е превърнал в дявол. Или че е бил убит от такъв. Но стоейки тук долу, в гроба му, беше лесно да се повлияя от историята.
	За да предотвратим ковчегът да се разпадне, препречихме две летви под него, поставихме други две над капака и обвихме целия с три ленти. След това прикрепихме четири солидни въжета под и около него. С големи усилия, бавно и внимателно, успяхме да го извадим от гроба и да го поставим върху дървена конструкция.
	През цялото време се опасявах, че ще се разпадне. Ако беше от някакво особено археологическо значение, шях да бъда далеч по-внимателен. Но не беше. Вероятно църквата беше искала да си спести купуването на нов и затова Конрад Кремер беше положен в един от най-евтините: масивен бор, без лак, щадящ околната среда, с пожълтял матрак от природни материали.
	Капакът все още седеше закрепен за стените. С помощта на длето и ножове успяхме да го отворим напълно.


#	II
	В изгнилия ковчег лежаха нищожните останки на Кремер — проповедник, окултист, женкар и пратеник на дявола на земята. Дори в смъртта си изглеждаше, че продължава да е в близък контакт със силите на мрака. Големи, празни очни кухини. Кости и кокали. Скалп, покрит с изсъхнали кичури коса. Части от скелета бяха отделени едни от други. Челюстната кост, с всичките си зъби, се беше отчупила от черепа.
	— О, Боже — прошепна Мария до мен.
	Скелет никога не може да бъде хубава гледка. Вярвайте ми: виждал съм много в процеса ми на работа като археолог. Скелетът е едно напомняне за бездната, от която се опитваме да избягаме.
	Но не той прикова вниманието ни.
	Ковчегът беше пълен с монети. Стотици. Обърнах една от тях на светлината от лампите: CIVITAS DIABOLI. HEIDELBERG AD 1703. Сатанинските монети бяха разпръснати по цялото дъно, около и под скелета. Кой и защо беше ги беше поставил при Кремер, можехме само да предполагаме. Не е възможно да са били хората на епископа. Вероятно някой от лоялните му последователи ги беше пуснал вътре преди заравянето. Е, полезно е да имаш пари в брой за отвъдното. Човек никога не знае кога една или две сатанински монети ще ти влязат в употреба.
	На лявата ръка на скелета, около това, което един съдебен медик би нарекъл проксимална фаланга на безименния пръст, имаше златен пръстен с огромен скъпоценен камък. Взех го и го огледах на светлината. Изглеждаше ценен. Въпреки това Кремер го беше взел със себе си в гроба. Това говореше за уважението, на което се е радвал приживе.
	Обърнах се да покажа пръстена на Мария, когато видях, че гледа в друга посока.
	Синът й Якоб тъкмо паркираше мотопеда си в двора на църквата. Седеше на седалката и ни наблюдаваше.
	— Какво прави той тук? — попитах.
	— Случва се да ме проследява.
	— Защо?
	— Е, ами знаеш. Якоб, той…
	Изречението секна.
	— Добре дошъл е да се присъедини към нас. Ако иска.
	— Обича да прави нещата по свой си начин.


#	III
	Зад Якоб, по пътя над паркинга, идваха две полицейски коли, едната, от които беше цивилна. Гумите издадоха звук върху чакъла.
	Сбърчих чело и ги проследих с поглед. Защо полицията идваше? Бяха разбрали, че гробът е отворен? Идваха да инспектират останките на Кремер? Бях озадачен. Все пак полицията не се интересуваше от това, което бях започнал да разследвам — миналото.
	Когато двете коли спряха, Якоб потегли. Мария ме сграбчи за ръкава на якето. Имаше нещо отчаяно и безпомощно в хватката й. Без да се замисля, я прегърнах зашитнически. Тя се облегна на мен.
	Началник Айлерт Дален и един полицай излязоха от едната кола, Сири Шау и един от нейните помощници в Крипос — от другата.
	— Добре, че дойдохте! Открихме труп — пошегувах се.
	Никой от тях не се усмихна. Сири хвърли бърз поглед към ковчега и направи гримаса.
	Началникът застана пред нас и се изкашля високомерно.
	— Госпожо Фелдберг, трябва да Ви помолим да дойдете с нас в управлението.
	Настана абсолютна тишина.
	_Да дойдете с нас в управлението?_
	— Госпожо Фелдберг? — повтори тя. Не Мария?
	— Най-добре е да дойдете с нас. — Пауза. — Доброволно.
	— Зашо? — попита тя остро.
	— Трябва да Ви зададем няколко въпроса — отговори Сири.
	— За какво?
	— Със сигурност знаете — каза Сири.
	— Става въпрос за убийството на Даниел Люке — обади се Айлерт Дален.


>	1963
>	Юли-август

E>
	Когато нечистият дух излезе от човека, минава през безводни места, търсейки покой, и не намира.
@	Евангелието на Матей
E$

	В горещ ден в началото на юли Понтиус отключи вратата към криптата и слезе по тесните, стръмни стълби. Беше прохладно и тъмно. Вдиша леката миризма на влага и изгнило. Покрай стените имаше стари ковчези. Приведен, той отиде до ковчежето на масата между две от гредите, които придържаха пода на църквата. Отключи го.
	Маската на дявола я нямаше.
	Не знаеше защо дори се беше съмнявал. Определено не беше изненадан. Дяволската маска дошла в Ювдал с Конрад Кремер. След като умрял, задачата да я съхраняват преминала в ръцете на свещениците. Защо? За да я пазят? Да не попадне в погрешни ръце? Отговорът беше отдавна забравен. 200 години маската бе лежала в ковчега на дете, заключена под олтара на старата църква. Тук, смятали свещениците, тя била обгърната от Божията милост. В ръцете на Кремер била инструмент на дяволски сили, но вътре, между църковните стени, Господ отнел диаболичните й сили. Когато новата църква била построена преди 70 години, маската била преместена долу в криптата и поставена в ковчеже, което най-умелите дърводелци на селото изработили по заръка на енорийския съвет. Година след година свещениците пазеха маската. Но с времето бяха изгубили интерес. Вече не гледаха на нея като уред за сатанински сили, а като на куриоз от минали времена.
	Сега вече я нямаше.
	Кой я беше взел? И кога? Понтиус я беше видял преди три години — тогава, когато свещеник Коре Борг го беше завел в криптата, показвайки му я, предавайки историята й. Не се знаеше от кога липсва. Всички, които работеха в църквата, имаха ключ за подземното помещение, но освен тях имаше и резервни, съхранявани в едно от чекмеджетата в ризницата. Възможно беше някой да се е добрал до нея, а после да я е откраднал.
	Понтиус започна да усеща нарастващо неспокойство, чувство, че тъмни сили бяха замесени. Беше далеч от мисълта, че Сатаната се беше върнал в селото. Но не се чувстваше сигурен. Възможно ли е да е бил Конрад Кремер? Възможно ли е да е дошъл, опитвайки да си върне ценното притежание? Разбира се, че не. Ами ако демон я беше откраднал? Понтиус беше прочел официалния доклад на комисията на епископа. _Декарабия, той се явява като звезда._ Огледа се в криптата. Имаше чувството, че не е сам. Почувства страх.
	— Ехо? — провикна се той в мрака. За последен път погледна в дървеното ковчеже, където се предполагаше да е маската.


	Вибеке — момичето, което твърдеше, че е нападнато от клисаря — беше изпратена в болница в средата на юли. Нещо с нервите. Понтиус потърси родителите, които през плач му бяха обяснили, че се опитала да отнеме живота си. Не знаеха защо. Нещо я притеснявало напоследък.
	Понтиус ги попита дали знаят какво. Но те бяха в пълно неведение.
	Не можеше да им каже. Обет за мълчание. Свещеник никога не можеше да издаде това, което му е било доверено. В случая не ставаше въпрос за такъв тип признания.
	Но все пак. Тя беше отишла при него, доверявайки му се напълно.
	Не знаеше какво да прави. Трябваше ли да предупреди началник Йорген Крагх? Преди няколко дни беше говорил със свещеник Коре Борг. Както беше очаквал, Борг беше бесен. Доста изненадващо — или може би не — но свещеникът защити Оскар Скар, а не Вибеке. Не знаел ли Понтиус, че момичетата в тази възраст били с особено живо въображение? Фантазирайки си най-фриволни неща.
	— Със сигурност и с теб, Понтиус — беше казал Борг.
	Понтиус беше усетил как се изчервява. Все пак свещеникът му беше тъст.
	На няколко пъти беше възнамерявал да се обърне към полицейския началник. Но не се осмели. Крагх беше сериозен и безкомпромисен, с труден характер и Понтиус не знаеше как ще приеме обвиненията на Вибеке.
	Така той остави всичко, надявайки се, че проблемите ще се решат от само себе си. Огромното чувство на вина обаче не го напусна. Защото дълбоко вътре в себе си знаеше, че предава Вибеке.

	* * *

	През юли слуховете и неспокойствието бяха започнали да се разпространяват. Хората твърдяха, че виждат немския проповедник. Други смятаха, че са зървали дяволската маска в двора на църквата посред нощ. Местният вестник започваше да любопитства все повече. Истерията не можеше да бъде спряна. Все повече смятаха, че дяволи и демони се прокрадват по улиците на Ювдал. В неделната проповед свещеникът призоваваше за трезво мислене. Слуховете се възпламеняваха отново. Дори и сериозни хора разказваха как мъртви говорели с тях. _Трябва да се сложи край на лудостта!_ — пишеше „Ювдалски вестник“ в една от водещите си статии.
	Понтиус мълчеше.
	Пито дума. Пито коментар. Не беше казвал на никого за виденията си, за теориите, сънищата, страховете. Беше отишъл горе в старата дървена църква, за да потърси маската. Беше нагласил механизма на свещеното число и отворил ключалката. В ковчега под олтара лежеше единствено скелетът на клетото дете.
	Потърси още материали за Декарабия. Но нямаше много. Това, мислеше си той, е доказателство за лукавата натура на демона. Не се оставяше да бъде лесно видян и открит. Явяваше се само тогава, когато самият той поискаше.


	В края на месеца Понтиус заведе семейството си на хижа.
	Бяха наели една до Моршьо. Мислеше си, че ще се отрази добре на Сесилие да се махне — от Ювдал, от ежедневието, от всички задължения в енорийския съвет — но тя не изглеждаше доволна. Лошото й настроение се предаваше на Симон, който беше започнал да упорства и мрънка. Сесилие беше хванала някакъв грип и само лежеше и повръщаше.

	* * *

#	От дневника на Понтиус Фелдберг
#	ВТОРНИК, 30 ЮЛИ 1963 Г.:
	_На Сесилие не й хареса в хижата. Но има и още нещо. Нещо надвисна над нея, нещо което никога не бях виждал. Стана рязка, неспокойна. Да не би демоните да я бяха обсебили?_


#	Разговори с Дявола
	_Жени!_
	Какво искаш да кажеш?
	_Някога разказвал ли съм ти за Лилит?_
	Развратницата!
	_Да, да. Тя е просто малко похотлива._
	Вероятно тъмната гора е повлияла на Сесилие. Мракът, затвореното пространство. Има такъв ефект над някои.
	_Гората? Не си добре, Понтиус._


	Един петък в началото на август Лорънс организира концерт в енорийския дом. Сесилие също беше там. Печеше вафли и правеше кафе. Първоначално Понтиус се беше притеснявал дали някой щеше да иска да отиде, но притеснението му беше неоснователно: помещението беше препълнено. Органистът беше композирал комбинация от псалми и по-модерни песни. Едновременно щеше да пее и свири.
	— _Знам в небесното царство един замък._ — Прекрасно… — _Let’s Twist Again*._ — запомняща се мелодия. — _Ние сме в Божиите ръце._ — И след това меланхолична, многогласова песен за пощальон, която се казвала _Please Mr. Postman._ Той беше включил дори и няколко поп песни на английската група „Бийтълс“. Не много поучително.
	[* От англ. — Да се завъртим отново. — Б.пр.]
	За първи път Понтиус виждаше какво влияние Лорънс Голдуотър имаше върху най-младите момичета. Беше популярен като филмова звезда. Или Елвис. Изпращаха му изпълнени с копнеж погледи. Погледи, изпълнени с… не, не искаше да си го помисля. Понтиус беше смутен от фриволната атмосфера. Около него седяха малки момиченца и пляскаха с ръце. Самата Сесилие се поклащаше в такт със заразителния ритъм. Определено беше изплашен.
	Лорънс свиреше ту на Hammond-органа, ту на пианото, което имаше нужда да бъде акордирано. Някои от момичетата от хора на Сесилие се бяха присъединили и припяваха на заден фон. Естер се беше залепила за Лорънс. На няколко пъти Сесилие трябваше предупредително да я отдръпва от него.
	След концерта той се прибра със Симон, а Сесилие остана да почисти и измие.

	* * *

#	От дневника на Понтиус Фелдберг
#	Понеделник, 5 август 1963 г.:
	_Нещо е ужасно сгрешено, с обществото, със света, с грижата на Господ за всички ни. Към кого се обръщат младите? Не и към нашия Господ. Не, към дяволски икони: Елвис и Клиф Ричард, и този Чъби Чекър, и тази модерна псевдогрупа „Бийтълс“. Попът и рокендролът събуждат най-низкия човешки инстинкт: страстта. Само погледни кадрите, които дават на телевизора, на млади момичета, които пищят и избухват в екстаз, когато музикалните демони се появят на сцената._

	* * *

	В неделя, 11 август, той трябваше да каже проповедта. Църквата не беше дори наполовина пълна. Дъждът се сипеше безспирно и цяла нощ беше гърмяло. Реши да започне с речта за ада, която теологът Уле Халесби беше държал по NRK преди 10 години.
	„Говоря вероятно на мнозина, които знаят, че не са се покаяли — цитира той. — Знайте, че ако в този момент бъдете покосени от смъртта, то ще е все едно да пристъпите в ада! Знаете, че не можете и не искате да умрете така, както сте сега. Трябва да се покаете преди да умрете, но не искате да го направите сега. Знаете ли, че и Сатаната проповядвал покаяние? Да, той често наставлявал с текстове от Библията. Когато изкушавал Господ в пустинята, той започвал по следния начин: Писано е. И след това цитирал цял абзац от Стария завет. Когато проповядвал покаяние, изричал: Писано е, че трябва да се покаеш. В противен случай ще отидеш в ада. Но — казвал той — не бързайте. Не правете както проповедниците учат. Това била една от най-големите хитрини на Сатаната. Карал е хората да вярват, че искат да се покаят все някога. А това им давало смелостта да живеят без покаяние. Как можеш ти, който си непокаян, да си легнеш спокойно вечерта. Ти, който не знаеш дали на сутринта ще се събудиш в твоето легло или в ада?“
	А след това той каза нещо, което накара паството да настръхне от страх.
	— Сатаната е между нас. Сега. Тук. В Ювдал. Сатаната и неговите демони се скитат помежду ни. Някои от вас са ги виждали. Някои от вас са говорили с мъртвите. Противопоставили са се на Божиите закони.
	Тихо шептене премина през църквата.
	Той предупреждаваше за злото. Виждаше по лицата им, че ги е притеснил. Но тези неща трябваше да се изрекат. Сесилие беше с празен, тъжен поглед. Сякаш директно на нея, на неговото малко грациозно гълъбче говореше той от амвона.
	След службата свещеник Коре Борг го придърпа настрани и му каза, че може би беше прекалил днес. Той застина. Никога досега не беше смъмрян от тъст си.

	* * *

#	От дневника на Понтиус Фелдберг
	Понеделник, 12 август 1963 г.:
	_Кои са те, демоните? Коя е истинската им същност? Като полубогове, те са непостоянни и своеволни. Но откъде идват? Всички ли са паднали ангели? Не всички. Когато християнството победило в древни времена, боговете от старите религии били превъзнесени и превърнати в ужасни идоли. Филистимците почитали бога на плодородието Баал. Велзевул. Принцът на мухите. За израилтяните Баал бил заплаха. Той застрашавал техния собствен бог Яхве. И до ден днешен боговете Баал и Велзевул се свързват с демоните._
	_Не трябва да имаш други богове освен Мен. Така звучи първата Божия заповед. Най-първата заповед. Не почитай други богове, увещава Господ. Но това трябва да означава, че съществуват други богове?_

	* * *

	— Сесилие? Мислех си нещо.
	Тя го погледна въпросително. Беше вечер. Бяха седнали един до друг на дивана. Той — с Библия в скута, тя — с бродериите. Ужасното дъждовно време все още не се беше отказало. От време на време проблясваха светкавици, последвани от гръмотевици.
	— Да? — усмихна се тя.
	— Има нещо, което трябва да направя.
	— Какво има, скъпи?
	— Искам да прекарам една нощ в църквата?
	— Какво говориш?
	— Има нещо, което усещам, че би трябвало да сторя. Сякаш Господ ме моли.
	— Тази нощ?
	— Не, не тази нощ. Нощта срещу сряда.
	— В църквата?
	— Да. В старата.
	— В старата?
	— Да. Разбира се.
	— Но защо, Понтиус? Притесняваш ме.
	— В молитва и размисли.
	— Но, скъпи, защо?
	— За да се срещна с това, което ни измъчва. Лице в лице.
	— Измъчва? За какво говориш?
	— Слуховете. Страха.
	— Да не имаш предвид немския проповедник и тези… демони?
	Сякаш не искаше дори да изрича тази дума.
	— Да.
	— Но защо в старата църква?
	— Там живеят те. Ако въобще съществуват. Смятам, че точно там се е приютила душата на проповедника.
	— Понтиус…
	— Знам, че звучи като лудост.
	— Какво ще правиш?
	— Искам да ги прогоня.
	— Кои?
	— Духовете. Демоните. Проповедника. Каквото и да е…
	— Да ги прогониш? Понтиус, плашиш ме.
	Той остави Библията, хвана лицето й с длани и я целуна. Продължително. Устните й бяха меки. Усети езика й. Когато я придърпа по-близо до себе си, тя изстена тихо.


>	2015
>	Вторник-сряда
>	13 октомври — вечерта
>	14 октомври — от сутринта до вечерта

>>	15
>>	Натрапникът

#	I
	Луната висеше необхватна и мразовита над Ювдал, докато слизах от гробището надолу към управлението на началника. Черният, прохладен октомврийски мрак се беше разстлал над долината.
	През един процеп на вратата на един от кабинетите успях да видя Мария заедно с началник Айлерт Дален и експерт от Крипос. В друга стая Сири Шау тъкмо включваше лаптопа си, когато влетях вътре.
	Без да каже и дума, тя вдигна въпросително вежди.
	— С какво се занимавате вие? — извиках.
	Сири просто ме гледаше.
	— С какво се занимаваме ли, Бьорн?
	— _Мария?_
	Сири се изправи, отиде до единия от ъглите на кабинета и взе стол за мен. Не продума. Остави стола от другата страна на бюрото и го посочи заповеднически.
	Седнах послушно. Точно като арестуван. Тя заобиколи масата. С болезнен стон седна в стола си.
	— Наистина ли вярвате, че крехката Мария е избутала Даниел от кулата?
	— Бьорн. Тя просто е повикана като свидетел.
	— Тоест?
	— Не е заподозряна. Не е обвинена. Просто свидетел.
	— Като свидетел на какво тогава?
	— По очевидни причини не мога да споделя всичко с теб.
	— Какви очевидни причини?
	— С оглед на разследването. Изтичане на информация в медиите. Такива неща.
	Въздъхнах тежко.
	— Смятате, че ще издам информация на медиите?
	— Разбира се, че не.
	— Аз не съм ли част от разследващия екип?
	Усмихна ми се и наклони глава. Имаше си своите малки трикове Сири.
	— Не го прави по-трудно, отколкото е, Бьорн. Знаеш какво мисли началник Дален за това. Ти си исторически експерт. Точка. Не трябва да се месиш в разследването на убийството на Даниел Люке.
	— _Да се меся?_ Вие не разбирате ли, че трите случая са свързани?
	— Дален не смята така. И Дален води разследването — не ти, не аз.
	— Мария е арестувана заради нещо… нещо тайно… което няма връзка със случилото се през 1708 г. или 1963 г.? Така ли да разбирам?
	— Официално тя не е арестувана, Бьорн. Тя доброволно дойде с нас, за да даде нови показания — като свидетел.
	— Разбираш доста странно думата „доброволно“.
	— Алтернативата беше по-лоша. Можехме да отправим обвинение.
	— Но чуй ме: Последното съобщение от мобилния на Люке е било изпратено в 20:45. Девет без петнадесет. Теленор са потвърдили, нали така?
	— Да.
	— В девет без петнадесет Мария е била на среща на енорийския съвет — среща, ръководена от полицейския началник!
	Потрепване на лицето на Сири подсказваше, че това не беше достатъчно.
	— С това, разбира се, сме наясно. Но отново навлизаш в тема, която въобще не е твоя работа.
	— Възможно ли е убиецът да е променил часа на телефона, преди да изпрати съобщението, а след това да го е оправил?
	— Това също сме го проверили, Бьорн. — Тонът й беше прекалено спокоен. — Теленор потвърдиха, че съобщението е изпратено точно, точно в девет без петнадесет. Часът е и остава верен.
	Тя осъзна, че току-що се беше подлъгала. Не изпуснах да се възползвам от възможността.
	— Ако Мария е убила Даниел и е изпратила съобщението в 20:45, то трябва да е взела мобилния му на срещата на енорийския съвет и да е пратила SMS-a оттам?
	— Както вече споменах, тя е привикана като свидетел.
	— Все пак нека проследим възможността. Ако Мария, абсолютно хипотетично, е виновна, то трябва да е изпратила съобщението от енорийския дом.
	— Невъзможно е да се каже. Сигналът от църквата и енорийската къща минава през една и съща базова станция.
	— И после как да не каже човек, че има талант? Първо убива Даниел. После взема телефона му и изпраща съобщение — точно пред очите на началника.
	— Е…
	— А след това го е върнала на местопрестъплението. Където никой все още не е открил трупа. Какъв късмет. И е пъхнала телефона обратно в джоба на Даниел. Вероятно без да остави дори и един пръстов отпечатък. — Погледнах я. — Толкова сурово и пресметливо ли е действала Мария според вас?
	— Хипотетично може да е предала телефона на друг.
	— Ами кой тогава? Петер?
	— Разбира се, че не.
	— О, разбирам. _Хипотетичен_ съучастник.
	Вдигнах красноречиво вежди.
	Сири погледна за миг настрани и каза тихо:
	— Знам, че изглежда подправено. Но трябва да разбереш, че имаме причина, поради която да я привикаме. Основателна причина.
	— Причина, която не искаш да ми кажеш…
	Тя понижи глас:
	— Техниците са открили няколко изтрити съобщения от мобилния на Даниел Люке.
	— Какво гласят те?
	Тя кимна.
	— Свързват ли Мария с убийството?
	— Да. Индиректно.
	— Какво искаш да кажеш?
	— Не мога да говоря повече за това, Бьорн. Но това не е всичко.
	— Какво има?
	— Трябва да разбереш.
	— Да?
	— Не си го чул от мен, ясно?
	— Разбира се.
	— Когато Даниел Люке бил открит, стискал по една сатанинска монета във всяка длан.
	Известно време седях така, взирайки се в нея, докато осъзная чутото.
	— И за това разбирам чак сега?
	— Съжалявам. Началникът смята — ох, ами знаеш.
	— Първо маската на дявола. После сатанинските монети.
	Погледът й блуждаеше неспокоен.
	— Бьорн, не е моя вината. Дален смята, че работата ти като исторически експерт не обхваща убийството на Даниел Люке. Иска да се фокусираш единствено и само върху миналото.
	— Тоест смятате, че две сатанински монети в ръцете на трупа не са особено важни за историческото ми разследване?
	— Дален е на това мнение. Опитах се да го убедя в противното. Но е упорит.
	— Как сатанинските монети обвързват Мария със случая?
	— Може да са от музея.
	— Честно казано, цял Ювдал прелива от сатанински монети. Има ли върху някоя от тях нейни пръстови отпечатъци? ДНК?
	— На подобни въпроси не мога да отговоря.
	— Какво още сте ми спестили?
	Подпря лакти на бюрото и отпусна брадичка върху сключените си ръце. Изглеждаше ми като учителка в неделно училище.
	— Нищо друго… историческо.
	— Но?
	Намести се в стола си.
	— Има, разбира се, някои важни следи. Но те са абсолютно независими от случилото се в миналото. Всичко взето заедно формира косвени доказателства, заради които полицията трябва да разговаря с Мария.
	— Тоест това, че е повикана като свидетел, а не като заподозрян, е просто за заблуда?
	— Не работим по този начин. С оглед на настоящето имаме доста въпроси към нея. Ако получим задоволителни отговори, ще я пуснем.
	— А ако не получите?
	— Тогава ще преценим дали положението й ще се промени.
	— Какво съдържат косвените доказателства?
	— Съобщения… Уговорката за снимки в църквата… Сатанинските монети, които може да са от музея.
	— Нищо повече?
	— Намирала се е на местопрестъплението във времето около убийството.
	— Все пак са имали уговорка. Това сама го е казала.
	Тя се изправи. Не разбрах точно защо, при положение че остана неподвижна.
	— Именно — каза тя. — Мария е имала уговорка с Даниел. Но не му е звъннала, когато не го е открила. Защо не? Не би ли било нормално?
	— Нямала е време.
	— Възможно е. Но от полицейска гледна точка е подозрително.
	Направи някакви странни, кръгови движения с крак. За кратък момент се зачудих дали не флиртува.
	— Какво правиш? — попитах.
	Започна да масажира кръста си с лявата си ръка.
	— Ох, гърба ми. Седя прекалено много седнала!
	— Нямате ли…
	— Бьорн, не мога да издам повече. Разбираш. Дален решава тези неща.
	— И не сте ми казвали, че Даниел Люке е бил в САЩ!
	Седна отново.
	— И? Важно ли е? Не смятаме, че пътуването има каквато и да била връзка с убийството.
	— Какво е правил там?
	— Летял е до Сан Франциско, за да потърси органиста на църквата, Лорънс Голдуотър. Получихме помощ от американската полиция. Разпитали са го вместо нас.
	— И?
	— Не излезе нищо от разпита. Както и очаквахме.
	Внезапна мисъл смрази съзнанието ми: Писмото в дома на Мария и Петер. От САЩ. Възможно ли е да е било от Лорънс Голдуотър? Възможно ли е Мария и Лорънс да имат някаква връзка? Не исках да споменавам пред Сири. Не и сега. Полицията щеше да изтълкува всичко по възможно най-грешния начин.
	— Странно е, че не сте ми разказвали за Лорънс Голдуотър и пътуването на Даниел до Америка.
	— Не е особено важна следа. Лорънс Голдуотър е бил в църквата с много други, между които и Сесилие Фелдберг, когато Понтиус паднал.
	— Знаете ли, че Даниел Люке е имал приятелка?
	— Разбира се. — Погледна ме несигурно. — А ти как знаеш?
	— Негов приятел ми каза.
	— Кой?
	— Онзи, шофьорът на такси. Не се сещам за името.
	— А, Грандал.
	— Коя е приятелката на Даниел?
	— Не мога да ти кажа.
	— Защо не?
	— С оглед на разследването.
	— Но вие знаете коя е?
	— Разбира се.
	— Трябва да има още нещо.
	— Разбира се, че има.
	Сири искаше да каже нещо. Но като полицай, тя беше лоялна на шефовете си, системата и кралството. По тази причина замълча.
	— Не можеш ли просто да приемеш нещата такива, каквито са? — попита тя.
	Не ме познаваше добре.


#	II
	Всички си имаме лудости, наши малки странности. Когато се заключвам в хотелската стая, винаги оставям обувките си, сочещи към вратата. Добре е да знам, че са нагласени в случай на пожар или ако евентуално горски трол долепи отвратителното си лице в прозореца.
	Сега вратата не беше заключена. Дали бях забравил? Озадачен, свалих обувките, закачих якето в шкафа. И замръзнах.
	Когато бях малък не приказките за тролове и вещици ме плашеха най-много. А приказката за Златокоска и трите мечки. Когато мечките казали „някой е спал в леглото ми“, светът ми се разпадна на хиляди парченца. Не защото ме е страх от мечки. А защото някой беше нарушил личното ми пространство.
	Взрях се в лаптопа си. Беше върху бюрото. Винаги го затварям, когато приключа с работата си. Винаги. Сега екранът светеше.
	Не беше задължително да е кой знае какво. Можеше да има няколко логични обяснения за отворения лаптоп. Възможно е чистачката да го е бутнала, без да иска. Или някоя пружина от вътрешната му страна да е искала да се разтегне.
	Или някой е бил тук, тършувайки из нещата ми.
	Да, а може и да е бил някой демон. Компютърно грамотен демон със собствен имейл адрес.
	Интуицията се описва като моментно прозрение на истината. Моята беше безпогрешна. Знам това, което другите само предполагат. И сега знаех, с вградената безпогрешност на инстинкта ми, че някой е бил тук. В стаята ми. И е ровил в нещата ми.
	По чорапи слязох долу до рецепцията. Никой не ме беше търсил. Никой непознат не беше забелязван в хотела през последните часове.
	Качих се отново горе и проверих за следи. Чекмеджетата. Шкафовете. Куфара ми. Чантичката с тоалетни принадлежности.
	Нищо.
	Единствено наполовина отвореният лаптоп.
	Зееше срещу мен. Подигравателно. Ха-ха-ха, смееше се той арогантно.
	Изнервен и неспокоен дръпнах кабела на зарядното. Седнах пред компютъра. Не се изискваха кой знае какви компютърни способности, за да заобиколиш паролата ми. Имах ли нещо, което непознатият не е трябвало да вижда? Проверих дали всички документи, снимки и файлове бяха там, където трябваше да са. Бяха. Нищо не предполагаше хакери. Но не е изключено някой да е прочел това, което бях записал.
	Или беше просто въобразяване? Намек за параноя?
	Разгледах някои от онлайн вестниците. Журналистите, разбира се, бяха разбрали, че Мария Крагх Фелдберг е повикана на разпит. Полицията бе отбелязала, че не става дума за арест или обвинение, а за рутинен разпит. Пф.
	Изключих лаптопа. Отидох до тоалетната, измих си ръцете и зъбите, измих се и под мишниците, преди да легна. Животът ми е една рутина. Изгасих осветлението. В тъмното червената лампичка на телевизора проблясваше като зло око. Замислих се за Мария. За Ребека. За натрапника в стаята ми.
	И така заспах.


#	III
	Дори и дълбоко в съня си бях в опасност.
	Понякога чувството да се събудиш е като да се върнеш от смъртта. Всичко е тъмно и тихо. Няма как да знаеш със сигурност, но вероятно е така и когато си мъртъв. Само мрак. Мрак и тишина. Като преди да се родиш. От тази мрачна тишина се издигаш към повърхността през ледени и огнени късове и нещо пронизва съзнанието ти. Бавно се събуждаш. Не си мъртъв. Но така се чувстваш.
	Отворих очи.
	Нещо не беше наред.
	Не знаех какво точно ме беше събудило. Звук? Миризма? Не успях да го идентифицирам. Неясна, но и чужда. Остатък от нещо, което вече го нямаше. Или беше светлината? Неспокоен останах да лежа, взирайки се във въздуха към тавана. Стаята трябваше да е потънала в мрак. Но не беше. Слаб лъч я осветяваше.
	_Какво ме беше събудило?_
	Демонът от криптата?
	С въздишка се изправих, подпирайки се на лактите си. Никой. Наклоних глава, погледнах към вратата на банята. Затворена. Погледнах мобилния си на нощното шкафче. Щорите, които бяха спуснати.
	_Какво не беше наред?_
	Вратата към коридора беше открехната.
	_О, не!_
	Не само бях затворил вратата, когато се бях върнал, но и я бях заключил. Със сигурност. Бях я заключил. Спомням си, че я заключих.
	И въпреки това зееше отворена.
	Едната обувка беше обърната към банята. Някой я беше изместил.
	Парализиращият страх няма теоретическо обяснение. Няколко секунди останах така — напълно неподвижен, без да мога да се мръдна. Сърцето ми туптеше и биеше. Имало е някой. Всеки удар на сърцето отекваше в ушите ми.
	Най-накрая успях да възвърна контрол над тялото си. Станах от леглото.
	— Ехо — прошепнах.
	С босите си крака усещах леденостудения под.
	Ръцете ми трепереха толкова силно, че първия път не успях да натисна ключа, за да светна лампата.
	Огледах стаята. Коленете ми трепереха.
	Какво трябваше да направя? Да пищя? Да се хвърля през лрозореца? Да избягам? Да звънна на рецепцията?
	Коленичих до леглото и се наведох, за да видя дали нямаше нещо под него — луд, масов убиец или може би нещо нечовешко и демонично.
	Нищо.
	Отворих рязко вратата на банята. Празна. Надникнах в гардероба. Накрая разтворих вратата и погледнах в коридора.
	Никой.
	Тялото ми беше все още изтръпнало от страх. Затворих вратата на стаята, здраво и силно, и заключих. Разклатих я, да видя дали наистина е заключена.
	Някъде грешах. Разбира се, че никой не беше влизал. Сигурно съм си _мислел_, че съм затворил и заключил, преди да си легна.
	Въпреки че бях убеден, че съм го направил.


	И когато се обърнах, ги видях.
	Следите от стъпки.
	Там и тогава аз пропаднах в бездънната яма на страха.
	Очертанията на две големи, мокри подметки на обувки в края на леглото ми проблясваха върху дървения под.


>>	16
>>	Връзката

#	І
	Сутринта започна да вали. Бях буден през по-голямата част от нощта. И най-малкият звук ме караше да подскачам. Всеки път, когато затворех очи, си представях някой, който седи до ръба на леглото ми и се взира в мен. Станах и отпуснах чело на студения прозорец. Капките се стичаха надолу по него. През паяжината от вода виждах планините, мъгливи и студени.
	Трима от студентите ми седяха в трапезарията, когато отидох да си взема кафе. Не можех да понеса храна, но все пак седнах при тях с доброжелателния, но доста неуспешен опит да бъда дружелюбен. Разговорът замря. Никак не бях добър в тези неща. Беше ясно, че мълчаливото ми присъствие ги изнервя. Не исках да им разказвам за преживяното през нощта. Колкото и абсурдно да прозвучи, беше прекалено лично. Сякаш беше станало единствено в моята фантазия.
	Когато реших да тръгвам, те си отдъхнаха с облекчение.
	Отивайки към офиса на началника, осъзнах, че все пак съм гладен. Толкова типично. Отидох до едно от магазинчета на „Стургата“ и си купих хотдог, Mandelstang*1 и Solo*2. Закуска ала Белтьо. Няколко младежи подвикнаха след мен и се засмяха, но не разбрах какво казаха. Мотопед с дефектен ауспух профуча покрай мен. На малка маса на тротоара пред кафенето две майки с детски колички бяха седнали на по чаша капучино под навеса.
	[*1 Шоколадово десертче, покрито с тъмен шоколад и натрошени бадеми. — Б.пр.]
	[*2 Газирана напитка. — Б.пр.]


#	II
	Преди началото на сутрешната среща дръпнах началник Айлерт Дален и Сири Шау настрани и им разказах за натрапника в стаята ми. Реакцията им не бе това, което очаквах. Началникът ме гледаше с празен поглед. Сири се покашля няколко пъти и каза:
	— Подобни нещо по принцип се отдават на въображението.
	— Отпечатък от обувка на пода? Въображение?
	— Вероятно е бил от твоите обувки — каза Дален.
	— Често се събуждам с чувството, че някой ме наблюдава — каза Сири.
	Не го изрекоха. Но все пак разбрах. _Знаем, че си бил в болница…_
	Упоритостта е човешко качество, което може да се дължи на всичко, от инат до непреклонна убеденост. В този момент разбрах, че полицай Айлерт Дален отдавна ме беше изолирал в килия в съзнанието си, където безмилостно и безскрупулно заключваше всички, които не пасваха на разбиранията му за света. За него бях не само нахален и разсеян професор, който се меси в чуждо разследване. Не, бях нещо по-лошо: Не бях добре с главата, представях си неща, не можеше да се разчита на мен. И ето затова щеше да е безсмислено да им разказвам за обувките си, които абсолютно винаги събувах, когато влезех в стаята и които винаги бяха обърнати към вратата, за отворения наполовина лаптоп и за заключената врата, която след това беше открехната.
	Въпреки това казах:
	— Ами ако е бил убиецът?
	Не трябваше да го казвам. Думите излязоха с доста по-мелодраматичен патос, отколкото бях искал. Като лоша реплика от филм. _Ами ако е бил убиецът?_ Всяка една дума отекна в съзнанието на началника. _Game over._ Той издиша. Поклати глава. Погледна Сири, за да срещне утеха и подкрепа.
	— Скъпи ми, Бьорн — каза тя. — Един убиец никога не би рискувал да те потърси в собствената ти хотелска стая. Предполагам, разбираш.
	Не _искаха_ да ми повярват.
	— И все пак бих искал…
	Началникът издиша шумно и погледна часовника.
	— Трябва да започваме!


#	III
	По време на сутрешната среща Айлерт Дален ми изглеждаше изморен и отегчен. Лицето му беше жълтеникаво, с торбички под очите. Разпитът на Мария продължил през по-голямата част от нощта, обясни той. Спал едва няколко часа в една от килиите.
	— Съвсем формално обяснихме на Мария Крагх Фелдберг, че не съществува основателна причина за подозрение — каза той. — Беше повикана като _свидетел_ и доброволно остана на разпит през нощта. Не пожела присъствието на адвокат. — Той спря. — Подразбира се, че за нас действията на Мария преди, по време на и след убийството са изключително важни.
	— Наученото ще помогне ли за разследването? — попита един от младите следователи.
	— В общи линии, не. Но поне призна връзката си с Даниел Люке.
	Стреснах се. Признала връзката? Връзката с Даниел Люке? Какво имаше предвид? Погледнах въпросително
	Сири Шау. Погледът й избегна моя.
	Но да. Точно за връзката между Даниел и Мария говореше началникът.
	_Връзката?_
	— Били са двойка, тайно, в продължение на повече от половин година — каза той. — Умолявам ви информацията да остане между тези четири стени, с оглед на личния живот и семейството на Мария.
	Не можех да повярвам.
	Мария?
	Хубавата, умна Мария?
	Невъзможно е да е имала връзка с недораслия Даниел Люке. Вярно, че е бил красив. Но все пак?
	Стаята притихна. Вдигнах ръка. Началникът кимна неодобрително към мен.
	— Защо смяташ, че Мария и Даниел са имали връзка?
	— Не е нещо, което смятам. Факт е. Открихме снимки на Мария на компютъра на Даниел Люке. И изтрити съобщения на мобилния му.
	— Снимки на Мария Крагх Фелдберг?
	— Компрометиращи снимки. Меко казано. Съобщения със сексуален характер.
	Замълчах, докато се опитвах да осъзная чутото.
	Продължих:
	— Полицията беше прегледала компютъра и телефона на Даниел Люке още преди седмица. И откривате снимките едва сега?
	— Бяха добре скрити. Некриптирани, но в подпапки на серия други подпапки. Открихме ги вчера. Съобщенията бяха изтрити и трябваше да се възстановят. Работим възможно най-бързо с ограничените ресурси, които имаме на разположение.
	— Трябва да сте се объркали.
	— Снимките говорят сами за себе си. Както и съобщенията.
	— И все пак.
	— Бьорн! Тя призна връзката. Потвърди, че са имали връзка.
	Не можех да повярвам. Беше по-примамливо да реша, че подозренията към Мария са свързани с конфликта между началник Дален и баща й. И все пак.
	Компрометиращи снимки на Мария? Съобщения със сексуален характер?
	Как беше възможно? Нямаше да се предам.
	Началник Дален и Сири Шау криеха нещо. Грозното и конспиративно подозрение вече се беше превърнало в сигурност, не предположение, а убеждение. Позоваваха се на информация, която не искаха да споделят с мен. Колкото по-надълбоко навлизах в мистерията, толкова по-ясно ми ставаше, че съм все още едва на повърхността.
	Даниел Люке, Понтиус Фелдберг и Конрад Кремер. Как тези три убийства бяха свързани въпреки всичките години, които ги разделяха? Въобще бяха ли свързани? Съвпадението може да се дефинира като случайно стечение на събития, които нямат явна връзка помежду си. Беше ли случайност сходството в трите случая? Можеше ли да се каже, че търся връзки, които не съществуват?


#	IV
	— Аз съм — казах.
	Две напълно безсмислени думи.
	Разбира се, че бях аз. Тя знаеше, че бях аз. В момента, в който телефонът й е звъннал и името ми — _Бьорн_ — се беше появило на екрана, Ребека знаеше, че съм аз.
	— Здравей — отговори тя.
	Кратко. Студено.
	Седях навън в дъжда, малко под управлението, с телефон, притиснат към ухото.
	— Съжалявам, че не звъннах по-рано.
	Пауза. Тя не я запълни. Нито с утеха. Нито дори с обиди. Запълни я единствено с мълчание.
	— Беше натоварено — продължих.
	Седях под стряха, която ме пазеше от дъжда. Няколко метра встрани водата се процеждаше през пробит улук.
	— Искаше да говориш с мен? — попитах.
	Статичен шум изпълни галактическите светлинни години между Ювдал и Йерусалим.
	— Бьорн, точно в момента не е удобно.
	— Моля?
	— Има хора в офиса.
	Дишането й: изпълнено с категоричност.
	— Съжалявам, че не сме се чували напоследък — казах.
	— Разследването, знаеш…
	Но не знаех какво да кажа. И двамата знаехме, че лъжех. Не ставаше въпрос за разследването. А за нас.
	Ребека и аз.
	— Може ли да говорим довечера? — попита Ребека.


#	V
	— Нося тази болка в себе си през всичките тези години.
	Лицето на Вибеке Грандал беше нежно и добродушно. Единствено неспокойният й поглед подсказваше, че не всичко беше наред. Тя беше младата жертва на клисаря — майката на шофьора на такси, на когото Даниел Люке беше изпратил съобщението. Изключително изненадващо ми беше звъннала, за да ми каже, че е склонна да поговорим.
	Сега седеше пред мен в претрупаната с мебели всекидневна, в къща точно под старата църква и потъркваше нервно ръце.
	— Надявах се миналото да се забрави. Че всичко ще отмине. Но не. Сега ти си тук и разбуждаш болката.
	— Съжалявам.
	— Всички се опитваме да я прогоним. Далеч. Но не изчезва. Никога.
	— Така е.
	— Затова и реших, че може да говорим.
	— Оценявам го.
	— Кафе?
	— Да, благодаря.
	Наля ми от каната.
	— Първо си помислих: За нищо на света — каза тя. — Не искам да разговарям с никого. Но тази нощ лежах будна. Не можех да заспя. Мислех и мислех. Повече не мога да бягам от болката. И така реших да говоря с теб. Въпреки че не исках… Сметана? Захар?
	— Не, благодаря. Предпочитам го чисто.
	Тя седна и приглади една гънка върху покривката.
	— Знам, че ти е трудно — казах. — И точно по тази причина оценявам изключително много това, че се съгласи.
	Огледа се, сякаш търсеше нещо, което беше изгубила. След това спря и каза:
	— Аз написах писмото.
	Тя затвори очи. Ето, беше го казала. Тайната, която беше носила почти петдесет години, беше издадена.
	— Ти си написала анонимното писмо до Оскар Скар? — попитах, за да съм сигурен, че говорим за едно и също.
	Погледна ме.
	— Писмото, което го накара да се обеси. — Отново затвори очи.
	— Това не е сигурно — казах утешително.
	— О, напротив.
	— Някои смятат, че клисарят е хвърлил Понтиус от кулата.
	— Да, смятам, че той е убил Понтиус.
	— Защо?
	Отпи от кафето, преди да отговори:
	— Все пак знам какво беше направил. Знам на какво беше способен. Той… се опита да ме насили. _Той се опита да ме насили!_ Казах всичко на Понтиус. Но той не направи нищо. А след това го убиха… Не бях само аз допълни тя бързо. — Оскар се занимаваше и с други. — Поклати глава. — петдесет години държах това в себе си. Никога не го споделих с друг. Но сега. Сега, когато ти си тук. Сега, когато още един човек е убит… Не. Повече не мога да нося този товар.
	— Какъв би бил мотивът му? Защо би убил Понтиус Фелдберг?
	— Бях се доверила на свещеника. Бях му разказала какво Оскар е правил с нас, момичетата. Мисля, че той се страхуваше, че Понтиус ще докладва случилото се.
	— И затова го е убил? За да го възпре да отиде в полицията?
	— Така мисля аз.
	— Беше ли в църквата онази неделя, когато Понтиус е паднал от кулата?
	— Паднал? — Изправи се рязко, но също толкова рязко и седна. — Белтьо, казвам ти: Видях го със собствените си очи. Той не падна. Не скочи. Беше избутан. Някой беше в кулата и го изхвърли през прозореца.
	— Защо не си казвала нищо за подозренията си?
	— За Скар? Не смеех.
	— И все пак…
	— Естер. Тя беше най-добрата ми приятелка. По онова време. И затова не можех. Не можех да кажа нищо. Той й беше баща. Сърце не ми даваше. Но го мразех. Мразех го толкова силно. Затова написах писмото няколко години по-късно. За да го накарам да почувства малка част от това, което аз чувствах. Нямах представа, че ще… А и как можех да знам? Как?
	— Какво точно стана между теб и него?
	Нещо стана с очите й. Сякаш погледът й се обърна навътре, назад към минало, което се беше опитвала да забрави през целия си живот. Въпросът ми беше безсърдечен и нахален. Осъзнавах го. И все пак имах нужда да разбера. Беше ли я изнасилил? Беше ли се опитал да я удари? Беше казала, че я е хванал. Какво влагаше в тези думи? Не беше моя работа, а и нямаше особено значение за разследването. И въпреки това опитах да открия връзка — възможна, теоретична връзка — между злоупотребата на клисаря и това, което се беше случило не само с Понтиус, а и със самоубийството на Оскар и убийството на Даниел Люке. Дали действията на клисаря отпреди петдесет години не бяха отключили събитията от 2015 г.? Това любопитно ровене из миналото — наречи го психологическа археология — ме беше накарало да задам въпроса, който сега рикошираше в главата й.
	Така и не ми отговори. Може би го беше изхвърлила от съзнанието си. Може би смяташе, че не е моя работа. Може и да не успяваше да опише станалото. Може би не съществуваше отговор. Невинаги има отговор. Така че я оставих. Не исках да я притискам.
	— Той не беше единственият, който се занимаваше с малки момичета — каза тя.
	Веднага разбрах какво иска да каже. Повече ли се бяха опитали да я изнасилят?
	— Американецът… — прошепна тя.
	— Органистът? Голдуотър?
	— Всички момичета бяха пленени от него. Беше толкова различен. Толкова красив. Водеше часовете по музика. И хора. Заедно със Сесилие, диригента. Но ходехме да гледаме и слушаме Лорънс. Какъв глас! Какво излъчване! А ние, момичетата се скупчвахме около него. В нашите очи той изглеждаше като филмова и поп звезда, взети заедно.
	В черната си дамска чанта откри носна кърпичка. Издуха носа си. Гримът по очите й се беше разтекъл леко.
	— Едва няколко седмици след като беше отпътувал от Ювдал за САЩ, Естер ми разказа. Беше преди приятелството ни да се разпадне. Каза ми, че е била с него. Въпреки че беше едва на 14, а той — зрял мъж. Гледаше на него като на своя таен любим. Беше толкова влюбена. Знаеш как са момичетата в тази възраст. Посещавала го е в хижата много пъти. Да го кажем така. И после той замина. Обратно за Америка.
	— Говорих с Естер. Не ми каза нищо за това.
	— Естер ме мрази. Не сме разменяли и дума след погребението на баща й. Обвинява мен. Не вярва, че баща й е извършил това…
	— Не е лесно да повярваш на подобни неща за собствения си баща.
	— Каква е тази работа със зрели мъже и малки момичета? Не разбирате ли, че момичетата не осъзнават последствията от действията си? Че не се осмеляват да кажат не, въпреки че мислят точно това? Нищо ли не разбирате?
	Нямах какво да кажа. Не защото не разбирах. Но беше безспорен факт, че нищо в мен, абсолютно нищо, не би предизвикало порочни фантазии в едно момиче.
	Самият аз предпочитах зрели жени. Недостъпни. Опитни. Ребека. Мария. Такъв тип.


>>	17
>>	Ловецът на демони

#	І
	В мразовита прегръдка снегът беше успял да обгърне далечните планини, но не и селото, долу в долината. Тротоарите проблясваха от дъжда.
	В гробището до старата църква Линда и студентите магистри бяха на път да запълнят отново гроба на Кремер. Бяха облечени в цветни непромокаеми панталони, якета и шапки. Отдалеко изглеждаха като фигурки от Lego. Бяха мокри и изцапани. Всеки един археолог знае от горчив опит, че количеството пръст, което се изравя, никога не отговаря на количеството, нужно за запълване на една дупка. Един трап представлява отсъствието на нещо, което е махнато. Но уравнението никога не излиза.
	Историческият музей беше помолил да получи скелета за по-нататъшни изследвания. Какви точно изследвания и какво щяха да правят с остатъците от кости, не разбирах. Аз самият бях дал една от дисталните фаланги на кутрето на началник Айлерт Дален с настоятелната молба да й се направи ДНК-тест. Мислех си, че ДНК-то на убиеца на Даниел Люке — когато рано или късно го заловяхме — щеше да ни свърже с убиеца на Кремер и може би с този на Понтиус Фелдберг.
	Вдишах аромата на дъжд и планина, на блато и смола, на катран от старата църква. Високо в небето съзрях орел, който се виеше в кръгове, докато не изчезна зад високите скали. Погледнах към планините, хълмовете и голямата гора, белязани от клисури и скалисти зъбери. Слънцето проблясваше по покривите на къщите долу в селото. Дъскорезницата. Мините за сребро. Стопанствата по протежение на реката. Сребърният воал над местността.


#	II
	— Отново ли, Белтьо?
	В погледа на Естер Скар разпознах паниката, която лесно обхваща съвестните, по-възрастни жени, които получават неочаквани посещения и нямат нищо, с което да почерпят. Връщайки се към хотела, реших да се отбия при нея.
	— Изникнаха още въпроси. Ще отнеме само минутка — уверих я.
	Колебаейки се, тя ме пусна да вляза. Но не ме покани по-навътре от антрето.
	— Извинявам се, ако прозвучи сякаш се ровя в миналото — казах аз, — но трябва да попитам: Вярно ли е, че си била с Лорънс Голдуотър?
	— Вибеке се е разприказвала явно. Типично за нея! Разпространява злонамерени клюки, когато й се отдаде възможност. Дори и след петдесет години.
	— Значи не е вярно?
	— Напротив. Вярно е. Но не е работа на Вибеке.
	— Какво можеш да ми разкажеш за него?
	— Лари? Какъв тип само! — Започна да се смее. — Не е бил само с мен. Но го разбрах доста след като си замина.
	Малцина обичат да се сблъскват с миналото. Но Естер не се притесняваше от връзката, която е имала с него. Разказа ми за Лорънс и за това колко популярен е бил. Харизматичен и очарователен.
	— Днес щеше да бъде съден за възползване от малолетна — каза тя. — Но тогава всичко беше различно. Толкова различно. Не говорехме за подобни неща. Никога. Толкова просто беше. Да, бяхме гаджета, Лари и аз. Е, или поне така мислех. Едва по-късно разбрах, че не съм била единствената. Че е имал връзка с доста от нас. Едновременно.
	— Това притеснявало ли те е?
	— Тогава бях, както се казва, зряла за възрастта си. Бях просто щастлива, че е избрал мен. Щастлива и глупава. Щастието и глупостта вървят ръка за ръка. Че е избрал и други, не знаех. Разбира се, бях и гневна, и тъжна, когато научих. Мислех си, че съм единствена за него. — Тя поклати глава. — Толкова разбити сърца. Моето беше просто едно от многото. Да, разбира се, че бях разочарована. Наранена. Ядосана. Съжалявах за цялата афера. Но какво да кажа — бях влюбена. Мислех, че ще извървим заедно живота си.
	Отново поклати глава.
	— Да, да. Няколко години след това срещнах моя Йермунд. Родиха ни се три деца. Сега съм баба на пет. За Лари дори и не се бях сещала през последните години. Или… — Тя замлъкна за няколко секунди. — Кого заблуждавам? Разбира се, че съм го правила. Мислила съм за него. За това какъв би бил животът ми, ако Понтиус не беше умрял и Лари не се беше върнал в Америка.
	Щях да я попитам защо е заминал, но разбрах, че тя не говори на мен. Говореше на себе си. На миналото си, това отпреди петдесет години — тогава, когато е била млада и красива и е обичала дългокос музикант на име Лорънс.
	Тихо й благодарих, че ме прие, и я оставих насаме с мислите й.


#	III
	Докато притичвах през тесните улички на Ювдал, за да стигна до хотела, започна да ръми. Имах малко работа, а щеше да е трудно да си намеря място в управлението по средата на деня.
	Рецепционистката ме спря, докато влизах.
	— Това дойде по пощата за теб — каза тя и ми подаде кафяв плик от Държавния архив в Кристиансан.
	Заключих се в стаята си, седнах на леглото и разкъсах плика. Съдържаше купища копия на писма, които Понтиус Фелдберг е писал до епископа през лятото преди да бъде убит. Архиварят ми беше написал, че освен това има и няколко папки от 1708 г., ако случайно се интересувам. Но материята била толкова трудна и особена, че щяло да бъде най-добре да отида лично до архива.
	Писмата бяха разтърсващо четиво. Добре разбрах колко притеснен е бил епископът. Тонът на Понтиус ставаше все по-отчаян, все по-ирационален. Първите писма, които той беше написал през юни, бяха по-скоро изпълнени с почуда, отколкото със страх. Но по протежение на лятото писмата ставаха все по-налудничави:
C>
	Знам колко ненадеждно ще прозвучи, но видях демон. Минавах през гробището след дълъг ден в църквата, когато го видях между надгробните плочи. Най-много от всичко помня погледа, който гореше с пламъци от ада. Да, беше все едно да се взираш в най-бездънните му дебри. Би било изкушаващо да предположа, че съм си въобразил, скъпи ми епископе, но така, както Господ Исус Христос е седял лице в лице със Сатаната в пустинята, така седях и аз. Като лека утеха мога да добавя, че в момента след видението ми чух божествените тонове на съвършената песен на ангелите.
	Алилуя!
C$
	През август тонът на писмата му ставаше още пообъркан. В отчаян потоп от думи той разказваше на епископа, че е прекарал нощта в старата църква. Така му се явил дяволът. В сенките на тавана. В последното писмо — датирано петък, 13 септември 1963 г. — капелан Понтиус Фелдберг обещаваше да опише допълнително теориите си относно случилото се в Ювдал през 1708 г.
	Два дни по-късно умира.


#	IV
	Пенсионираният теолог Бертхолд Ауне, който беше помагал на началник Йорген Крагх в лова на демони по време на разследването през 1963 г., живееше в старчески дом в Аскер и приближаваше деветдесетте. Открих го в телефонния указател.
	— Бьорн Белтьо? — викна той. Слухът му не беше добър и смяташе, че останалият свят също се нуждае от слухови апаратчета. — Каква изненада! Чел съм за откритията ти по света.
	Аз самият се бях излегнал на леглото в хотелската стая с мобилния на петнайсет сантиметра от ухото.
	— Звъня от Ювдал…
	— Да, видях във вестника, че си нает като исторически експерт. Трагичен случай! — извика той. — От няколко месеца не съм говорил с него.
	— С Даниел Люке?
	— Именно. Не звъниш ли точно за това? Младото момче пишеше книга за убийствата на Понтиус Фелдберг и онзи Кремер.
	— Полицията свързвала ли се е с теб?
	— Полицията? Не. Очаквах обаждане, но… Е, не съм особено важен, разбирам го. Малкото, с което мога да помогна, не би допринесло за разкриването на убиеца на Люке.
	— Какво искаше да научи?
	Бертхолд Ауне отговори след кратък пристъп на кашлица.
	— Да видим. Беше разбрал, че началник Крагх бе обсъждал с мен доста странните теории на Понтиус Фелдберг.
	— Кои теории? За демоните?
	— Така и не разбрах накъде бие добрият Понтиус. Беше обсебен от демон, наричан Декарабия в _De praestigiis Daemonum_* и по-късно в _Clavicula Salomonis Regis._
	[* De Praestigiis Daemonum et Incantationibus ac Venificiis („3a хитростите на демоните, магиите и отровите“) или просто De praestigiis Daemonum ( „Хитростите на демоните“), най-значимото произведение (1563) на демонолога Йохан Вейер. Б. р.]
	Докато говореше, аз лежах и разглеждах формите, които дървените плоскости на тавана образуваха.
	— Какво откри за Декарабия? — попитах.
	— Нямаше какво толкова да се открие. Не забравяй, че тези гримоари са събрани от митове и ръкописи, фолклор и фантазия. Декарабия е демон, свързван с билки, скъпоценни камъни, птици и пентаграма. Но какъв е бил източникът на Йохан Вейер*? На какво е базирал тази информация?
	[* Йохан Вейер (1515–1588) е холандски физик, окултист и демонолог, ученик и последовател на Хайнрих Корнелий Агрипа. Той е сред първите, които публикуват материали срещу преследването на вещици. Неговата най-влиятелна творба е De Praestigiis Daemonum et Incantationibus ac Venificiis („За хитростите на демоните, магиите и отровите“).]
	— Да?
	— Не мога да кажа. Ако изходим от еврейския труд _Зохар_, който е централен в разбирането на мистичната традиция кабала, съществуват три типа демони. Такива, които са като ангели, други, които са като хора, и трети, приличащи на животни.
	— А Декарабия?
	Бертхолд Ауне получи нов пристъп. Звучеше сякаш дробовете му се удряха в гърдите му.
	— Извинявай — изпелтечи той и продължи: — Понякога Декарабия е представян като пентаграм и птица. Но най-често, когато е бил призоваван, се е явявал в човешки образ.
	— И това ти разказа на Даниел Люке?
	— Да, общо взето нямаше какво повече да му кажа. Но след това изникна нещо интересно. Излиза, че Конрад Кремер, Понтиус Фелдберг и Даниел Люке са споделяли общ интерес към далеч по-позната фигура от митологията: Лилит!
	Лилит… Най-порочно тя си беше проправила път през историята на религията, митологията, кабализма, окултизма и страха, задържайки се цели шест хиляди години. Ставало дума за либидо. С неконтролируема страст тя съблазнявала акади, асирийци, шумери, вавилонци, евреи и демони. От месопотамския епос за Гилгамеш се промъкнала в Кумранските ръкописи*, а измамната й сянка се забелязва и в Библията.
	[* Кумрански ръкописи или Ръкописите от Мъртво море — набор от 981 различни текста, датирани между III в. пр. Хр. и I в. сл. Хр. — Б.пр.]
	— Каква е връзката? — попитах.
	— Добър въпрос. Представата за Лилит е далеч по-стара от тази за демона Декарабия. И не съществува връзка между тях двамата, за която да знам. Но Конрад Кремер бил обсебен от Лилит, а Понтиус Фелдберг продължил с Декарабия. Доколкото съм запознат, Даниел Люке също е бил любопитен да научи нещо ново за тях.
	— Знаеш ли защо Конрад Кремер се е подвизавал в Ювдал?
	Трябваше да повторя въпроса, за да ме разбере.
	— Преобладаващата теория е, че се дължи на интереса му към Лилит. Отдавнашен рунски надпис в старата дървена църква в Ювдал споменава староскандинавската богиня на смъртта Хел. Църквите били най-често строени там, където остарелите езически вярвания са били толкова силно застъпени, колкото и новото християнство. Още от самото си създаване дървената църква на Ювдал била наречена църквата на Хел. Кремер вероятно е разбрал. Според него Хел и Лилит били една и съща богиня и в писмо до един приятел — писмо, което се намира в сборник в университета в Хайделберг — той написал, че иска да основе свое паство в норвежкото село, където Хел имала своя църква и където Лилит и Хел били едно. Е, бил е в голяма заблуда. Имаме всякакви основания да вярваме, че се е преместил от Хайделберг заради войната, неспокойствието и вероятно заради лични конфликти и че Ювдал е изглеждал като най-изолираното място на света.
	— Искаш да кажеш, че Ювдалската църква е била повече езическа, отколкото християнска?
	— Ха-ха-ха. — Чух го как се смее. Представих си го там, където седи, тресящ се от смях, в старческия дом в Аскер. — Повече езическа, отколкото християнска, ха-ха-ха, и така можем да се изразим. Езическата и християнската вяра са съществували ръка за ръка чак до XV век. Тези, които построили дървената църква, я вдигнали в християнски дух. Но не само. Много дървени църкви имат тези забележителни връзки със стари времена, когато норвежците са почитали други богове. Изглежда, сякаш не са се осмелявали да се откажат от староскандинавските богове. Да, вероятно са отхвърлили своите минали богове заради Бог и Исус. Но ако покръстването е изглеждало малко прибързано, то всяка една дървена църква е можела да се превърне в езически храм; да, място, където са можели да почитат Один и староскандинавските богове, сякаш нищо не се е променило.


>>	18
>>	Затворената стая

#	І
	Останах да лежа така, замислен. В мен започна да нараства подозрение: Възможно ли е някой да се беше скрил в часовниковата кула, след като Понтиус Фелдберг е бил бутнат от нея? В доклада си началник Йорген Крагх беше разгледал тази теория. Отворих папката му със записки и открих рапорта:
C>
	Ако изключим самоубийство, трябва убиецът да се е скрил в кулата или в една от двете стаи под нея. Вратата между главното помещение на църквата и стаята на кулата беше заключена и трябваше да се разбие отвън след убийството. Ключът беше от вътрешната страна. Теорията може да има три хипотетични обяснения: 1) Убиецът е успял да се промъкне през заключената врата. 2) Убиецът е успял да се измъкне през прозорец. 3) Убиецът се е скрил зад заключената врата, когато полицията е връхлетяла.
C$
	Крагх отхвърляше категорично и трите. Разпит на всички свидетели е доказал, че всеки се е намирал на различно място по това време: или в църквата, точно пред заключената врата, или отвън на двора, в близост или под някой от прозорците.
	В доклада той пишеше:
C>
	Следователно би било невъзможно за убиеца да се измъкне незабелязано през вратата или през някой от прозорците.
C$
	В такъв случай убиецът е успял да се скрие в една от двете стаи или в самата кула. Но и това началник Крагх изключваше:
C>
	Когато разбихме заключената врата, полицията предприе оглед на всички стаи, коридори и кулата. Прозорците бяха затворени, стаите — празни.
C$
	Нещо обаче ме притесняваше. Никъде в доклада Крагх не беше споменал вградения шкаф в стаята под камбанарията.


#	ІІ
	Църковният хор беше започнал с репетициите за коледния концерт, когато отворих тежката врата и влязох. Няколко минути останах така, за да ги послушам. Мъчеха се над „Коледна оратория“ на Бах. Когато стигнаха до трета кантата „Herrscher des Himmels, erhöre das Lallen“, продължих навътре към стаята под камбанарията.
	Беше лесно да се пропусне вграденият шкаф. Вратата беше боядисана в същия цвят като стената. Вдигнах единствената кукичка и го отворих.
	Беше пълен със съдове, стеаринови свещи и сборници с псалми. Имаше известно разстояние между рафтовете и вратичките. Дали мястото беше достатъчно за един човек? Не беше лесно да се каже. Теоретично погледнато, някой по-слаб можеше да стъпи на пода и да се вмести в пространството между рафтовете и вратата. Или?
	Реших да пробвам. Събух си обувките, оставих палтото си на един стол и се покачих в шкафа. Рафтовете притиснаха гърдите ми, когато опитах да дръпна вратата. Не беше възможно да я затворя напълно. Но ако я държах плътно до мен, оставаше едва 5–6 сантиметров отвор.


#	ІІІ
	— Прекалено тясно!
	Въпросът ми беше изнервил бившия полицейски началник Йорген Крагх. Седяхме в противоположните страни на кухненската маска, застлана с покривка на цветя. Беше сипал кафе и за двама ни. Бях измръзнал от разходката под дъжда.
	— Сигурен ли си? — попитах.
	— Зрял човек? В тесния шкаф? Абсолютно невъзможно!
	— Погледнах го. Съгласен съм, че е тясно. Но смятам, че слаб човек би могъл да се смести между рафтовете и вратата.
	— Трудно си го представям.
	— Аз пробвах.
	Гледаше ме изумено.
	— Имаше място! Честно казано, не успях да затворя вратата напълно. Но е възможно да не сте обърнали внимание, че е зеела леко. И затова се чудя дали сте проверили шкафа?
	— Хм.
	— Крагх? Проверихте ли шкафа?
	— Разбира се, че проверихме шкафа.
	— Не си го споменал в доклада си?
	— Нямаше какво да кажа.
	— Кога го проверихте?
	— Кога?
	— Да.
	— Как мога да си спомням?
	— Нека те попитам по друг начин: Беше ли шкафът проверен веднага след като влязохте в стаята?
	— Не си спомням.
	— Значи теоретично погледнато е възможно убиецът да се е криел в шкафа, изчаквайки ви да излезете?
	Всичко в него — погледът, гласът, позата — крещеше, че съм засегнал чувствителна тема, несигурност, нещо, което вероятно го е изяждало години наред.
	— Не забравяй, че нямахме цялото време на света — каза той. — Знаеш как беше: Свещеникът лежи мъртъв под кулата, ти връхлиташ вътре, трябва да разбиеш заключена врата, бързаш нагоре към самата камбанария, за да провериш дали някой не се крие там — кой да ти мисли за затворен шкаф? — Вдигна рамене. — Да, на теория някой може да се е криел там. Но никога не съм вярвал, че е така. Не. Трудно е да се предположи.
	— Но не сте проверили? Казваш, че… така и не сте проверили?
	— Не знам. Това е моят най-честен отговор. Не си спомням. Не беше важно и темата никога не беше засягана. Знам, че специално аз не съм отварял шкафа. Но това не означава, че някой друг не го е направил. — Пауза. — Просто не знам.
	Съчувствах му. Всички сме поемали по преки пътища, за което по-късно сме съжалявали. Забравяли сме нещо. Изоставяли сме. Обикновено се отърваваме. Защото никой не открива. Никой не научава. Защото не е важно. Но понякога биваме преследвани от миналото ни безразличие. Биваме подведени под отговорност.
	— Дяволската маска — казах колебливо. — Имаш ли някаква теория какво се е случило с нея?
	Преглътна няколко пъти, преди да продължи.
	— Маската… Да, тя. Дяволската маска. Не знам кой може да я е взел или какво е станало с нея. Просто изчезна. Случва се. Неща изчезват. Но не сме се занимавали с нея. Не беше важна. Или поне не я смятахме за такава тогава. Но какво е станало с нея? Кой я е взел? Не знам, това е жалката истина, не знам. — С нокът изчовърка някаква коричка от ръката си. — Никога не е била централна тема в разследването. Тази древна маска.
	— Кога последно е видяна?
	— Март 1963 г. За да помогна на Коре Борг, бях слязъл с него долу в криптата да изкопаем едната от надгробните плочи, защото музеят искаше да я изложи. Тогава успяхме да зърнем маската. Жестока гледка.
	— Тоест е изчезнала някъде между март и убийството на Понтиус Фелдберг?
	— Основателно предположение. След смъртта му се разрових из всички слухове за духове и призраци и чисто рутинно проверих дали маската е на мястото си. Не беше.


#	IV
	Докато вървях към центъра, Симон Фелдберг звънна. Беше бесен. Не му бях казал за посещението си при майка му. И сега някой — вероятно самата Сесилие Фелдберг — му беше разказала.
	— Не знаех, че планираш да говориш с майка ми — каза той остро. — Защо не ми каза нищо за това?
	— Съжалявам. Но се опитвам да говоря с всички, които могат да знаят нещо. Все пак майка ти е била най-наясно с това, което се случва с баща ти.
	— Белтьо, тя има деменция!
	— И въпреки това има проблясъци от време на време.
	— Трябваше да ме уведомиш.
	— Разбирам. Съжалявам.
	— Трябваше да присъствам.
	От какво се страхуваше? Че майка му щеше да каже нещо, което не трябва?
	— В църквата ли си?
	— Да. Защо?
	— Исках да говорим. Не съм далеч.


#	V
	В момента, в който оставих телефона, той извибрира и видях, че получих имейл. Беше Пиеро Фичино — моят италиански приятел и помощник. Имейлът беше толкова дълъг, че трябваше да седна на пейката на една автобусна спирка, за да го прочета:
C>
	Въпросите ти ме изпратиха на интересно издирване. Допитах се не само до моята библиотека и тайните кътчета на интернет, но и до добрите ми контакти със старите колеги от тайния архив на Ватикана. Не знам дали отговорите ми ще са ти от полза, но вероятно ще допринесат за разясняването на мистериите, с които си се захванал там горе, в Ювдал.
C$
	Цял клас ученици в светлоотразителни жилетки вдигаха врява около пейката, на която седях. Проследих децата с поглед, преди отново да се заровя в телефона. Първо Пиеро беше отговорил на въпросите ми за черната книга:
C>
	Гримоарите са били разпространени из големи части на Европа по онова време, а не само в Норвегия. Мнозина гледали на черната книга като тайно продължение на Библията. Казвало се, че магьосници и свещеници заимствали описанията на древни египетски заклинания от първите библейски текстове. Тези окултни, херметични текстове били запазени за духовенството. Казвало се, че първоначално магиите били част от шеста и седма книга от Петокнижието, които след това били редактирани и влезли в апокрифната Библия. Доста забавно, но е съществувало поверие, че оригиналната, пълна Библия — с двете допълнителни книги от Петокнижието — се е намирала в катедралата в родния град на Мартин Лутер — Витенберг. Там тя била заключена и прикована в бял мраморен ковчег в мазето на църквата.
C$
	Пиеро нямаше отговор на това защо Конрад Кремер е решил да замине от Хайделберг към Ювдал. Но във Ватикана имало писмо от курфюста Йохан Вилхелм II до папа Климент XI, което посочвало, че Кремер бил в конфликт с църковните и държавни институции и че те го обвинявали в сключване на споразумение с дявола и неговите демони:
C>
	Много неща сочат, че Конрад Кремер е бил или прогонен от Хайделберг, или е решил да напусне родния си град, за да избегне религиозни и наказателни последствия. Но историческите документи не споменават защо се е озовал точно в Норвегия и Ювдал.
C$
	Пиеро също пишеше, че най-старото описание на Sigillum Dei се намирало в средновековния гримоар Liber Juratus. Изглежда, че трудът е сборник с познанията на група магьосници. Той не само разказва как човек може да се отърве от Чистилището, но и как се призовават демони. Sigillum Dei бил също споменат в Clavicula Salomonis.
C>
	Доколкото успях да разбера, съществуват различни версии на Sigillum Dei в различни трудове. Една от тях е в италиански ръкопис, част от колекцията на Хайман Михаел. В библиотеката му имало доста стари еврейски текстове, равинска литература и дори Талмуда, сборник с цитати и еврейски закони на близо 15 века.
C$
	По-нататък Пиеро споменаваше ръкопис в Бодлийъновата библиотека в Оксфорд, в който Sigillum Dei, демонът Декарабия и дванайсетте вавилонски дяволски маски са споменати.
C>
	Sigillum Dei бил магическа диаграма — Печатът на Господ. Според ръкописа Sigillum Dei нямал абсолютно никаква еврейска или християнска връзка, но бил-заедно с дванайсетте маски (които трябвало да се носят от вавилонски първосвещеници) — портал между земното царство и това на мъртвите.
C$
	Небе и земя. Взе да ми идва в повече.


>>	19
>>	Гробът на Понтиус

#	І
	Някъде бях чел, че астрономите към университета в Хавай били открили огромна празна дупка в съзвездието Еридàн в южното небесно полукълбо. Простирайки се на 1,8 милиарда светлинни години, то е най-голямата позната структура във Вселената.
	И аз имам няколко подобни дупки в мозъка си.
	Опитвах се да схвана, да открия връзки между малки и големи въпроси. Но ставаше точно обратното. Колкото по-надълбоко ровех, толкова повече се обърквах. Всеки въпрос пораждаше нови. Всяка нова информация беше като билярдна топка, която удря друга в черепа ми.
	Ако маската е изчезнала някъде между март и септември 1963 г., не беше необичайно да го свържа с убийството на Понтиус Фелдберг. Сега осъзнавах, че маската — ако въобще е имала нещо общо с убийството — вероятно се намира в гроба на Понтиус.
	Мисълта не ми хареса. Значи не стигаше да отворим гроба на Конрад Кремер. Трябваше да отворим и този на Понтиус Фелдберг.


#	II
	— Защо?
	Свещеник Симон Фелдберг ме погледна тъжно, въпросително.
	Защо? Какво трябваше да отговоря? Наречи го интуиция. Но чувствах все по-голямо убеждение, че маската трябва да е в ковчега. Да, там е била. И затова е изчезнала. Някой я е положил в ковчега на Понтиус, преди да бъде затворен.
	Бях отишъл в църквата, за да обясня по възможно най-добрия начин теорията си на Симон. Не се справях много добре. Но не можеше да е съвпадение, че маската е изчезнала заедно с баща му. Следователно не беше напълно изключено тя да е в гроба с него.
	— Не е напълно изключено? — извика той. — Това достатъчно основание ли е?
	— Симон… Откриването на маската е важно от културно-историческа гледна точка. Но също ще отвори нови вратички за разследването. Не само за убийството на баща ти, но и за това на Даниел Люке.
	— Как?
	— Ако маската е в ковчега, то трябва някой да я е сложил там. И в такъв случай ще успеем да стесним значително кръга от заподозрени. И ако Даниел Люке е успял да разбере къде е тя, имаме вероятен мотив за убийството му.
	Въздъхна дълбоко и продължително.
	— Последното място на покой на човек е нещо повече от дупка в земята — каза той. — Църковната земя е свята. Гробът — също.
	— Наясно съм, Симон. Но е важно.
	— В края на краищата всичко зависи от енорийския съвет, а не от мен.
	— Енорийският съвет е некомпетентен. При положение че полицейският началник е ръководител, съветът не може да вземе решение за нещо, засягащо разследването.
	— Тоест зависи от нас, опечалените?
	— Не. Вие, разбира се, ще си кажете мнението. Ако откажете, ще бъде отнесено към окръжния съд. Но за мен е важно да разберете. И да дадете съгласието си. Не ми е никак лесно да ви моля за това.
	— Не мога да проумея какво ще прави маската в гроба на баща ми? — Симон остана замислен. И след това каза категорично. — Не! Един гроб не трябва да се разравя.
	— Важно е за случая.
	— По-важно от задгробния покой?
	— Маската е културно-историческо съкровище, струващо милиони. Ако е в ковчега на баща ти, тя не само ще помогне за разкриването на случилото се през 1963 г., но и ще обясни защо някой е искал толкова много да попречи на Даниел Люке да стигне до дъното на нещата.
	— И все още не разбирам защо или как.
	Честно казано, нямах смислен отговор. Просто усещане.
	— Не мога да одобря отварянето на гроба на баща ми — каза той най-накрая. — Съжалявам, но казвам не.
	— В такъв случай сега всичко зависи от съда.
	— Разбирам. Но ще се случи без моето одобрение.
	— Трябва да говоря и с брат ти. И с майка ти. Може би искаш да дойдеш с мен до старческия дом? Ще направя нов опит да поговоря с нея.
	— Отново ли ще я притесняваш?
	— Обещавам да не го правя.
	— Не е ли достатъчно всичко, което е понесла?
	— Искаш ли да дойдеш? Вероятно ще се чувства по-спокойна, ако си там?
	Каза, че щял да си помисли.


#	III
	По време на следобедната среща в началническия си кабинет Айлерт Дален ни запозна с показанията на Мария Крагх Фелдберг и разследването от последното денонощие. След неговия преглед и този на Сири Шау, както и по-общите открития от ръководителите на техническия екип, аз взех думата, за да попитам за резултатите от ДНК-анализа на фалангата на Конрад Кремер. Отклонявайки темата, началникът каза, че подобни неща отнемали време, при положение че случаят не е приоритетен.
	С други думи не беше направил нищо.
	— За да бъда честен — каза той, — се съмнявам от колко голямо значение би била една връзка между Конрад Кремер и потенциален заподозрян в наше време.
	— Малко вероятно е ДНК на стотици години да ни изведе напред в разследването — допълни Сири.
	Повечето от полицаите кимнаха одобрително.
	Тъй като вече бях привлякъл вниманието на разследващия екип, се възползвах от случая да попитам защо никой от тях не беше говорил с Бертхолд Ауне.
	— Кой? — попитаха Дален и Шау почти в хор.
	— Професор Ауне. Теологът. Той е помагал на Понтиус Фелдберг и Йорген Крагх в изучаването на демони.
	Началникът не се сдържа и изсумтя.
	— Даниел Люке се е свързал с него преди няколко месеца — казах.
	— Това със сигурност се е разбрало от мобилната активност — каза той.
	Погледна въпросително към Сири Шау, която каза:
	— Възможно е. Не съм обърнала внимание на името. Но все още не сме успели да звъннем и проверим всички, с които Даниел Люке е говорил през последните месеци.
	— С какво Ауне може да помогне? — попита Дален.
	— Мислех, че сте говорили с всички значими свидетели. Разследването на демоните може все пак да свърже трите случая.
	— И точно по тази причина ти си в екипа — отбеляза Дален. — Какво каза теологът?
	Накратко представих информацията, която Бертхолд Ауне имаше за Декарабия, Лилит и най-релевантните препратки към „Хитростите на демоните“ и „Ключът на Соломон“. Погледите на полицаите доказваха, че беше добре, че точно аз, а не някой от тях, беше говорил с професора. Продължих, представяйки писмото от курфюста Йохан Вилхелм II до папа Климент XI, след това Sigillum Dei и _Liber Juratus_ и разбира се, монетите, свързани с дванайсетте маски.
	Бях едва на половината, когато осъзнах, че не ме слушат. Благодарих за вниманието и се отдръпнах назад, сядайки на единия от первазите на прозорците. Колективна въздишка на облекчение премина през стаята.
	През прозореца две учителки от детската градина бяха опънали ластик, на който група деца скачаха. Изглеждаше, сякаш ловяха риба, а децата бяха стръвта. Пред Spar*1 беше паркирал бус със спусната платформа, върху която имаше нестабилен палет със зеленчуци. Група ученици прекарваха свободния си час пред Mix*2.
	[*1 Верига супермаркети в Норвегия. — Б.пр.]
	[*2 Верига павилиони в Норвегия. — Б.пр.]
	И тогава получих нов имейл от Декарабия:
C>
	От: Декарабия <decarabia_666@outlook.com
	До: Бьорн Белтьо <bjorn.belto@iakh.uio.no
	Тема: Слепи глупци!
	Дата: Сряда, 14 октомври 2015 г.

	И ще ходиш пипнешком по пладне, както слепец ходи пипнешком в тъмнина, пише Мойсей. И очите на слепите ще прогледнат из мрака и тъмнината, пише Исая. Слепи глупци!, пише Матей. Още преди хиляди години Библията е предсказала вашата грешка. Мъчите невинните, а оставяте виновните на свобода. Хващате непровинените и сте слепи за истината. Пуснете почтените от изгнилите килии. Обърнете поглед към истината.
	Аве Сатана!
C$
	След срещата дръпнах Айлерт Дален и Сири Шау настрана и им показах имейла.
	— Още един? Упорит демон е този! — отбеляза начал никът.
	— Разбира се, казах на Дален за предишния имейл — обясни Сири.
	— Няма за какво да се притесняваш — каза той, когато го прочете. — Написалият го не е наясно с различна информация от тази, която е в медиите. Когато Microsoft ни дадат IP-адреса, ще се докаже, че това е писано от някой шегаджия в Хоксун*1 или Вадьо*2. От напълно друг край на страната.
	[*1 Град в Южна Норвегия. — Б.пр.]
	[*2 Град в Северна Норвегия. — Б.пр.]
	— Така и така сме застанали тук, има и нещо друго, което искам да ви споделя — казах.
	Началникът и Сири размениха погледи.
	— Искам да отворя гроба на Понтиус Фелдберг — казах.
	— Искаш какво? — възкликна Айлерт Дален.
	Повторих най-важните аргументи, но той беше скептичен.
	— Ако полицията не помоли за това гроба да бъде отворен — казах, — аз лично ще помоля Дирекцията за културно наследство за съдействие.
	Началникът поклати глава.
	— Отварянето на един гроб е чист бюрократичен ад — каза той.
	— Не е нужно да е толкова трудно — каза Сири. — Според правилника за погребения църковното настоятелство дава право на местния енорийски съвет да позволява или не изравянето на труп.
	— И аз ръководя енорийския съвет — каза Дален.
	— И Мария Крагх Фелдберг като член — добави Сири.
	— Значи случаят трябва да бъде отнесен до окръжния съд. Те ще кажат дали отварянето на гроба е значимо за разследването.


#	IV
	Сесилие Фелдберг седеше в салона заедно с баща си, Коре Борг, когато Симон Фелдберг и аз влязохме в старческия дом на Ювдал късно следобед. Тя плетеше, а старият свещеник пиеше кафе. Когато видя сина си, цялата засия. И после видя мен.
	Не се уплаши.
	— А, това не е ли онова момче! — възкликна тя, сякаш нищо не беше станало последния път, когато я посетих. Очевидно беше забравила, че бях демон. Опитах се да се усмихна по възможно най-човешки начин. И тя ми се усмихна. Сякаш бях нейният блуден син, който най-накрая се е завърнал от далечно странстване.
	Коре Борг се изправи бавно и се здрависа първо с внук си, а след това с мен.
	Придърпах един стол до Сесилие Фелдберг и седнах на известно разстояние, наблюдавайки я как плете.
	— Сесилие, искам да поговоря с теб.
	— 34-35-36… бримки.
	— Става въпрос за Понтиус.
	Пъргавите й пръсти спряха. Остана така, с ръце, замръзнали по средата на движението.
	— Понтиус? — попита Коре Борг.
	— Трябва да отворим гроба му.
	Изминаха няколко дълги секунди.
	— Сесилие, съгласна ли си? — попитах.
	Не беше в състояние да ми даде разрешение, но почувствах, че е правилно да я попитам.
	— Защо, за Бога, ще отваряте гроба на Понтиус? — попита Коре Борг. И силата, и властта се бяха завърнали в гласа му.
	Опитах се да обясня възможно най-добре. Коре Борг издаде няколко сърдити звука.
	— Майко? — каза Симон. — Той пита дали си съгласна? И после добави по посока на Коре Борг: — Аз отказах, дядо. Един гроб е свято място.
	Коре Борг го потупа одобрително по рамото.
	— Въпреки това ще бъде отнесено към окръжния съд — обясних. — Нито полицията, нито близките имат последната дума.
	Сесилие Фелдберг се взираше някъде напред.
	— Понтиус вижда толкова странни неща.
	Пауза.
	— Какво вижда? — попитах.
	— Майко? — обади се Симон.
	Тя изплете осем-девет бримки.
	— Дяволи. Демони. Това виждаше. Общо казано. — Отчаяние се изписа върху лицето й. — Дяволи и демони — повтори тя на себе си. — Общо казано.
	Коре Борг потръпна.
	— Ето, започва се!
	— Понтиус е виждал дяволи и демони? — попитах, най-вече за да поддържам разговора. Въпреки че вчерашният ден беше обгърнат в мъгла, беше възможно тя да си спомня нещо от далечното минало.
	— Точно, както Лорънс каза. Дяволи и демони — каза тя.
	— О, този непрокопсаник! — викна Коре Борг. Нещо в него се подпали, гняв, толкова силен, че видях проблясъците в погледа му.
	— Какво каза Лорънс? — попитах Сесилие.
	— Че Понтиус отишъл да ги види! — Очите й се напълниха със сълзи. — Горкият Понтиус. Горкичкият, горкичкият Понтиус. — Продължи да плете. По движенията на устните й разбрах, че брои бримките на ум. Изведнъж тя срещна погледа ми. — Познавам ли те? Да не би да си болен, толкова си блед?
	— Казвам се Бьорн Белтьо. Бях тук вчера.
	— Така ли? Много хубаво.
	— Опитва се да разбере какво се е случило с татко — каза Симон.
	— Дошъл е чак от Америка — каза тя. — Само си помисли. Америка.
	— Говориш за Лорънс, нали? — попитах аз. — Лорънс Голдуотър?
	— Ах. Той ги доведе със себе си. — Тя погледна нагоре. Първо баща си, после сина си. — Не вярвате ли, че беше така?
	— Кого е довел, майко? — попита Симон.
	— Тези… демони.
	Погледът й беше изпълнен със страх.
	— Дяволът е в музиката, казваше Понтиус. Музиката е езикът на дявола. Да, казах му го. — Езика на дявола, да!
	— Какво каза — на кого? — попитах.
	— На младия мъж, който беше тук. Който търсеше Понтиус. Но Понтиус не е тук. Той е в църквата. Работи над неделната проповед. Обича да работи в църквата.
	— Млад мъж е бил тук?
	— Няколко пъти. Красив, млад мъж. — Тя кимна.
	— За Даниел Люке ли говориш?
	— Понтиус никога не беше тук, когато той идваше.
	— За Даниел Люке ли говори? — попитах Коре Борг.
	— Възможно е. Идва няколко пъти да ни интервюира.
	— Сесилие — казах в опит да я насоча към нова следа. — Спомняш ли си нещо за една маска? Дървена маска. Така наречената дяволска маска.
	Отново спря рязко. Предпазливостта се изписа върху лицето й.
	— Казах на Понтиус — прошепна тя. — Трябваше да бъде внимателен.
	— Внимателен?
	— Тази маска… — Тя поклати глава. — Лорънс така и не осъзна каква сила има тя.
	— Значи си спомняш маската?
	— Уф! — извика Коре Борг. — Мисля, че това е достатъчно.
	Сесилие Фелдберг понижи глас.
	— Беше опасна тази маска. Дяволът живееше в нея.
	Коре Борг:
	— Сесилие! Достатъчно!
	Тя се престори, че не чува баща си.
	— Конрад Кремер я е донесъл тук в Ювдал. Зъл човек е бил.
	— _Сесилие!_
	— Понтиус го видя няколко пъти.
	— Видял е Кремер? — попитах.
	— Горкият, добричък Понтиус.
	— Затова искаме да отворим гроба — казах. — Възможно ли е маската да е сложена в ковчега му?
	— Мъртъв ли е Лорънс?
	— Говоря за гроба на Понтиус.
	— Добрият, мил Понтиус.
	Симон хвана дланите на майка си в своите. Нейните бяха толкова малки, толкова крехки, а неговите — огромни.
	— Майко. Той иска да отвори гроба на татко.
	— Това няма да се хареса на Понтиус.
	— Имаш ли нещо против? — попитах.
	— Трябва да питаш Понтиус. Негова работа си е.


#	V
	Нищо не е просто. Симон Фелдберг се противопоставяше на отварянето на гроба на баща си. Брат му, Петер, смяташе, че е благоразумно. Вдовицата Сесилие беше лишена от глас заради деменцията. А енорийският съвет беше некомпетентен. Коре Борг отказа. Така че за да заеме правилната позиция, прокурорът изиска съгласието на окръжния съд. Въпреки че съдът щеше да претупа случая, не искахме ние да сме тези, които ще вземат крайното решение.
	— В най-добрия случай, утре следобед — каза Сири.
	Седяхме в малката кухня в управлението. Сири беше сипала две чаши кафе, които имаха вкус на размит пясък.
	— Не разбирам защо вярваш, че ще откриеш маската в гроба — каза тя.
	— Открихме сатанински монети в гроба на Конрад Кремер.
	— Това не означава, че маската се намира в ковчега на Понтиус Фелдберг.
	— И въпреки това вярвам. Изчезнала е при смъртта на Понтиус.
	— Е, и?
	— Ако някой е сложил маската в ковчега на Понтиус, това ще ни даде нов поглед над случая.
	— Над този стар случай, да. Но не и над убийството на Даниел.
	— И продължавате да не се интересувате от това, което ви казвам.
	— Не е вярно.
	— Просто питай началника.
	— Ти! На твоя страна съм!
	— О, така ли?
	— Бьорн, да ти кажа ли нещо?
	Погледнах я въпросително.
	— Не си ли се чудил защо си повикан като експерт само след едноседмично разследване?
	— Не?
	— Трябва да обещаеш, че няма да издадеш на никого това, което ще ти кажа.
	— Добре.
	— Аз помолих да бъдеш повикан като исторически експерт.
	— Ти?
	— Разследването изпадна в застой още същия уикенд след убийството на Даниел Люке. Когато дойдох миналия понеделник, разбрах, че проблемите на Дален идваха от контрола. Никога не е водил толкова голямо разследване. И е, както си забелязал, доста упорит и инатлив. Лоша комбинация. Изключено беше да счете двете исторически събития като важни за убийството на Даниел Люке.
	— Какво общо има това с мен?
	— Осъзнах, че този случай е доста необикновен. Въпреки че има много качества, началник Дален не се интересува ни най-малко от по-странните гледни точки. Самият ти знаеш колко е скептичен относно връзката с другите два случая. Вероятно е свързано и с отношенията му със стария началник Крагх. Дален смята, че Крагх е съсипал разследването заради грешно приоритизиране. Не се разбират Дален и Крагх. По тази причина той е особено бдителен и стои настрана от всичко, свързано с окултизъм, демони и подобни неща. Заради това и не му допада фактът, че задълбаваш в историческото и мистичното.
	— Тоест си искала да дойда, за да избегнеш караницата с Дален?
	— Не ме е страх от конфликти. Но по-скоро исках да използвам авторитета на Крипос, за да го принудя да разследва и по-окултните страни на случая. Въпреки че аз самата не вярвам в духове или демони, смятам, че е важно да се прецени как тези елементи — или _вярата_ в тях — може да са повлияли на случилото се. Предложих те като исторически експерт едва когато го съгласувах с моя шеф в Крипос. Той се свърза с директора на полицията, който от своя страна потърси епископа — общ фронт, който Дален трудно можеше да победи. Естествено, за нас беше важно началникът да не мисли, че минаваме през него и властта му.
	— Е, той го прави.
	Сири се засмя.
	— Не слуша и мен — казах.
	— Може би така изглежда. Но повярвай ми. Слуша те. Чрез самото ти присъствие и твоята — тя сдържа усмивката си — твоята настоятелност, ти го караш да обръща внимание на неща, които преди това би отхвърлил.
	Отпихме по малко кафе. Сири направи гримаса.
	— Ако някой е търсил активно дяволската маска, то имаме възможен мотив — казах.
	— Защото има антикварна стойност?
	— Антикварна. Финансова. Историческа. Религиозна. Какво знам аз? Не звучи чак толкова невероятно някой да стигне далеч, за да се добере до маската.
	— Толкова далеч, че чак и да убие?
	— Може ли да предположим, че Даниел Люке е намерил следа, водеща до маската, и че убиецът е искал да го изпревари?
	— Чудя се нещо, Бьорн. Маската почти не се споменава в книгата на Даниел Люке. Не изглежда да й е обръщал особено внимание.
	— Може би не е искал да привлича внимание към нея?
	Теорията ми разсмя Сири.
	— Този американски органист, Лорънс, предизвиква интереса ми — казах. — Изниква в най-различни връзки. И сега последно, когато говорих със Сесилие. Голдуотър е имал връзка с едно от момичетата. Звучи ми като типична злоупотреба с малолетна.
	— Стара информация. И далеч не толкова важна за нашия случай.
	— Ами ако Лорънс Голдуотър е имал нещо общо с убийството на Понтиус Фелдберг?
	— Беше отписан още на ранен етап. Знаеш. Алиби.
	Сетих се, че бях прочел нещо за органиста в книгата на Даниел Люке. Извадих папката с принтираната чернова. Трябваше да разлистя доста страници, преди да открия препратката.
C>
	Лорънс Голдуотър е бил популярен мъж в Ювдал. Младите жени в селото смятали, че е прекрасно да има органист от САЩ. През есента на 1963 г. той се преместил обратно в Калифорния и основал рок бандата Foxx, която постигнала успех в края на 60-те.
C$
	— Ами ако се е върнал? — казах.
	— Тук? Какво искаш да кажеш?
	— В Ювдал! Ами ако Даниел Люке е открил информация, която е накарала Лорънс тайно да се върне обратно в Ювдал?
	— За да убие Даниел Люке? — Сири се усмихна добродушно. — Скъпи ми Бьорн. За какви ни мислиш? Вече проверихме самолетните компании. Проверихме и паспортния контрол. Както в САЩ, така и в Норвегия. Подобни неща прави полицията. Лорънс Голдуотър не е бил в Норвегия от петдесет години. И ако мога да добавя, е нямал работа тук. Ако Понтиус Фелдберг е бил убит, то давността на престъплението е изтекла през 1988 г. Голдуотър е доста възрастен, Бьорн. Защо му е да убива някой в чужда страна, за да скрие нещо, за което вече не може да бъде съден? Отписали сме го от случая.
	Имаше право. Теорията ми куцаше и беше нелогична. И въпреки това не успявах да се отърся от подозрението, че Лорънс Голдуотър — въпреки времето и разстоянието — имаше нещо общо с убийството.


#	VI
	— Видях, че умря. Със собствените си две очи.
	Дъждовните капки, стичащи се по прозореца зад редактор Курт Люке, обрисуваха криволичещи пътечки. Лицето му беше сиво и изпито. Бащата на Даниел Люке не говореше за смъртта на сина си, а седеше пред мен като свидетел по случилото се с Понтиус Фелдберг.
	Кабинетът му в редакцията на „Ювдалски вестник“ приличаше по-скоро на склад. Купчини с вестници. Документи и папки. Високи камари с книги. До стената: колело. Беше заключил вратата към шумната редакционна стая. Гласовете на журналистите звучаха като постоянно, далечно бръмчене. Първите страници от броя от миналата седмица все още висяха по стените на редакцията.
	— Бях на 13 тогава. Майка и татко бяха изключително набожни. Седяхме отвън в двора на църквата, майка и татко говореха с шефа на банката, когато звук или раздвижване горе в кулата привлече вниманието ни.
	Не казах нищо. Взираше се в някаква точка над главата ми.
	— Понтиус Фелдберг не скочи. Това мога да кажа със сигурност. Не седеше на ръба на прозореца, чудейки се и преценявайки дали ще се осмели да се хвърли в нищото. Не. Той полетя с тласък, навън, сякаш някой с огромна сила го беше избутал.
	— Видя ли някой друг освен него?
	— Не. Никого. Просто изглеждаше сякаш е бутнат.
	— Мислил ли си кой може да е бил?
	— Разбира се. Кой не го е правил? Не е голяма тайна. Лорънс Голдуотър. Органистът.
	— Смяташ, че Лорънс Голдуотър е убил Понтиус Фелдберг?
	— Началникът твърди, че имал алиби. Сесилие и няколко други били вътре в църквата заедно с него, когато се рлучило. Не мога да оспорвам фактите. Но ти ме попита дали имам подозрения. И затова аз отговарям Лорънс Голдуотър.
	— Някои смятат, че бил клисарят?
	— Оскар? Не. Той беше просто един стар нещастник. Вдовец. Обичащ да се занимава с малки момичета. Трябва да говориш с Вибеке Грандал. Тя беше една от любимките му.
	— Вече говорих с нея.
	— Малък свят е тук. Ювдал. Прозрачен. Всички знаят всичко за всички.
	— Може ли да попитам — какво, мислиш, се е случило с Даниел?
	Той гледаше право напред. От главната редакция отвън се процеждаха звуци от звънящи телефони, тракащи клавиатури и приглушени разговори. Опасявах се, че съм задал оскърбителен въпрос, че съм се осмелил да разровя болезнена, отворена рана.
	— Разказахме всичко на полицията, жена ми и аз. За Даниел. За капризите му. Но не знам доколко са ни изслушали. Ако искаш да говорим, си добре дошъл вкъщи на вечеря. Довечера. Утре вечер. Когато е удобно. Не е лесно да седя тук и да говоря за това.
	— Нямам планове довечера, с удоволствие ще намина.
	След разговора ни той ме упъти към архива в мазето, където пазеха старите броеве.
	Да разгърна вестник от 1963 г. беше сякаш да чета роман на ужасите. С най-голяма сериозност „Ювдалски вестник“ описваше как хората в селото виждали демони и духове. _Ново видение на демон_, гласеше едно от заглавията. Призрак в двора на църквата, гласеше друг. Психолог: Масова психоза върлува в Ювдал. Заглавието на изданието от понеделник, 16 септември 1963 г., беше изключително отрезвяващо:
C>
#	Свещеник Фелдберг загинал след трагично падане от камбанарията
C$


>>	20
>>	Изповедта

#	I
	Да изгубиш дете. Най-голямата мъка.
	Нямам деца. И въпреки това мога да си представя безкрайното отчаяние.
	Когато трагедия обхване едно семейство, тя го изяжда отвътре. Видях го в лицето на Мариане Люке, майката на Даниел. Посивяло. Безжизнено от многото лекарства. Общопрактикуващ лекар, посттравматична развалина.
	— В болничен съм — беше първото, което тя ми каза.
	— Аз също — каза редактор Курт Люке. — Но не мога да понеса да прекарвам дните си вкъщи. Просто не мога.
	Живееха доста далеч от центъра на Ювдал, така че ми се наложи да отида с колата. Наричам я Бола. Ситроен 2CV, обикновена тенекия с весели фарове и изгнил таван. Сега беше паркирана зад ландровъра на семейство Люке и голфа на Даниел.
	По състоянието на дома им личеше, че Мариане Люке беше изпълнила дните си с чистене. Чистене, чистене, чистене. Преместване на стеаринови свещи. От холната масичка към перваза на прозореца. Обратно към холната масичка. Или най-добре над камината. Не, холната масичка беше най-добре.
	Черни секунди… минути… часове… дни.
	Мазето беше превърнато в дом за Даниел. Показаха ми го. Стая с кухненски бокс, тясна баня. Тоалетните му принадлежности и четката му за зъби бяха все още на мивката. Беше простичко обзаведена. Кожен диван, стъклена маса, огромен телевизор и модерна озвучителна система с четири големи колони, една в центъра, по една отляво и отдясно и буфер. Двойното легло заемаше по-голямата част от спалнята.
	— Имаше ли приятелка? — попитах внимателно.
	— Не и постоянна — отговори майка му двусмислено.
	— Даниел не можеше да бъде само с една — каза баща му. — Привличаше жените това момче.
	— Всъщност смятам, че беше влюбен — каза майка му.
	— Влюбен? — възкликна баща му учудено. Сякаш досега не бяха разговаряли за това помежду си.
	— В последно време… Не беше себе си. Навътре и навън по всяко време на денонощието. Не че го следях. Не и по този начин. Но се чуваше, когато отваря вратата или запалва колата, нали така?
	— Случвало се е да чуваме гласове на жени — каза бащата. — Но… той беше на 25. Момчето има право на личен живот… Имаше.
	Не знаеха нищо. Не и за Мария Крагх Фелдберг. Защото може би щяха да кажат нещо? Нея ли бяха чували? Възможно ли е да е била толкова недискретна и да е ходила с Даниел в дома му?
	Качихме се горе в дневната, където бяха сервирали кафе и вафли.
	— Познавате ли Лорънс Голдуотър? — попитах.
	— Даниел го посети в САЩ преди няколко седмици — каза Курт Люке.
	Намазах си домашен ягодов конфитюр върху гофретата и се замислих: Възможно ли е някоя жена да е забременяла от Лорънс Голдуотър през 1963 г.? Възможно ли е Лорънс — или това дете — да е убил Даниел Люке, за да скрие истината?
	— Разказа ли ви нещо от пътуването? Нещо, което Гол— дуотър е казал?
	И двамата поклатиха глава.
	— Голдуотър не е разкрил нищо интересно? — попитах.
	— Не и доколкото знам — каза Курт Люке. — Споменах на полицията. Имат записките на Даниел. Предполагам, че има нещо в тях.
	Записките на Даниел? Не ги бях виждал. Още нещо, за което да се обърна към началника. Бяха ми дали черновата на книгата му, но не и записките му. Отхапах малко от гофретата и преглътнах с кафе.
	— Беше доста уплашен напоследък — каза Мариане Люке.
	— Уплашен? От какво или кого?
	— Знаеш. От всичко станало.
	Кимнах. Но въобще не бях наясно за какво говори. Какво е станало?
	— Винаги беше толкова притеснителен. Още от малко момче. Страх от тъмното. Страх от всичко, което се криеше там в мрака. В гората. В мазето. На тавана. Призраци. Тролове. Водни духове. Всички ние надрастваме подобни неща. Но Даниел — как да кажа? Остана все така неспокоен и изпълнен с тревога.
	— Някой му изпращаше сатанински монети по пощата — каза Курт Люке.
	— Знаете ли кой?
	— Не. Бяха изпращани анонимно, разбира се. Предадохме ги на полицията. Провериха ги. Но не излезе нищо от тях.
	— Всичко това му дойде в повече, работата по книгата и ровенето в миналото — каза Мариане Люке. — Казваше, че вижда неща. Всичко, от Кремер до призраци и демони.
	Курт Люке поклати тъжно глава.
	— Чиста фантазия, разбира се — продължи Мариане Люке. — Самият той го осъзнаваше, някъде дълбоко в себе си. Беше обсебен от всичко, свързано с окултизма, демоните и мистиката. Докато… — Тя млъкна. Не знаеше как да се изрази.
	Останах още час при тях. Говорихме за Даниел, за миналото, за селото. Но не научих нищо съществено. Осъзнавах как мъката им — катраненочерна и потискаща — се пренасяше и върху мен. Да кажем, че изпитах облекчение, когато им благодарих за поканата и ги оставих в обятията на отчаянието.


#	II
	— Защо не ми казахте за записките на Даниел Люке?
	Изпълнен с възмущение, чувство на справедливост и гняв, седях пред вратата на началник Айлерт Дален. Надявах се да изглеждам внушително, всяващ страх, но за него вероятно бях просто един упорит нахалник.
	— _Защо?_ — повторих аз с ударение, за да подчертая колко нетърпелив бях. Когато се изнервя, гласът ми имаше навика да става писклив. Пречеше на авторитета ми.
	Началникът ме погледна с едновременно предаващ се и изтощен поглед. Дъждът трополеше по прозореца зад него.
	— Записките на Даниел? — повтори той.
	— Защо не съм получил достъп до тях?
	— Каква работа имаш _ти_ с тях?
	Чувствах се като досадна муха, кацнала върху една от позлатените звезди върху пагона на униформата му.
	— Искам да ги прочета.
	— Кой ти каза за записките?
	— Идвам директно от родителите му.
	— Но, за Бога…
	— Казаха ми, че е съставил някакви записки.
	— Белтьо! Мислех, че сме се разбрали да не притесняваш никого, свързан с убийството?
	— Те ме поканиха.
	— Не трябва да се месиш в разследването!
	— Не го и правя.
	— Колко пъти трябва да повтарям?
	— Опитвам се да си върша работата. И те ме _поканиха_.
	— Работата ти, _професоре_, е да откриеш какво е станало в миналото. _Миналото!_
	— Всъщност сме от един отбор, не го забравяй… Записките? — напомних му аз.
	— Имат ли връзка?
	— Няма как да знам, преди да ги прочета.
	— Не съдържат нищо съществено.
	— Къде са?
	— В нулевата папка*.
	[* Папка, в която полицията отделя всички несъществени документи, които не помагат в разследването. — Б.пр.]
	Разбира се. Трябваше да се сетя.
	— Къде да я открия…
	Вратата на съседния офис се отвори.


#	ІІІ
	Мария Крагх Фелдберг излезе от залата за разпит, пребледняла и разрошена, красива, както винаги.
	— Мария! — извиках.
	— Бьорн — прошепна тя, когато ме видя.
	— Приключи ли с показанията?
	Тя кимна.
	— Нуждаеш ли се от превоз до вкъщи?
	Тя продължи да кима.
	Изоставих идеята за записките и я прегърнах, докато притичвахме до колата ми под дъжда. За щастие, в това време нямаше никакви журналисти около управлението.
	— Мина ли добре? — попитах.
	Бях извор от глупави въпроси. Разбира се, че не беше минало добре. Отворих й вратата, заобиколих колата и седнах зад кормилото.
	— Наричам я Бола — казах, за да запълня тишината.
	— Нея?
	— Колата.
	— О, много хубаво.
	Да запалиш Бола звучеше малко като кухненски миксер. Завих по пътя. Чистачките се движеха трескаво от една на друга страна.
	— Ти? — каза тя.
	— Да?
	— Може ли да поговорим?
	— Разбира се.
	— Просто карай.
	— Към вас?
	— Не. Все още не. Просто карай. Нанякъде.
	— Добре.
	— Ще е хубаво да поговоря с някого. Преди да се прибера.
	Последното го изрече толкова тихо, че едва го чух.
	Завих през дъждовна завеса надясно по главната улица. Осветените витрини на магазините проблясваха покрай нас. Мария не каза нищо.
	— И… вярно ли е? — попитах.
	— Вярно?
	— Ти и Даниел?
	Надявах се да чуя категорично не. Но не стана така. Известно време седя притихнала. А след това въздъхна дълбоко и каза:
	— Какво означава „вярно“ всъщност?
	— Ами. Искрено?
	— Е, да. Имахме един вид връзка. Но не беше както си го представяш.
	Не знаех какво си представях, но снимките в съзнанието ми бяха изпълнени със срамни ситуации.
	— _Вид_ връзка?
	— Нещата не са винаги такива, каквито изглеждат. Понякога правим неща, които… — Тя не довърши изречението.
	Карах по моста, а след това по пустия главен път към Сетесдал. Тъй като нямахме цел, си мислех да покарам още известно време, а след това да обърна. Валеше още по-силно.
	— Правила съм много неща в живота си, за които сега съжалявам ужасно — каза тя.
	Представих си колата отвисоко, високо отгоре. Лъч светлина през дъжда в огромната гора, под планините и обширните хълмове.
	— Даниел… Какво да кажа? — прошепна тя.
	Какво да кажеше? Известно време седеше така, без да промълви нищо. И тогава:
	— Даниел е само едно от нещата, които ми се иска да не бях вършила.
	Изчаках продължението. Но то не дойде.
	— Знам, че беше глупаво от моя страна. Осъзнавам го.
	— Връзката?
	— Не беше връзка.
	— Не?
	— Казах _вид_ връзка.
	— Не разбирам какво значи това.
	— Нито пък аз.
	Дъждът трополеше по покрива.
	— Хората си мислят, че защото Петер е в инвалидна количка, аз съм потърсила по-млад мъж.
	И мен ме беше осенила тази мисъл.
	— Но не — каза тя. — Не е така.
	Отляво на нас се спускаше бързеят, разпенен и див, от Моршьо към Ювдал. Отдясно беше гората — мрачна стена. Покрай един скалист склон видяхме наклонен, сребристосив бор, който се беше надвесил над пътя. Дъждът се процеждаше през клоните.
	— Някога вършил ли си нещо, за което да съжаляваш ужасно много? — попита ме тя.
	Трябваше да помисля. Бях ли? Вероятно. Но не успявах да се сетя. Никаква идея. Въпреки това казах утешително:
	— Да, разбира се. Всички сме вършили.
	— Грешна стъпка. Глупост. Неразумно решение.
	За какво говореше тя?
	— Всички правим грешки — продължи тя. — Но те не ни определят. Разбираш ли какво искам да кажа, Бьорн? Нашите грешки не ни определят като хора!
	Карахме още известно време в октомврийския мрак.
	— Якоб ще ме намрази, ако разбере за мен и Даниел — каза тя.
	Якоб. Не съпруга й. Не дъщеря й. А Якоб.
	Помислих си: _Ако?_ Разбира се, че ще се разбере за връзката. Не ставаше въпрос за _ако_, а за _кога_.
	— Той е уязвим. Толкова чувствителен. Прекалено чувствителен. Не знам как ще го приеме.
	Трябваше да помислиш преди това, помислих си аз. Но не го казах. Вместо това рекох:
	— Вече не е дете.
	— В някои отношения е. Толкова е незрял. Особено спрямо мен. Прекалено привързан. Загрижен. Вероятно има нещо общо с диагнозата му. Каквато и да е тя. Лекарите не успяват да разберат какъв е проблемът. Ако въобще има някакъв проблем. — Гласът й я предаде, но се овладя: — Просто знам, че съм всичко за него.
	Замислих се за майка ми. Дълги години бяхме в лоши отношения. Едва на смъртния й одър открихме пътя обратно един към друг.
	Мария погледна часовника си.
	— Най-добре да се прибирам.
	Намалих, свих в един склад за дървен материал и обърнах.
	— Бях в дома на родителите на Даниел тази вечер — казах.
	— Горките хора. Няма да мога да ги погледна в очите.
	— Срещахте ли се там понякога? В дома на Даниел?
	Поклати глава и се изчерви леко.
	Ами къде са се виждали тогава? Не успях да я попитам. Но си го представих.
	Ако Мария и Даниел никога не са се срещали в дома му — кого тогава са чували родителите му? С няколко ли е бил едновременно?
	— Мога ли да направя нещо друго за теб тази вечер? — попитах, когато паркирах пред къщата й. Загасих двигателя. Скърцането на чистачките утихна.
	Мария ме хвана за китката, прегърна ме нежно и поклати глава. Нещо неопределено проблясваше в погледа й.
	— Благодаря — прошепна тя.
	Не знаех за какво ми благодари — дали за превоза, съчувствието или защото, по моя си непохватен начин, бях насреща да й помогна. Преди да излезе от колата, тя се наведе към мен и ме целуна по бузата. — Целувките имат различни форми. Има целувки, които съвсем естествено не биват считани за романтични или еротични. По-скоро биват описвани като езотерични или херметични — и имам предвид религиозно-философското учение, а не това за рибните кюфтенца*. Целувката на Мария не беше такава. Беше нежна и приятелска. Но ефектът беше еднакво парализиращ.
	[* От норв. hermetisk — херметичен, но и херметически. На български се използват две различни думи в зависимост от смисъла, но тъй като на норвежки контекстът е решаващ, авторът прави уточнение. — Б.пр.]
	— Веднъж направих нещо ужасяващо — каза тя тихо.
	Очаквах продължението.
	— Искаш ли да ми кажеш?
	Поклати глава и рязко отвори вратата.
	Нещо ужасяващо?
	Проследих я с поглед, докато притича под дъжда и отвори вратата на семейния съд.


#	IV
	— Къде си?
	— Вкъщи — отговори Ребека. Кратко. Сякаш съжаляваше, че беше вдигнала.
	Бях се върнал в хотела. Събрах кураж и й звъннах. Въпреки че не исках да чуя това, което искаше да ми каже. Знаех какво иска да ми каже. Нещо се беше пречупило. За това искаше да говори с мен. За връзката ни. Беше толкова очевидно. В думите, които изричаше. В паузите между тях. В думите, които не изричаше. Именно заради това отлагах толкова дълго разговора.
	— Искаше да говориш за нещо с мен? — попитах.
	— Не точно сега, Бьорн. Не е много удобно.
	Отново ли? Толкова късно? Но ме устройваше.
	— Всичко наред ли е в университета? — попитах.
	— Абсолютно.
	Учтиво. Сдържано. Чух я как преглъща.
	— Знаеш как е.
	Не знаех как е. Думите й бяха единствено с цел запълване на тишината помежду ни. Всеки отговор предизвикваше ново мълчание, което от своя страна изискваше нужда да се запълни. Може би точно затова разбрах.
	Имаше някой там. При нея. Не беше сама. Беше късно вечерта. Дори по-късно в Йерусалим. И не беше сама.


#	V
	Когато затворихме — без нежност, без мили думи — останах с телефона в ръка, взирайки се някъде напред. Не успявах да избия мисълта, че някой е в дома на Ребека, от съзнанието си. Просто не успявах. Затичах надолу по стълбите, поисках един от чадърите на рецепцията и излязох пред хотела. Мрачно, студено, пусто. Дъждът беше на път да премине в мокър сняг. Снежинките се плъзгаха по чадъра ми. Не видях нито мъж в суитчър, нито заблудени демони или вещици от дълбините на гората. Една кола се запъти нагоре към хотела. На светлината от фаровете, пробождащи мрака, дъждът изглеждаше като криволичещи нишки. Паркира пред хотела. Кола под наем от Hertz. Двама мъже излязоха от нея. Единият, в допълнение към куфара, носеше много фотографска техника. И двамата ме погледнаха продължително, преди да влязат вътре. След няколко минути взех да замръзвам и също влязох. Размених няколко думи с рецепциониста, който ми разказа, че двамата мъже били журналисти, дошли чак от Италия. Този случай започваше да придобива огромен мащаб. Качих се в стаята си. Взех си горещ душ и си мислих за Ребека в дома й в Йерусалим.
	Той беше с нея сега…


>	1963
>	Август — септември

E>
	Ваш баща е дяволът и вие желаете да вършите похотта на баща си.
@	Йоан 8:44
E$

#	От дневника на Понтиус Фелдберг
#	Понеделник, 26 август 1963 г.:
	_Страх ме е. Но нямам избор. Ако ще съм дясната ръка на Господ в този случай, готов съм да се жертвам. Дали не е опит Бог да ме изпита, да ме постави пред изпитание? Да не би Той сам да е посял съмнението в мен, за да ме прокуди след това накрай пропастта? Може и така да е, но не е моя работа да съдя Божите мотиви. Напротив: Доброволно ще се оставя да бъда използван. Но се страхувам. Страх ме е._


	В нощта срещу сряда Понтиус Фелдберг отключи старата дървена църква на Ювдал. С отварянето на вратата той сякаш чу отекването на стъпки. Спря се, заслуша се и извика:
	— Ехо? — Но църквата беше празна.
	Премина през главното помещение, стигайки директно до мястото на хора. Не искаше да светва, затова беше взел фенерче и няколко свещи.
	Запали ги, но все още беше тъмно и мрачно. Църквата миришеше на катран, на древни времена. Огледа се и се опита да отърси от себе си усещането, че не е сам.
	— Ехо? — провикна се той отново.
	Загледа се в напуканата, избеляла фигура на Христос на кръста. _С мен ли си тук, Господи?_ — попита той някъде вътре в себе си. Въпреки че дървената църква рядко се използваше, беше все пак Божи дом. Възможно ли е нещо древно и безсмъртно да се беше подслонило тук? Щеше ли Господ да позволи зли сили да влязат в дома му? Понтиус винаги беше гледал на дървените църкви като на храмове, които не са успели да се отърсят от езическите богове и символи. И Сатаната ли гледаше така на тях? И Господ? Нарочно ли Бог пропускаше факта, че злото се вселява в старите храмове? Само и само то да седи далеч от новите църкви?
	Понтиус застана до олтара, коленичи и долепи длани.
	— Боже — прошепна той, давайки воля на останалата част от молитвата, в която мисли и думи се сливаха. — Боже, Господи, помогни ми в начинанието тази нощ, помогни ми да уловя нечистите сили в дома Ти, ако са тук, и ме направи силен, да, силен и безстрашен, за да се срещна със Сатаната и демоните лице в лице, непоколебим, изпълнен със сила, Боже, и с Твоята милост и мощ да ги прогоним от тук, да бъдат заключени обратно в ада, откъдето идват, умолявам те, Боже, застани зад мен тази нощ и ме изпълни с милостта и силата си. Амин.

	* * *

	Изяде храната, която Сесилие му беше изпратила, и пи кафе от термоса. Не знаеше много за екзорсизма. Но не смяташе, че е от особено значение какви ритуали и правила човек следва. Най-важното беше да помолиш Господ да ти помогне да прогониш злото надалеч. От кръщелния купел в новата църква беше взел бутилка светена вода. От вкъщи — Библия. Напръска вода около себе си и вдигна Библията.
	— Господи, моля те, благослови това място и тази църква. Позволи Светият Дух да заживее тук, за да може всичко зло и нежелано да напусне. Боже, прогони всичко, което не принадлежи на Твоя дом, прокуди го.
	Стори му се, че чу звук, и се обърна. Но нямаше никого.
	— Сатана и демони — казвам ви: Вън! Вън оттук! Не сте добре дошли и в името Божие ви заповядвам да напуснете Божията обител!
	Тишина.
	— Ако сте тук, проповедник Конрад Кремер, ако Вашата мъртва душа обитава тази църква и Ювдал, то Ви казвам: В името Божие, махнете се оттук. Продължете към края, където ще откриете вечен покой.
	Без да се усети, той започна да се движи бавно в кръг, сякаш се страхуваше, че някой изведнъж щеше да изскочи зад гърба му.
	— Сатана… не сте добре дошли тук. В името Божие ви прокуждам! Махнете се от мен, махнете се от тази църква, махнете се от всички, които живеят тук!
	Нещо изскърца. Той бързо се огледа. Но не видя никого.
	— Боже мой, моля за Твоята помощ. Прояви милосърдие и снизхождение и прогони всички зли сили вън от църквата, вън от живота ни! Умолявам те, Господи!
	Сякаш усети Божието присъствие. Като трептене през тялото. Увереност. Господ е тук, помисли си той. Господ чу молитвите ми. Позволи ми да усетя вкуса на цвета и миризмата на песента, така, както само Той може. _Благодаря, Боже, че ме чу._
	Остави Библията на пода, обърна лице нагоре и протегна ръце, към Бог, към Небесното царство.
	— Господи, къде си? Нуждая се от Теб!
	В същия момент той срещна погледа на демона.
	Кратък проблясък, толкова кратък, че може да е било и въображение, но вътре в себе си знаеше, че е видял ясно подигравателните, издължени, зли очи на дявола, проблясващи там горе между гредите на тавана. Падна на колене, сгъна ръце и изпъна длани към мястото, където демонът му се беше явил.
	— Махни се от мен! — извика той. — Сатана, върни се там, където принадлежиш. Господи, помогни ми!
	Църквата се освети отново, като от светкавица, и между гредите той видя лицето на дявола, изкривено от злоба.


#	Разговори с Дявола
	Избягах. Изплаших се. Господ не беше там.
	_Но аз бях. Ха. Кога Господ е бил там, когато си имал нужда?_
	Не бях сам.
	_Знам, че ме видя._
	Теб. Или някой от твоите демони. Може би немския проповедник.
	_А. Този Кремер._
	Изгубих куража. Избягах. Прости ми, Господи.
	_Глупак! Той не те чува._


	— Има нещо, което трябва да ти кажа, Понтиус.
	Не успя да разчете изражението на Сесилие. Беше щастлива? Или тъжна?
	Леко заекна, докато го изричаше:
	— Ще си имаме мъниче.
	Не я разбра. Мъниче? И чак тогава осъзна.
	— Милата ми! Да не би да си… бременна?
	Тя сведе поглед, кимна, а очите й преляха от сълзи.
	Той се замая от щастие.
	— О, скъпа! Толкова прекрасно!
	Тя кимна и заплака от радост.
	— Кога? — попита той развълнувано.
	— Около Нова година.
	Сграбчи я и я притисна към себе си. Целуна косата й.
	Тя подсмърчаше и се смееше.
	— Какво, мислиш, ще е този път?
	— Не знам, Понтиус. Не знам.

	* * *

#	От дневника на Понтиус Фелдберг
#	Четвъртък, 29 август 1963 г.:
	_Моят ангел очаква дете. Всичко вървеше срещу мен през последните седмици, но най-накрая мога да се радвам на безграничната щедрост на Бог. Симон ще си има братче или сестриче! О, благодаря, Боже Мой, благодаря, благодаря, благодаря!_



	— Демон?
	Погледът и гласът на свещеник Коре Борг издаваха какво си мисли. Понтиус сведе поглед.
	— Не оспорвам присъствието на Сатаната и злите сили в нашия живот — каза свещеникът. — Но според това, което ти казваш, излиза, че се навъртат в църквата във физическа форма?
	Подборът му на думи подсказваше, че не ме взима на сериозно. Навъртат…
	— Не знам… видях нещо…
	Търсеше правилните думи.
	Ядоса се на себе си, че не успява. _Защо не ми помогнеш, Господи?_
	— Видях… усетих… присъствие… — заекна той. — Какво точно, не смея да кажа… Но нещо…
	Свещеник Коре Борг го остави да се лута.
	Понтиус осъзна как отчаянието го караше да губи думите, мислите си. Свещеник Коре Борг не беше само негов шеф и тъст, но и негов наставник. Във всички роли той се проваляше. Той не ми вярва, осъзна Понтиус.
	Летният дъжд се спускаше ефирно и успокоително по прозореца.
	Изглежда и свещеникът беше разбрал, че Понтиус не беше подходил правилно към проблема. Изправи се, заобиколи писалището и постави ръка на рамото на зет си.
	— Всички се лутаме понякога — каза той. — Вярата ни може да бъде поставена на изпитание. Може да усетим вкопчилите се в сърцето ни нокти на дявола. Но, добри ми Понтиус, смятам, че нито Сатаната, нито неговите демони се явяват като физически същества. Трябва да разбираме злото като сила. Мислим за Бог и Сатаната като образи, защото имаме нужда да даваме на всичко определена форма и Господ ни е създал въпреки всичко по свое подобие. Но нито Той, нито дяволът се оставят да бъдат видени. Както ангелите и демоните не се явяват в човешки облик.
	Тонът на свещеника беше изненадващо грижовен. Понтиус затвори очи, борейки се да възпре сълзите си. _Какво не е наред с мен?_ Искаше да разкаже за припадъците, за странните видения, за чувството, че мозъкът му го предава, за препоръките на лекаря за изследвания в главната болница — но свещеникът щеше със сигурност да разкаже всичко на Сесилие.
	— Всичко наред ли е между вас със Сесилие? — попита той.
	— Тя е прекрасен, обичлив човек.
	— Винаги е била непорочен ангел, Сесилие. Видях го в нея още от като беше малка и ходеше на неделно училище. Боже чадо. Искрено и невинно. Радвам се, че откри теб, Понтиус. Създадени сте един за друг. Но няма нужда да ти го казвам.
	Думите отново изненадаха Понтиус. Винаги беше смятал, че свещеникът приемаше брака им със сдържаност, тихо неодобрение, сякаш той не беше достоен съпруг за неговата дъщеря.
	Коре Борг потупа рамото му със свит юмрук:
	— Не сте ли мислели скоро да дарите малкия Симон с братче или сестриче?
	Добродушният въпрос накара Понтиус да се изчерви. Сякаш тъст му знаеше, че бракът им беше разцъфтял в последно време след месеци на въздържание, сякаш знаеше какво Сесилие му беше доверила снощи. Засмя се, но не каза нищо. Искаше да я остави тя да сподели хубавите новини с родителите си.
	Повече не говориха за демони.


#	Разговори с Дявола
	Тъст ми не ми вярва.
	_Коре Борг? Този стар глупак! Не, защо да ти вярва?_
	Какво твърдя всъщност? Че мога да виждам мъртвите?
	Демони? Дяволи?
	_Не е толкова лесно да ни видиш._
	Какво не е наред с мен?
	_Наистина ли искаш да знаеш, Понтиус? Напълно честно?_
	Вероятно си губя ума. Господи, смили се над мен, дай ми сила!
	_Твоят Господ те изостави отдавна, Понтиус. Мислех, че си го разбрал. Имаш единствено мен сега._


	След три дни Понтиус събра кураж и звънна на епископа в Кристиансан. Епископът беше негов професор в Теологическия факултет преди десет години. Въпреки че се беше подготвил какво ще каже, Понтиус се запъваше на всяка дума. Смеейки се добродушно, учителят му го беше помолил да му напише писмо. Така и направи. Осем напечатани страници, в които не само описваше виденията и халюцинациите си, но и собствените си колебания и страх да не изгуби вярата. Три дни по-късно епископът му звънна и говориха дълго. Приключвайки разговора, той му обеща да изпрати свещеник в Ювдал, който да се срещне с него и Коре Борг. Най-непредпазливо обаче свещеникът се беше оставил да бъде интервюиран от „Ювдалски вестник“ относно всички слухове. Мотивът му без съмнение беше да успокои местните. Но последствията — точно обратните. Ако епископът беше изпратил свещеник в Ювдал, то трябваше да има нещо вярно зад слуховете? В последвалите дни „Ювдалски вестник“ започна да получава редица обаждания — и две неясни снимки — от хора, твърдящи, че са видели Конрад Кремер или един от демоните, които той призовавал. След седмица на нарастваща паника епископът реши сам да посети Ювдал. Уговори се с викария той лично да води неделната проповед.


#	Разговори с Дявола
	Епископът ще идва на визита.
	_О, не! Самият възгордял се епископ!_
	Сесилие казва, че това е голяма чест. Той иска лично да проведе службата.
	_Не, няма нищо против вниманието._
	След евхаристията*, след като паството са приели хляба и виното, символизиращи тялото и кръвта на Исус, той иска да ме причести.
	[* Основно тайнство в християнската църква, известно още като свето причастие. — Б.пр.]
	_Понтиус, Понтиус, Понтиус… Още ли се занимавате с подобни глупости?_


>	2015
>	Четвъртък-петък
>	15 октомври — от сутринта до вечерта
>	16 октомври — от сутринта до следобед

>>	21
>>	Нулевата папка

#	I
	Единствено това. При нея ли беше той сега?
	По време на цялата сутрешна среща мислите ми прескачаха като кълбовидни мълнии от Ювдал към Йерусалим, от Ребека към нейния таен любовник. Този единствен въпрос. Като трън в очите. През цялата нощ. А след това и през деня.
	При нея ли е той сега?


#	II
	Температурите бяха паднали през нощта. Валеше мокър сняг.
	По време на сутрешната среща началник Айлерт Дален обясни, че Мария Крагх Фелдберг е освободена, защото показанията й не са ги довели доникъде и не били сигурни дали са достатъчно основание да я обвинят и задържат. Нито връзката с Даниел, нито някои от другите косвени доказателства — монетите, историята с мобилия, уговорката за снимки, това, че не е звъннала на любовника си, когато не го е открила в църквата — не я свързваха със самото убийство.
	— Но ще бъде повикана на нов разпит в момента, в който се появи друга информация, която я касае — допълни Дален.
	Сякаш той знаеше, че е виновна и беше единствено въпрос на време да открие доказателството.
	Сири Шау не присъстваше. Заедно с адвокат беше заминала за Кристиансан, за да получи съгласието на окръжния съд относно отварянето на гроба на Понтиус Фелдберг.
	След срещата ми помогнаха да открия нулевите документи. В нулевата папка полицията събираше всички материали, които не са счетени за съществени за разследването и които следователно не преминаваха към официалните доказателства.
	Два от тефтерите със записки на Даниел Люке бяха измежду тях. Занесох папките в празния офис на Крипос и седнах да ги чета.
	От разговора си с Лорънс Голдуотър Даниел беше записвал единствено ключови думи. Въпреки че не го беше попитал директно, единственият съществен въпрос, който е искал да зададе, се подразбираше: Ти ли уби Понтиус Фелдберг?
	Под заглавието _Лилит и Декарабия_ той беше написал:
C>
	Кремер е бил обсебен от Лилит, а Понтиус Фелдбергот Декарабия. Някаква връзка между двата демона? Допитай се до Бертхолд Ауне!
C$
	Даниел Люке си беше направил труда да опише Лилит („дяволска уличница, сукубус, женски демон, дух“) и Декарабия („можел е да се преобразява във всякакви птици, а също и да лети и пее като птица.“) и да допълни със свои собствени теории и анализи.
	Видях, че двама полицаи затичаха навън в коридора. Скоро чух и сирена. Когато попитах какво е станало, ми казаха, че Мариане Люке се обадила, докладвайки за обир. Някакъв мъж се опитвал да разбие вратата към стаята на Даниел. Видяла го, докато тупала килимите на верандата. По-късно полицаите съобщиха, че престъпникът се измъкнал.
	Няколко часа четох записките на Люке — някои написани на ръка, други напечатани. Защо обаче се бяха оказали в нулевата папка, а не в тази с доказателствата, не ми беше ясно. Или според полицията историко-религиозните изследвания на журналиста бяха чисто и просто куриоз, който няма общо с убийството. Или просто не искаха да се занимават с тях.


#	III
	Когато началник Айлерт Дален излезе от заседателната зала и влезе в кабинета си, аз изтичах след него, почуках на вратата и влязох. Дален тъкмо слагаше униформеното си яке на облегалката на стола. Погледът му помръкна, когато ме видя.
	— Какво има отново, Белтьо?
	— Нулевите документи.
	С леко триумфално изражение показах папката.
	— О, Боже мой… — Въздъхна немощно. — Кой ти даде достъп до тях?
	Хвана се за облегалката на стола и седна. Движението му беше бавно, тежко, сякаш просто се срина. Работеше много часове и това започваше да му се отразява.
	Рафтовете бяха препълнени с папки в различни цветове и камари с Polititidende*. На бюрото имаше и една полицейска радиостанция.
	[* Седмично списание, съдържащо информация за неразрешени случаи, следи, наблюдения и други актуални новини, касаещи полицията и работата й. — Б.пр.]
	— На никого ли не му хрумна да ме предупреди?
	— Да те предупреди? За съществуването на нулеви документи?
	— Да?
	— Първо, нулевите документи са част от всяко разследване. Мислех, че знаеш. Второ, нямах представа, че сме задължени да те уведомяваме за всичко? Да кажем, че смятах, че ти ще си този, който ще ни уведомява.
	Гледаше ме нетърпеливо, сякаш се опитваше да ме прогони с поглед.
	— Защо записките и научните статии на Даниел Люке са при нулевите документи?
	— Защото там им е мястото.
	— И кой го реши?
	Гледа ме дълго, преди да отговори:
	— Следователите, Белтьо, квалифицирани следователи с дългогодишен опит в различаването на сопола от мустака, екскрементите от канелата, триците от зърното… да продължавам ли?
	— В тези нулеви документи Люке пише за Голдуотър, за Декарабия, за Лилит…
	— Да? И? Самият аз съм чел доста от тях. Добре е, че обръщаш внимание на тази следа. Но не мислиш сериозно, че в нея ще открием решението, нали?
	— Учудващо е, че…
	— Чуй! Всяко едно убийство изобилства от случайности, малки и големи съвпадения. Професионалистите трябва да проследят съществените следи, а не всяка една нишка, водеща в противоположна посока. Да водиш полицейско разследване, означава да следиш крайната цел и да не позволяваш отклоняването във всевъзможни страни. Във всяко едно разследване стигаш до момента, в който рискуваш да изгубиш фокуса. Когато тръгваш по грешна следа. Когато тръгваш в грешна посока. Задънена улица го наричаме това.
	— Няма как да знаем коя следа е съществена и коя не, при положение че не сме заловили убиеца.
	— Поне имаме заподозрян.
	— Мария?
	— Прокурорът смята да отправи обвинение към нея. Или утре, или до края на деня.
	— За убийство? — Поклатих глава.
	Полицейският началник подпря лакти върху бюрото и отпусна брадичка върху ръцете си, докато ме преценяваше с поглед.
	— Кажи ми, кога по-точно тя те нае като неин адвокат? — Взе една химикалка и започна да я върти между пръстите си. — Имаш ли по-добро предложение, Белтьо?
	— Лорънс Голдуотър.
	Началникът се изправи и отиде до прозореца. Отражението на лицето му се смесваше с мокрия сняг, който падаше и изглеждаше сякаш беше на път да се разтопи.
	— Белтьо, ще те помоля да бъдеш по-внимателен. Вече сме отписали Голдуотър от случая. Чуваш ли? Отписали сме го. От случая. — При всяка дума той почукваше с химикала по прозореца. — Не е идвал в Норвегия от петдесет години.
	— Може да е имал съучастник.
	— Който е убил Даниел Люке вместо него?
	— Да.
	— Тоест наемен убиец?
	Каза го със сарказъм и остроумие.
	— Не е задължително. Но някой със същия мотив като този на Голдуотър.
	— Какъв мотив? Кой? И защо?
	— Смятам, че Даниел Люке е открил нещо, което Голдуотър е искал на всяка цена да запази в тайна.
	— Като например?
	— Злоупотребявал е с малолетни. Може някое момиче да е забременяло от него. Просто теория.
	Началникът се върна до бюрото. Столът изскърца, когато седна.
	— Теория? Предположение! Всички можем да предполагаме, Белтьо! Но това все още не обяснява мотива за убийството. Случаят е стар. Едва ли Голдуотър се притеснява какво ще се разбере в Ювдал петдесет години по-късно.
	— Ами ако става въпрос за таен син или дъщеря тук, в Ювдал.
	— Безсмислено начинание, Белтьо… Така! Нещо друго?
	— Да.
	— Да?
	— Какво може да кажеш за сатанинските монети, които са били изпращани на Даниел Люке?
	— Какво има да се каже? Някой му е изпращал сатанински монети. Най-вероятно някой шегаджия. Или някой, който е искал да го изплаши и да го възпре от написването на книгата.
	— Тогава не говорим ли за мотив?
	Дален завъртя очи.
	— Има огромна разлика между това да искаш да уплашиш някого и това да го убиеш. Проект като този, с който Даниел Люке се беше захванал, винаги би бил противоречив. Имаше много, които бяха против книгата. По различни причини. Вероятно някой от тях е изпращал монетите. За да го накара да мълчи.
	— Вие проверихте ли ги? Монетите?
	— Разбира се! Пръстови отпечатъци. ДНК.
	— Според родителите му е имал халюцинации. Проверявали ли сте от какво естество са?
	— _Естество?_ Сериозно?
	— Нямам предвид, че е виждал всичко, което е мислил. Но проверихте ли дали някой не се е опитвал да го заплаши?
	— Това, че Даниел Люке е имал видения, не ме изненадва. През 2008 г., 2010 г. и 2013 г. е хващан с хашиш. А аутопсията показа, че е имал канабис в кръвта.
	— И затова вие не сте взели на сериозно нищо от случилото се преди смъртта му?
	— Разгледахме всички халюцинации, имейли, монети, всичко.
	Взря се в стената. Проследих погледа му. Гледаше часовника.
	— Разследвали ли сте Петер И. Фелдберг? — попитах аз.
	Погледът му беше празен и безизразен.
	— Петер? Защо да разследваме Петер?
	— Ако жена му е имала връзка с жертвата, то той определено е имал мотив.
	Началникът започна да разчиства бюрото си. Имаше нещо маниакално в движенията му. Премести всички химикалки на една страна и събра документите на камара. Отпусна длани върху масата и каза:
	— Едва ли ти е убягнал факта, че Петер е в инвалидна количка.
	— Ако подозирате съпругата му, не е толкова странно да разследвате и него?
	— Да, но…
	— Видях писмо от САЩ в дома им.
	— И?
	— Кой живее в САЩ?
	— Доста хора.
	— Лорънс Голдуотър.
	— Правиш прибързани заключения, Белтьо. Едно писмо не прави никого убиец. А и не е неприемливо Голдуотър, ако писмото въобще е от него, да разменя писма със семейството на стари познати в Ювдал. Трябва да признаеш, че е малко вероятно Петер да успее да извърши подобно престъпление. Ако е успял да се добере до църквата и да убие Даниел, то трябва да е имал съучастник. Или си се опитвал да се качиш в камбанарията с инвалидна количка?
	— Въпросът може да е много по-комплексен от това.
	— Може ли? Искаш да кажеш, че убиецът — било то Петер, или някой друг — се е страхувал от това, че Даниел Люке ще разкрие, че Лорънс Голдуотър стои зад убийството на Понтиус? Да видим. И ако това не е измислен мотив?
	— А ако въобще не е инвалид?
	— Какво печели?
	— Ако Петер се преструва? Ами ако инвалидният стол е просто за отвличане на вниманието? Ако цялата инвалидност е измислица?
	Понякога сам прекалявам в теориите си. Осъзнах го едва когато думите излязоха от устата ми.
	Началникът ме гледа дълго. Преценяващо. Недоверчиво.
	Покашля се:
	— Нека го кажа така: Петер катастрофира при челен удар на път за Кристиансан през 2011 г. Беше взет с хеликоптер и закаран до Университетската болница, където го оперираха осем часа. След три месеца беше прехвърлен в болницата за рехабилитация Сунос. Така че… ще ме извиниш.
	Дълго ме гледа. Не гневно. По-скоро тъжно. Поклати глава, преди да обърне поглед към компютъра си и да ме остави в неудобното положение, в което сам се бях поставил.


>>	22
>>	Сатанинските монети


#	I
	Един минибагер беше вдигнал мраморната надгробна плоча, полагайки я върху влажната, замръзнала земя. С изящен позлатен почерк беше изписано:
C>
	_Капелан_
	ПОНТИУС ФЕЛДБЕРГ
	_1933-1963_
	_Обичан съпруг, скъп баща_
	_Почивай в мир_
C$
	Смъртта настъпва в различни форми. Татко падна в планината. Майка ми беше бавно изядена от собственото си тяло и организъм. Повечето посрещат смъртта с тихо примирение. Не и аз. Когато смъртта ме потупва по рамото със студените си пръсти, искам веднага да се извърна, да я изритам и да избягам, крещейки, с напразната надежда, че тя, свила се от болка, ще си помисли: Този може да почака.
	Още от сутринта студентите ми бяха в работен режим, опитвайки се да се скрият от суграшицата, чакащи търпеливо сигнал от окръжния съд в Кристиансан. Когато благосклонното решение на съда дойде, багерите се приготвиха за работа.
	Приклекнах до надгробната плоча на Понтиус Фелдберг и махнах навалелия сняг. Внимателно плъзнах пръсти по позлатените букви. _Обичан съпруг, скъп баща. Почивай в мир._ Според Симон майка му успяла да постави надгробната плоча чак през пролетта на 1964 г., почти половин година след смъртта.
	Млада вдовица с двама синове.
	Никога не се омъжила отново, Сесилие Фелдберг. Това говори само за себе си.


#	II
	Зад ограничителната лента в двора на църквата, леко встрани от останалите, седеше предишният свещеник на Ювдал, Коре Борг, отпуснал ръце върху бастуна си, сякаш искаше да види дали всичко върви по план. От шапката му капеше полуразтопил се сняг. Съчувствах му. За Коре Борг отварянето на гроба нямаше обяснение. Нито академично. Нито културно-историческо. Не, за него лично отварянето беше нарушение. Все пак изравяхме зет му. Добрият Понтиус. Колега. Съпруг на дъщеря му. Реших да сляза при него и да го викна при нас. Но когато погледнах, него вече го нямаше.
	Греблото си проправяше път все по-надолу в почвата. От старите регистри стана ясно, че ковчегът се намира на метър и половина под повърхността. Аз седях и наблюдавах от работната палатка, която бяхме монтирали до гроба. Шестима професионални фотографи заснемаха изкопаването. Екип от TV2 дойде и си замина. В тълпата журналисти видях двамата италианци, пристигнали снощи. Повикаха ме при тях. Разказаха ми, че са изпратени от италианското списание _L’espresso_, за да направят репортаж за това, което те наричали Ювдалската мистерия. _The Juvdal Mystery._ Възможно ли, било да ми вземат интервю?
	Лесно се лаская. Прекалено лесно. Когато споменаха някои от по-ранните ми подвизи (използваха точно тази дума) и моите противоречеви заключения за Исус и Мойсей, за Сатаната и Нострадамус, стана много лесно да ме убедят. Уговорихме се да се срещнем по-късно през деня в бара на хотела.
	Мина час.
	Когато греблото удари дървения капак на ковчега, студентите продължиха работата с метли и лопати. За да избегнем прекалено близките снимки във вестниците, преместихме палатката над отворения гроб. И последните остатъци от пръст бяха изчистени. Безкрайно внимателно вдигнахме ковчега и го поставихме на две дървени греди вътре в палатката.


#	III
	Ковчегът на Понтиус Фелдберг беше в учудващо добро състояние. Сивобял. Матов, а не лъскав. Месингови дръжки и ключалка.
	Студентите ме гледаха въпросително. Започнете, кимнах им.
	Затрудниха се при вдигането на капака. Разнесе се остра миризма. Миризма на остаряло.
	Никога не можеш да отвориш ковчег с леко сърце. Чувството е сякаш притесняваш мъртвия и прекъсваш вечния му сън. Но имах добро основание.
	Маската на дявола.
	Погледнах надолу към ковчега. Гледката беше поразителна. Скелетът на капелан Понтиус Фелдберг беше жълто-сив. Черепът му се набиваше в очите ми. Това беше останало от него — скелет, просто скелет, кичури коса и втвърдени остатъци от кожата. Матракът и вътрешната част на капака бяха потъмнели и одърпани.
	Скелетът лежеше с длани върху гърдите. Някога пръстите му са били сключени, но сега се бяха отделили едни от други.
	Скелет.
	Но не и дяволска маска.
	Седях и се взирах дълго така. Объркан и изненадан.
	Разочарованието можеше да се докосне, усети. Стомахът ми се сви от притеснение.
	Никаква маска?
	А бях сигурен. Толкова сигурен. Бях убеден, че маската се намира в ковчега и че убийствата на Понтиус Фелдберг и Даниел Люке щяха по един или друг начин да се разрешат, ако я бяхме открили.
	Не посмях да срещна погледите на студентите ми. И те като мен бяха убедени в същото.
	— Професоре?
	Линда. Моята любимка. Беше задъхана, леко притеснена. Седеше откъм главата на скелета.
	— Да, Линда?
	— Трябва да видите.
	Посочи към скалпа. Пръстът й премина над черепа, без да го докосва. Беше леко деформиран. Големи, зеещи очни кухини. Неравна носна кост. Здрави, хубави зъби.
	Когато погледнах вътре в самия череп, между очните кухини, видях това, което беше приковало вниманието на Линда.
	Две монети.
	Лежаха почти една върху друга, в най-вътрешната му част.
	Някой ги беше сложил върху очите на свещеника, преди да бъде заровен.
	Две от сатанинските монети на Конрад Кремер.


#	IV
	Бяхме на път да приключим работата по гроба, когато Петер И. Фелдберг дойде към мен в инвалидната си количка. Седеше изключително изправен, с решително изражение на лицето си.
	— Белтьо! — поздрави той и хвана колелата. Количката спря на няколко метра пред мен.
	— Никаква маска. Сгреших. Съжалявам. — Не казах нищо за монетите. Просто защото така го почувствах.
	Той кимна замислено.
	— Определено не смятах, че маската ще се намира в ковчега. Но е добре, че провери.
	— Благодаря.
	— Белтьо, имам едно питане?
	— Да?
	— Може би ще прозвучи странно.
	— За какво става въпрос?
	— Възможно ли е да получа една от костите на баща ми?
	Погледнах го въпросително.
	— Не е нужно да е голяма.
	— Мога ли да попитам защо?
	— Никога не съм го срещал. Умрял е, преди да се родя. Може би звучи глупаво. Но искам да имам нещо, което да ми напомня за него. Да речем — реликва. В ковчеже. Където да го виждам. Мемориал вкъщи. Малък олтар. С негова снимка и една от костите му в отделна кутия. Знам, че сигурно звучи странно. Но ще го оценя изключително много. За прекалено много ли моля?
	Беше с безизразен поглед.
	Трябваше да го отпратя. Да вземеш дори и малка кост от един гроб е със сигурност забранено чрез един или друг закон.
	И въпреки това не успях да му откажа. Аз самият се замислих за подобен малък мемориал на баща ми вкъщи, в апартамента в Грефсен*.
	[* Квартал в Осло. — Б.пр.]
	Една кост. Не беше кой знае какво. Влязох в палатката, взех една от пръстовите фаланги на Понтиус и я подадох тържествено на Петер Понтиус Фелдберг.


#	V
	Сесилие Фелдберг беше в един от добрите си, ясни дни. Или просто кратък проблясък?
	Видях го в момента, в който почуках на вратата й и влязох в малкия й свят в стая 222. Погледът й беше буден, въпросителен.
	Отидох по три причини. За да й кажа, че гробът е бил отворен и отново затворен. За да се информирам относно сатанинските монети. И за да проверя втори път алибито на Лорънс Голдуотър.
	— А, и това ако не е онова момче? — каза тя весело.
	— Отворихме гроба.
	— Да. Така сте направили.
	— В момента го заравят отново. Мога да те уверя, че подходихме изключително уважително.
	— Оценявам го.
	— Просто исках да те осведомя.
	— Открихте ли маската?
	Значи си спомняше.
	— Не. Не беше там.
	— Мислих над това. Какво би правила тя там?
	Не знаех как да подходя към въпроса със сатанинските монети.
	— Госпожо Фелдберг, спомняш ли си деня, в който Понтиус е бил погребан?
	— Ох. Дали си спомням? Ужасен ден. Предишната вечер бяхме организирали помен. Цялото село беше дошло. Лорънс свири на пианото. Хорът пя. — Започна да плаче. Тихичко, почти незабележимо. — Милият Понтиус — прошепна тя. — Защо трябваше всичко да свършва така?
	Вратата се отвори. Коре Борг връхлетя в стаята, сякаш това беше най-нормалното нещо на света. Без да почука. Без да попита дали е удобно. Без да поздрави.
	Сесилие Фелдберг почти не му обърна внимание.
	Кимнах му. Той не отвърна.
	Едва сега се сетих, че трябваше да предупредя Симон. Е, така и така бях дошъл…
	— Сесилие… госпожо Фелдберг… Имам въпрос. Знаете ли за обичай, при който се поставят монети върху очите на мъртвия?
	Тя поклати неразбиращо глава.
	— Защо питаш за това? — попита Коре Борг рязко.
	— Има връзка с разследването.
	— Монети? — промърмори Сесилие Фелдберг.
	— В гръцката митология съществува поверие, че мъртвият трябва да плати на лодкаря Харон една монета, за да бъде прекаран през реките Стикс и Ахерон — каза Коре Борг. — По тази причина се оставя монета под езика на мъртвия. Или върху очите му.
	— Това популярен обичай ли е бил през 60-те години тук в Ювдал? — попитах.
	Сесилие погледна неспокойно баща си.
	— Разбира се, че не! — каза Коре Борг. — Не се занимавахме със суеверия.
	Тогава защо някой беше поставил сатанинските монети върху очите на Понтиус Фелдберг? Не исках да ги притесня. Затова и не задълбах в темата.
	— Последно нещо — казах. — Онзи ден, през който Понтиус е починал, точно тогава, когато е паднал от камбанарията, помниш ли кой беше с теб?
	— На това няма да отговаряш, Сесилие! — каза Коре Борг.
	Тя не го чу.
	— Бях заедно с Лорънс.
	— Сесилие!
	— Бяхме вътре в църквата.
	— Достатъчно.
	— Заедно с госпожа Кристенсен и Сандберг. Симон беше в ръцете ми.
	— Чуваш ли ме, Сесилие? Не отговаряй на въпросите му! Не ти мисли доброто!
	— Татко — извика тя. — Време е да си тръгнеш!
	Коре Борг се взира дръзко в нея. На своите 95 години, той определено не беше човек, свикнал да бъде поправян. Стисна зъби, извърна се рязко и излезе от стаята. Опита се да затръшне вратата, но тя имаше уплътнения и трясъкът не се чу.
	— Винаги иска да е прав — каза Сесилие Фелдберг.
	— Всичко е наред.
	— Мислих си нещо.
	— Да?
	— Имам нещо за теб.
	От бюрото в тъмен махагон тя извади синьо тефтерче. Подаде ми го.
	_Дневник 1962-1963_
	Отворих го. Принадлежало е на Понтиус Фелдберг.
	Протегнах ръката си и я положих върху нейната.
	— Благодаря… Госпожо Фелдберг, знам, че нямам правото да задавам подобен въпрос. Но какво според _теб_ е станало в деня, в който Понтиус е умрял?
	Тя срещна погледа ми. След това затвори очи. Дълго. Не ми отговори.
	Помислих си: Тя знае.


>>	23
>>	Дневникът

#	I
	Да чета записките от дневника на Понтиус Фелдберг от последните месеци беше все едно да хвана добър приятел за ръка и да го последвам в лудостта.
	Лежах в хотелската стая с дневника върху коленете ми. Не успях да схвана психиката му. В един момент той описваше своите религиозни колебания с ясен и прецизен език, докато в следващия абзац можеше да говори за демони и духове, сякаш те танцуваха танца на смъртта пред очите му.
	Дневникът на Понтиус Фелдберг показваше колко заслепен е бил от собствените си илюзии. Не е успявал да се погледне отстрани. Лудостта е винаги затворена в свой собствен свят.
	Все още не разбирах какво се е случило с него през онази съдбовна неделя, но започвах да схващам какво точно е довело до трагедията. И осъзнах, дори по-ясно отпреди, че Лорънс Голдуотър играеше важна роля в петдесетгодишната драма.


#	II
	Понякога да проследиш призрак от миналото е много по-лесно, отколкото човек предполага. Бързо търсене на <Лорънс Голдуотър, Калифорния в страницата Whitepages ми даде не само телефонния му номер, но и пощенския му адрес в Марипоса, Калифорния.
	Когато звъннах, не очаквах да ми отговорят. Беше ранен предиобед на западното американско крайбрежие. Но след третия сигнал чух гласа му:
	— _Yup*?_
	[* от англ. Да — Б.пр.]
	— _Mister Lawrence Goldwater*?_
	[* от англ. Господин Лорънс Голдуотър — Б.пр.]
	— _Yup, speaking_*.
	[* от англ. Да, на телефона. — Б. пр]
	— Казвам се Бьорн Белтьо. Звъня от Норвегия.
	— _Norway. Wow*1._ Живял съм там. Доста отдавна. _Long time gone by*2._ За горкия Даниел ли става въпрос?
	[*1 от англ. Норвегия. Еха. — Б.пр.]
	[*2 От англ. Измина дълго време. — Б.пр.]
	Потвърдих, че съм част от разследващия екип, който освен това разглежда убийството на Понтиус Фелдберг.
	— Трагично. Даниел беше тук, знаеш ли? Преди няколко седмици. Полицията идва да ме разпитва след това. Но със сигурност си наясно.
	— Какво искаше?
	— О, същото като теб. Да разбере за стария случай. Да. Спомням си смъртта на Понтиус. _Hell, I was there*! Бях в_ църквата, когато се случи.
	[* от англ. По дяволите, бях там! — Б.пр.]
	— Какво разказа на Даниел?
	— Същото, което мога да разкажа и на теб. Това, което си спомням.
	— Какво си спомняш от онзи ден?
	— Епископът беше там. Понтиус беше написал няколко доста налудничави писма, които бяха направили впечатление. Говореше за демони _and all kinds of shit, know what I mean_*1, така че епископът пропътува целия път до забравеното от бога селце _in the middle of fucking nowhere*2_. След службата слязох в галерията. Не го видях, но ми казаха, че побягнал нагоре към кулата. Аз самият се заприказвах с жена му Сесилие и една двойка от енорийския съвет. Спомням си, че Сесилие държеше Симон на ръце.
	[*1 от англ. Господин Лорънс Голдуотър — Б.пр.]
	[*2 от англ. Насред шибаното никъде — Б.пр.]
	— Сега е викарий.
	— Малкият Симон. — Чух го как се засмя.
	— Какво още помниш?
	— Седяхме и си говорихме. Помня, че малкият Симон повърна върху рамото на Сесилие и изведнъж отвън се разнесоха писъци. Излязохме тичешком и тогава го видяхме. Понтиус. На земята. — Пауза. — Мъртъв. — Пауза. — Сесилие, естествено, изпадна в истерия. Трябваше да взема Симон, който, за щастие, не разбра какво става. Беше едва на годинка. След известно време дойдоха Бърза помощ и полицията. На следващия ден дадох показания и казах същото, което разказвам и на теб сега.
	— Защо си тръгна от Норвегия?
	— Не го приемай зле, _ту friend_, но защо, за Бога, да остана? Ха-ха. Ювдал. Мислех, че е интересно да получиш работа там, но след известно време ти идва в повече. Разбираш ли какво искам да кажа?
	— Имаше ли приятелка в Норвегия?
	Суров смях.
	— Имал ли съм? Дали съм имал! Не беше трудно да си намериш жена в Норвегия.
	— Някоя по-специална?
	— Какво имаш предвид?
	Нещо предпазливо се беше появило в гласа му.
	— Само случайни афери ли бяха, или си имал по-специално отношение към някоя?
	— _This was the sixties, man*._ Шейсетте. Разбираш какво имам предвид?
	[* от англ. Това бяха шейсетте, човече. — Б.пр.]
	Разбирах. Разбирах и че крие нещо. Не знаех какво. Не знаех и как го бях усетил. Нещо в гласа му, в паузите, в нервния смях.
	— Наскоро да си бил в Норвегия?
	— Що за въпрос е това? — Смях. — Не, отдавна не съм идвал в Норвегия. Не и откакто се върнах вкъщи. _You do the math*._ Над петдесет години.
	[* От англ. Ти пресметни. — Б.пр.]
	— Поддържаш ли все още контакт с някого от Ювдал?
	Нервен смях.
	— _No, по, по._
	Отново усетих, че ме лъже.
	— Получих достъп до дневника на Понтиус Фелдберг.
	— _Cool._ Водил е дневник? Не знаех.
	— И имам няколко въпроса. Знаеш как е.
	— _1 know. I know._*
	[* От англ. Знам, знам. — Б.пр.]
	— Ако реша да прелетя над океана и да дойда да говоря с теб относно случилото се през 1963 г., би ли било възможно?
	— _Sure! Come on over, man*1._ — Зад вълнението: нещо предпазливо в гласа му. — Просто ела. _Mariposa, California, man!_*2
	[*1 от англ. Разбира се! Ела, човече. — Б.пр.]
	[*2 от англ. Марипоса, Калифорния, човече. — Б.пр.]
	— Всичко ще е много по-лесно, когато говорим лице в лице.
	— _I know!_ Но нямам информация, която да ви помогне в разследването на убийството на младия Даниел.
	— Разбирам. Но се опитвам да получа цялостна картина… да, да разбера всичко. Разговарял съм с мнозина относно случилото се.
	— Кога възнамеряваш да дойдеш?
	— Трябва да проверя полети и други практически неща, но ако тръгна в събота сутринта, ще кацна в Марипоса в събота вечерта, американско време. Удобно ли е?
	— _Of course! Be ту guest!_*
	[* от англ. Разбира се! Заповядай! — Б.пр.]


#	ІІІ
	— Според теб къде е маската?
	Италианският журналист от _L’espresso_ гризеше върха на химикала си, докато чакаше отговора ми.
	Отговор, който съвсем не възнамерявах да му дам. Не знаех в края на краищата. За да замаскирам несигурността си, отпих от питието си.
	— От това, което знам, може и да е унищожена — казах уклончиво.
	Той кимна замислено.
	— Да се надяваме, че не е така.
	Бях му разказал цялата история за Конрад Кремер, Понтиус Фелдберг, маската на дявола и истерията около виденията на мъртви от селото. С лека усмивка той си беше записвал, нетърпеливо, с разкривен почерк. Седяхме в бара на хотела. _L’espresso_ черпеха. Фотографът — мълчалив и набит мъж — ми направи снимки от всевъзможни ъгли.
	— Според теб дали този, който е замесен в убийството от 1963 г., е взел маската? — попита журналистът.
	— Не е невъзможно — отговорих. — Но кой?
	— _Exactly. Who?_ — повтори журналистът.
	Извади телефона си и ми показа снимка на дяволската маска в Британския музей. Същата снимка, която Пиеро Фичино ми беше изпратил.
	— _Scary mask!_* Смяташ ли, че тя е причината за убийството на младия журналист? — попита той.
	[* от англ. Плашеща маска. — Б.пр.]
	— Невъзможно е да знам. Лично аз смятам, че е интересна теория. Но трябва да попиташ полицията за мнението им.
	— Опитах, естествено, да си уговоря среща с този — той провери в тефтера си — Дален. С кого другиго от селото е добре да разговарям?
	Подметнах му за бившия началник Крагх и за стария свещеник Борг. Не казах нищо за Сесилие Фелдберг. Нито за Мария. Достатъчно й беше на главата.
	— Викарият се казва Симон Фелдберг — обясних аз. — Той е син на Понтиус Фелдберг.
	— _Excellent*!_
	[* от англ. Отлично. — Б.пр.]
	Останахме да поговорим за случая, за Ювдал, за Норвегия и Италия, докато изпихме питиетата си. Накрая, когато се здрависвахме, ми благодариха за помощта. Фотографът кимна безмълвно.


#	IV
	— Шалом!
	Глас на млад човек. Изпълнен с насмешка. Сякаш беше придърпал телефона и на игра беше отговорил въпреки нежеланието й.
	Бях звъннал на Ребека. Но не тя ми отговори.
	— Там ли е Ребека? — попитах.
	Що за въпрос. Глупав. Глупав. Глупав.
	— _Uh. Yes._ — Смехът преливаше от тона му. — _Just а moment*!_
	[* от англ. Само момент. -Б.пр.]
	Звук от предаване на телефон от ръка на ръка.
	Ребека (плашливо): — _Hello?_ Бьорн? Ти ли си?
	— С кого си?
	— О, ами казва се Адар. Бьорн, аз…
	— Адар?
	— Един от студентите ми. Аз съм негов ръководител в университета.
	— Така ли?
	— Пише дипломна работа върху библейска археология. Вероятно ще ти е интересно да я прочетеш.
	— Мога да звънна друга вечер.
	— Почти сме готови. Може ли да звъннеш след няколко минутки?
	— В университета ли сте?
	— Да.
	Отговори малко прибързано, леко пресилено. Беше вечер в Йерусалим. Знаех, че не казва истината, не бяха в университета, разбира се, че не бяха в университета.
	Бяха в дома й. В апартамента й с френски балкон, на етажа над магазин за обувки и друг за храна за вкъщи. Беше късно вечерта и бяха в дома й.
	— Значи ще ти звънна по-късно.
	— Направи го — каза тя.
	Нито един от двама ни не го мислеше.


#	V
	Облякох якето, обух обувките, които бяха обърнати към вратата, и излязох. Беше спряло да вали.
	Имах нужда от разходка. Свеж въздух. Нещо друго, което да отвлече вниманието ми.
	Студентите ми се бяха събрали пред хотела с куфарите и чантите си. Първоначално не разбрах накъде се бяха запътили. Но след това осъзнах, че работата им тук беше приключила. Чакаха нощния автобус за Осло. Баха си свършили работата.
	Изглеждаха щастливи да ме видят. Мислеха, че съм отишъл, за да ги изпратя.
	Не трябваше да забравям, че ще пътуват тази вечер.
	Трябваше да купя букет цветя за всеки един от тях. Но бях толкова зает със случая, с Ребека, с мен самия.
	Чувствах се като идиот.
	Здрависах се с всеки един и им благодарих за помощта. Няколко минути седяхме и чакахме автобуса. Когато заминаха, продължих по „Стургата“. Бях ядосан на себе си. Какъв несъобразителен глупак само! Чух, че мотопед с дефектен ауспух потегли. Зад прозорците проблясваха сините екрани на телевизорите. Нямах определена цел, така че просто вървях натам, накъдето краката ме водеха. Първо надолу по „Стургата“, после покрай „Смиевайен“, а след това нагоре към успоредните на мелницата пътечки.
	Тъкмо бях подминал една от натруфените и добре осветени витрини на магазина за сребро, когато осъзнах, че някой ме следи.


#	VI
	Чел съм, че параноята се описва като сериозно психическо заболяване, причинено от подозрение и дълбоко вкоренени илюзии. Дори и най-малкото нещо може да разпали убеждението, че нещо не е наред. Едновременно с това се смята, че няма полза да опитваш да уверяваш параноика, че въобразяваното съществува единствено в съзнанието му.
	Останах дълго пред художествената галерия _Bilder i bygda*_, за да оставя облечения в тъмно преследвач да ме подмине. Зави наляво, няколко блока пред мен.
	[* От норв., буквален превод: Снимки в селото -Б.пр.]
	Но няколко минути по-късно той отново беше там. Зад мен. Този път бях сигурен. Преследваше ме. Беше обиколил целия квартал, за да се промъкне отново на сто метра зад мен.
	Спрях. Той спря. И след това направих нещо изненадващо. Тръгнах в негова посока. Исках да се изправя пред него. Лице в лице. Исках да разбера кой е. И защо ме преследва.
	Непознатият пое надясно, по тясна, тъмна алея между наскоро обновената в червено мелница и стар склад за дървен материал. Подтичвайки, тръгнах след него.


#	VII
	Чакаше ме зад една от стените на склада.
	Лицето му беше в сянка.
	Спрях рязко.
	Не носеше оръжие. Но Стойката и ловкостта му показваха, че не се нуждае от такова.
	Стоях неподвижно. Той също. Не знам колко време измина. Аз, стоейки замръзнал от страх.
	Не съм от тези, които обезоръжават противник с вик и карате удар. О, не. Аз съм този, който послушно вдига ръце във въздуха.
	Провикване. Зад мен.
	— Хей! Какво става тук?
	Мъжът се обърна и изчезна надолу по алеята.
	Обърнах се към този, който се беше намесил. Но той също беше изчезнал.
	Обърках се. Какво се беше случило? Какво всъщност се беше случило точно в този момент?
	Зачудих се дали да не звънна на полицията. Но какво щях да кажа? Че _почти_ бях нападнат. Беше ли станало въобще нещо наказуемо?


>>	24
>>	Пентаграмът

#	I
	Събудих се. Бях неспокоен.
	Няколко минути останах така, лежейки, изпотен, чувствайки се неудобно, мислейки за Ребека и Адар. Но не стигах доникъде. Нито една от мислите ми не се задържаше. Станах, отидох до тоалетната, взех душ, облякох се и хапнах, преди да седна в Бола. Имах уговорка в Кристиансан, който беше на три часа път. С попътен вятър.


#	II
	Архиварят изглеждаше така сякаш от ранно детство се беше заровил из най-дълбоките, най-тъмните кътчета на архива, запасявайки се с гранясала риба, жилаво месо и варено зеле. Висок. Кльощав. С червеникава коса и брада, толкова рехави, че розовата кожа прозираше под тях.
	— Професор Белтьо! — Погледът му беше въодушевен. — Приготвих всички папки, които открих относно това, за което питахте.
	— Оценявам го много.
	Упъти ме към читалня, където беше разположил папките във форма на ветрило върху бюрото.
	— Тези папки — каза той и прокара длан по тях — са свързани с Конрад Кремер, неговото пребиваване в Норвегия и оценката на църковната комисия, която е била изпратена в Ювдал от епископа. Техният доклад също е архивиран — с печат и всичко останало. — Той извади една от папките. — Това — каза той — е докладът, който комисията е направила след посещението си в Ювдал. А тук е разписката, показваща, че епископът е поел погребението, ковчега и надгробната плоча.
	Той ми подаде бележката и разпечатка на документ, върху който личеше восъчен печат и подпис:
C>
	Доклад от комисията на епископа,
	засягащ събития,
	свързани с господин Конрад Кремер в Ювдал
C$
	Започнах да чета. С архаичен, изпълнен с термини език, префектът и нотариус на комисията описваше естеството на задачата — да се отиде до селото Ювдал и да се проверят твърденията за езически дейности и призоваване на зли сили — и трагично развилите се обстоятелства. „Не трябва да се съмняваме — пишеше префектът, — че Конрад Кремер е пратеник на дявола. Комисията стана сама свидетел как той, в името на Сатаната, призоваваше демони от най-дълбоките кръгове на ада, как говореше с мъртвите. Четири дни след като комисията се зае с работата си в Ювдал, Конрад Кремер беше открит мъртъв в снега в двора на църквата в селото. В смъртта му очите на Кремер разкриваха истинската му същност. Не бяха очи на човек, а очите на дявола. Изглеждаха като на котка, с жълти и издължени зеници.“ Най-детайлно префектът описваше страховитите подробности около откриването на трупа. Безжизнените останки на Конрад Кремер лежали в снега, до един гроб в западната страна на църковния двор. В снега имало ясни следи от копитата на дявола. Ръцете му стискали две сатанински монети. И в двете длани мъртвият имал следи от дамгосване, които представлявали сатанински пентаграм. Пишеше също, че в Ювдал пентаграмът бил използван да държи злите сили настрани. По-малко известно било, пишеше префектът, че този символ означавал и преклонение към Сатаната. Комисията беше посочила, че ако се прекарат линии между петте черни лоени свещи, които заобикаляли трупа, би се получил въпросният магически, окултен пентаграм:
	{img:pentagram.png}
	Позицията на тялото, отбелязваше префектът, напомняла поразяващо много на рисунка от езическия труд _Окултна философия_ от 1531 г.
	{img:risunka_1.png}
	С отправна точка от този труд и разположението на трупа на Кремер комисията можела да заключи, че Конрад Кремер е бил в тесен контакт със самия Сатана. И този контакт се осъществявал най-често чрез демона Декарабия. Според трудовете „Ключът на Соломон“ и „Хитростите на демоните“ Декарабия не бил просто маркиз на ада, пишеше префектът на комисията, но и съюзник на Конрад Кремер тук на земята.
	Символът на Декарабия, пишеше многозначно префектът, бил пентаграмът.
C>
	CONCLUSIO: Комисията на епископа е на мнение, че самият всемогъщ Господ, нашият Бог, който е предал мъдростта си на Конрад Кремер, го е прокудил и осъдил на жесток живот, там, където той със сигурност ще намери своето място — в ада, при своя господар Сатаната.
C$
	Затворих папката и погледнах архиваря.
	— Полицай Айлерт Дален свързвал ли се е с теб?
	— Не, доколкото знам.
	— А други от полицията?
	— Не мисля.
	— Странно.
	— Нали? За да получи отговор, човек трябва първо да зададе въпрос. Имаме десетки хиляди документи и писма в архивите. А рядко някой сяда да ги чете. С изключение на замесените през 1963 г., никой друг не се е интересувал от Конрад Кремер. И тук започва да става интересно.
	— Как?
	— Според справочните протоколи е била изпратено копие от този доклад до капелан Понтиус Фелдберг през лятото на 1963 г. Сам го е изискал. През ноември същата година началник Йорген Крагх е направил същото. И двамата изискали официалния доклад на епископа. И го получили.
	— Да?
	— Но никой от тях не е знаел, че съществуват _два_ доклада.
	— Още един?
	— Официалният доклад на комисията е този, който ти тъкмо прочете. Но има още един. Според регистъра от 1759 г. съществува още един ръкопис в Църковния архив. Последният е бил написан от непознат човек, за когото единствено знаем, че се е казвал Йон. Описал е всичко в писмо до епископа петдесет години след случилото се в Ювдал. Писмото от хроникьора Йон е било изпратено лично до епископа. Написано е през 1758 г., но е базирано на неговите лични преживявания от 1708 г. Бил е свидетел на много от случилото се, когато Конрад Кремер отишъл в Ювдал.
	Архиварят ме погледна, преди да продължи:
	— Белтьо… Официалният доклад очевидно е лъжа. Бил е написан и заведен, за да потвърди официалната версия на църквата — а именно, че Кремер е убит от самия Сатана. Ръкописът на този Йон е далеч по-интересен.
	— В теб ли е?
	— Не. За съжаление. Бил е зает през 1963 г. и никога не е върнат.
	— Зает от кого?
	Той поклати глава.
	— Листът от заемния протокол липсва.


#	Антракт (IV)
	__Рим__
	__Петък, 16 октомври 2015 г.__
	Седеше на терасата с чаша Glenfiddich Janet Sheed Roberts Reserve 1955*. Печеше слънце. Ho не чак толкова силно, че бучката лед да разводни еликсира на живота Glenfiddich. Проследи с поглед ято гълъби. Далечният шум от трафика беше като фон, на който почти не обръщаш внимание.
	[* 55-годишно малцово уиски –5. пр.]
C>
	Криптирано съобщение — Ювдал: Маската — последно видяна 1963 г. Предварителни разследвания — започнати. Събирам имената на хора, с които трябва да говорим. Б.Б. отвори гроба на К. Кремер (1708) вторник. Никаква маска. Днес Б.Б отвори гроба на свещеник И. Фелдберг (1963). Никаква маска. Събираме информация. Ще проверим дървената църква, криптата, музея и лични адреси. Проверката на стаята на Д. Люке беше прекъсната. Оказа се, че майка му си е вкъщи. Б.Б. замина от Ювдал. Рецепционистът не знаеше къде. Препоръчвам технически преглед на мобилния на Б.Б.
C$


>	1708
>	Октомври-декември

E>
	Като излязоха бесовете на човека
@	Лука
E$

	Как изминаха годините? Гледаш треперещите си ръце, изкривени от артрита и болката през годините. Под набръчкана, покрита с петна кожа, се извиваха вени като червейчета. Тялото ти е немощно. Отслабнал си. Станал си кожа и кости.
	Перото е между пръстите ти. Буквите се вият по хартията. Мислиш си: Сами те са нищо. Просто букви. Но заедно стават дума. Думите образуват изречение. А езикът е спомени.
	Спомняше ли си правилно? Трудно беше да се каже. Най-съвестно описваше събитията така, както ги помнеше, така, както ги беше записвал в седмиците след като Конрад Кремер умря. Умря? Четеш думата отново и отново. Четири букви. Умря. Думата не е грешна. Но и не е задоволителна. Така е понякога с някои думи. Може да побират всичко, но да са безкрайно празни и безсмислени.
	Оттегляйки се в тишината на старостта, често си мислиш, че си бил прекалено наивен, подмамен от срещата с дяволиите на Конрад Кремер. Но всички бяхте така. Самият полицейски началник се подведе. Да не говорим за свещеника. Кремер беше дяволски измамник, такъв беше той. Жените се оставяха да бъдат измамени. Както и всички останали в селото.
	Дали наистина беше говорил с мъртвия ти баща? Разбира се, че не. Сега, като възрастен, осъзнаваш, че Конрад Кремер е открил информация за теб и баща ти от някой, който ви е познавал. Едва ли е било трудно. Същото важеше за другите духове, с които твърдеше, че осъществява връзка. Всичко, което казваше той, хората вече знаеха. Но тогава ти разсъждаваше по друг начин.


	С пламенността, която свещеникът притежаваше, той се впусна да изучи всички трудове, свързани с деянията на Конрад Кремер. Магьосничество. Вещерство. Некромантия. Демонична глосолалия, говорене на езици. Идолопоклонничество. Чрез приятел, който живееше в Италия, свещеникът успя да се добере до екземпляр на демонологичния труд _De Daemonialitate et Incubis et Succubis_ от италианския францискански свещеник Людовико Мария Синистрати, който бил не само експерт по демони и демонология, но и по грехове, свързани с интимната връзка между мъж и жена (с което Конрад Кремер беше явно запознат) и резултата от половото сношение с демони. Синистрати бил съветник в Конгрегацията за доктрина на вярата в Римската курия — иначе позната под името Инквизиция — тоест не бил случаен човек.
	Освен това свещеникът беше привлякъл пълното внимание на епископа. Разменяха писма всяка седмица. Свещеникът представи теорията на Кремер за Лилит и Декарабия, което предизвика яростния гняв на епископа. По време на една среща в късния октомври ти видя възможност да откраднеш една от монетите на Кремер. Свещеникът я изпрати на епископа, който ви предупреди за силите й.


	На четиринадесети ноември се роди дъщерята на свещеника, почти два месеца по-рано. Беше мъничка като птиче. Нарекоха я Лея. Същия ден свещеникът прие предложението на епископа, който искаше да изпрати комисия в Ювдал, която да провери всички твърдения за Кремер. Ти самият успя да прочетеш писмото: _Епископът на Кристиансан разпорежда комисия, която да дойде в Ювдал…_
	Кръстиха Лея следващата неделя. Не вярваха, че ще оцелее дълго.


	Комисията на епископа пристигна в Ювдал през декември. Снегът вече бе натрупал. Бял и пухкав, той покриваше хълмовете и склоновете, оформяйки причудливи, тролски фигури по дърветата. А ти си мислеше: Скоро е Коледа, Рождество Христово.
	Комисията се настани в просторния енорийски дом. Бяха петима мъже, едри и силни. Трима от тях бяха свещеници от различни краища на страната, всичките известни с набожната си безкомпромисност и с това, че са запознати с тайнствата на вярата. Единият беше професор по теология. Един от другите се казваше Фредерик и изглеждаше особено заплашително. Беше ковач и екзекутор. Така и не разбра каква работа имаше той тук.
	Свещеникът ти даде задачата да помогнеш на комисията с информация, от която беше възможно да се нуждаят. Щяха да ти платят допълнително. Парите бяха добре дошли в тези бедни времена. Ръководителят на комисията, професор от Копенхаген, ти даде списък с неща, които им трябват. Беше сериозен мъж на около петдесет години. В лицето му имаше нещо остро и студено, косата — гъста и сива. Беше от Йостердален* и говореше на почти неразбираема смесица от родния си диалект и датски.
	[* Една от големите долини в Източна Норвегия. — Б.пр.]
	Два дни по-късно, рано призори, Конрад Кремер беше повикан на първия си разпит. Беше ти наредено да придружиш полицейския началник, който трябваше да отведе немеца. Кремер изглеждаше по-скоро учуден, отколкото изплашен. Разбира се, разбира се, мърмореше той, докато се обличаше; в спалнята ти видя вдовицата на удавилия се в Моршьо.
	Беше валяло през цялата нощ. Газихте из снега по целия път от дома на търговеца през тъмните, пусти улици. Кремер не продума. За какво си мислеше?, чудеше се ти. Началникът, който беше доста пълен, пухтеше и дишаше тежко.
	Когато най-накрая стигнахте до енорийската къща, ти се беше затоплил и изпотил. В антрето изтупахте снега от ботушите си и вдигнахте особено много шум. Никой не ви посрещна. Влязохте в преддверието, където закачихте тежките си, влажни палта. По пода се посипа сняг от дрехите ви. Въведохте Конрад Кремер в голямата всекидневна, където огнището беше запалено. Отблясъците от няколкото пламтящи лоени свещи и двете газови лампи осветяваха иначе мрачната стая.
	Петте члена на комисията седяха зад дългата маса. Никой от тях не продума. Лицата им бяха неразгадаеми. Никой не се изправи. Заведохте Кремер до един стол, поставен в средата на стаята, така че да гледа и към петимата. Той седна. Забеляза, че изглежда леко притеснен. Можеше да го разбереш; самият ти беше нервен, а все пак не беше направил нищо лошо.
	Професорът кимна повелително на теб и полицейския началник. Излязохте от стаята и затворихте вратата след себе си. Началникът продължи към задълженията си. Докато твоето беше единствено да седиш отвън в преддверието, в случай че комисията имаше нужда от теб. За каквото и да било. Седна на един стол до скрина. Гласовете се процеждаха между стените и вратите. Чу, че Конрад Кремер иска да научи с какво право комисията го кара да се яви на подобна инквизиция. Професорът отговори, че комисията действа в името Божие. Ти беше на друго мнение. Един от свещениците — не знаеше кой точно, но не беше гласът на професора, нито този на ковача — попита Кремер дали признава, че е общувал с ангели, дяволи и мъртви. Не успя да чуеш отговора на Кремер, който беше прекъснат от вика на професора:
	— Светотатство!


>	2015
>	Петък-събота
>	16 октомври — 17 октомври

>>	25
>>	Любовникът

#	I
	Живея в апартамент във висок блок с гледка към самия край на света.
	Да се върна вкъщи в Осло, беше сякаш да напусна един приказен свят и да си припомня рационалната действителност. Почувствах се добре. Нещо в Ювдал влияеше на съзнанието ми. Не мога да определя точно какво. Не съм добре с нервите и Ювдал не подобрява положението.
	Бяха ми нужни около четири часа от Кристиансан до вкъщи. Трябваше да се прибера, за да си взема паспорта за Сан Франциско.
	Въпросите ми предизвикваха купища нови: Кои бяха мъжете, които ме преследваха в Ювдал? Да не би да съм се превърнал в заплаха за някого? Прекалено много ли знаех? Аз, който не знаех почти нищо. Кой беше заел ръкописа на хроникьора Йон от Държавния архив? Какво може да е пишело в него? Имаше ли този ръкопис — и това, което той е разкривал — някаква връзка с убийството на Даниел Люке? Възможно ли беше Лорънс Голдуотър — въпреки всичко, което не съвпадаше в теорията ми — да е убиецът? По един или друг начин. Възможно ли беше да е Мария? Или Мария и Петер в необяснимо съюзничество? Не ми харесваше мисълта за това. Ако писмото от САЩ в дома на Мария и Петер беше от Лорънс Голдуотър, то те бяха замесени по някакъв начин. Кои други в Ювдал бяха потенциално заподозрени? Свещеникът? Самият началник? Някои потомци на замесените в случая от 1963 г.? Или потомци на Конрад Кремер?
	Дневникът на Понтиус Фелдберг беше открехнал някои врати. Не думите сами по себе си, защото те нямаха кой знае какво значение, а посланието зад тях. Без сам да осъзнава, Понтиус беше разкрил, че нищо не е такова, каквото изглежда.
	Но моето нараснало подозрение не беше достатъчно. Трябваше да говоря с Лорънс Голдуотър. Трябваше да го накарам да признае. Всичко.
	Когато доверих на началника и Сири Шау, че обмислям пътуване до Америка, и двамата бяха отдъхнали с облекчение. Струва ми се, че се зарадваха, че ще се отърват от мен. Сири ми обеща да ме държи в течение.
	Паркирах Бола пред блока, напазарувах и си сготвих вечеря. Изядох половината, а другата я изсипах в зелената торба за рециклиране. Седнах пред компютъра, проверих билетите и паспорта и попълних ESTA-бланката* („Не, не съм терорист, не съм член на Ал-Кайда и не съм мислил да вкарвам атомни бомби в САЩ“). Останах така, взирайки се в екрана, докато почти неохотно, по-скоро като принудителен рефлекс, не потърсих Адар в списъка с приятели на Ребека във Facebook. Не се гордеех от това. Но го направих.
	[* ESTA — Electronic System for Travel Authorization — Електронна система за издаване на предварително разрешение за пътуване до САЩ. — Б.пр.]


#	ІІ
	Красив, млад мъж. Двадесет и две годишен. Буйна, къдрава коса, кафяви очи, топъл, закачлив поглед. Можех да разбера защо е хлътнала по него. Въпреки че беше прекалено млад. Трябваше да го кажа. На една от снимките в профила си той стоеше заедно с Ребека и гледаше едни археологически разкопки в Йерусалим. Беше направена преди четири седмици. Не я беше отбелязал. Разбираемо. Но аз, естествено, я познах. Беше я прегърнал, едната му ръка, поставена над дясното й бедро по начин, който можеше да се счете като приятелски, но също и като интимен. Сякаш я беше придърпал. На друга снимка, направена две седмици по-късно, бяха на ресторант. Заедно. Вероятно келнерът ги е снимал. На иврит беше написал текст, който според Google Translate означаваше: „Празнуваме завършването на една трета от задачата ми заедно с красивата ми ръководителка.“ Отново не я беше отбелязал. Снимката беше получила 56 харесвания и 14 коментара. Копирах всичките коментари в Google Translate. Между поздравленията за задачата, прочетох нагли намеци към Ребека. „Зряла и красива“, пишеше Венамин. „MILF! !!!“*1, пишеше Габи. „Красива пума!“, пишеше Зани. Пума? Измина известно време, преди да разбера, че е използвал думата _cougar*2_. Продължих да разглеждам профила му. Преди пет седмици беше променил статуса си от „необвързан“ на „обвързан“. 140 харесвания. Но нито думичка за това с кого е във връзка. Дори и тези, които бяха попитали, не бяха получили отговор.
	[*1 MILF — Сексуално привлекателна възрастна жена. — Б. р.]
	[*2 Cougar (англ., двусмислие): 1.) пума; 2.) по-възрастна жена, която търси сексуална връзка с по-млад мъж. — Б. р.]
	Ребека беше влюбена. Така разбрах. Романтично-еротична мания. Така, както единствено жена в края на четиридесетте години може да обича млад мъж, който я желае диво и необуздано. Няма да трае дълго. Рано или късно щеше да се отегчи от нея. И тя от него. Но все още се наслаждаваха на всекидневното безгранично обожание. Той искаше да я има през всеки час от денонощието. Където и да е. И на нея й харесваше. Обичаше да прекрачва ограниченията в една връзка. Палавата игривост. Погледите му. Мръсните думи, които й шепнеше, докато я притискаше във вратата на кабинета й в университета.
	А аз? Споменът за мен беше редуциран до минимум. Бях досаден придатък в нейното съществуване, който трябваше да се отстрани, внимателно, но ефективно. Не искаше да ме наранява. Беше ми ясно. Но знаеше, че ще го направи. По тази причина го отлагаше. Раздялата. Разговора. Обяснението. Лъжите.
	Въпросът, от който най-много се страхуваше беше: Срещна ли друг?
	Лъжата: Разбира се, че не. Не става дума за това.


#	III
	Всеки един, който е летял от Норвегия до САЩ ще разпознае усещането от това как сякаш пътуваш напред към залеза, към миналото. Събота предиобед заминах от Осло и след 14 часа кацнах на летището в Сан Франциско в събота следобед. Главата ми беше замаяна от часовата разлика. След час и половина вече пътувах с колата под наем на изток. Спрях в Модесто* и звъннах на Ребека. След петия или шестия сигнал тя вдигна.
	[* Град, намиращ се на около 150 км. на изток от Сан Франциско. — Б.пр.]
	— В чужбина съм — казах.
	— В чужбина къде?
	Сетих се, че не й бях казал нищо за пътуването.
	— В Калифорния.
	— В САЩ ли си?
	— Кацнах преди няколко часа.
	— О?
	— Ще се срещам с един човек.
	— Защо?
	— Може да ми разкаже повече за случилото се в Ювдал през 1963 г.
	Пауза.
	— Ами добре. Защо звъниш?
	И тонът, и гласът й я издадоха. Адар беше при нея. Усещах го чрез звуците, които не чувах, думите, които не бяха прошепнати, усещах тежестта на ръката му върху голото й рамо, утешаващото, окуражаващо, _той ли звъни?_ Можех да си ги представя, лежаха и двамата в тясното й легло, тя настрани, обърнала му гръб, той прилепен до нея, допирайки голото си тяло в нейното. Веднага щом затворех щяха да се обърнат един към друг и да се любят.
	— Просто исках да чуя гласа ти — казах.


>	1963
>	Септември

E>
	Врагът ви, дяволът, като ревящ лъв обикаля наоколо, търсейки кого да погълне.
@	Първото писмо на Петър
E$

	Неделя, петнадесети септември. Денят беше ясен и студен. Църквата беше необичайно пълна по време на проповедта, а капелан Понтиус Фелдберг не знаеше, че му остава малко повече от час живот.
	Епископът вече беше на място, облечен в одеждите си. Свещеник Коре Борг беше видимо горд от посещението. Самият директор на банката и неговото семейство, които ходеха на църква единствено на Коледа, бяха дошли. След молитвите, преклонението и проповядването на Божиите думи епископът покани всички вярващи на масата.
	— Специална покана — каза той — за това важно събитие отправям към капелана на паството, моя скъп колега Понтиус Фелдберг.
	Понтиус, който седеше на един стол до кръщелния купел, кимна чинно. Усещаше погледите на енориашите. Сесилие, която асистираше на епископа по време на евхаристията, му се усмихна нежно.
	Епископът каза:
	— Написано е: _И когато ядяха, Исус взе хляб, благослови, и го разчупи и като го даваше на учениците, рече: Вземете яжте; това е Моето тяло. Взе и чашата, и като благодари, даде им, и рече: Пийте от нея всички! Защото това е Моята кръв на новия завет, която се пролива за прощаване на греховете._
	След това епископът разчупи хляба.
	— Чашата, която е благословена и която ние благославяме, не е ли това да имаме общение в Христовата кръв? — каза той тържествено. — Хлябът, който пречупваме, не е ли да имаме общение в Христовото тяло? Защото ние, ако и да сме мнозина, сме един хляб, едно тяло, понеже всички в единия хляб участваме.
	Думи, помисли си Понтиус обезсърчено, просто думи, празни думи.
	Енориашите започнаха да възхваляват:
	— Достоен, достоен е Божият агнец. Достоен, достоен е Божият агнец. Спасителят. Слава алилуя на Божия агнец.
	В бавна колона гостите на евхаристията се отправиха към олтара, където се събраха и коленичиха:
	_Хлябът, който разчупваме, ни дава част от Божието тяло. Виното, което пием, ни дава част от Божията кръв. Ти, Божие агне, agnus Dei._
	Всеки един прие тялото и кръвта на Исус. Когато се изправиха и се върнаха обратно на местата си, епископът кимна на Понтиус. Той се изправи, отиде до олтара и коленичи. Погледна Сесилие, която нагласи хляб и чаша с вино върху сребърен поднос, който придържаше за епископа.
	_Господи Боже, Ти, който си ни дал живота даром: Благодаря, че ни приветстваш в кръщението и ни направляваш в евхаристията. Води ни и ни помагай да приемем даровете ти._
	Понтиус срещна топлия поглед на епископа.
	— Господ да бъде с теб — прошепна епископът, когато протегна хляба към него.
	Понтиус отвори уста.
	— Това е тялото на Исус — каза епископът. _— Дух Свети, благодаря ти, че не сме сами. Помогни ни да се гледаме едни други с любов._
	Понтиус вкуси сухия хляб. Сдъвка го и преглътна.
	— Амин! — прошепна той.
	Епископът взе чашата и я подаде напред. Металът срещна устните на Понтиус.
	— Това е кръвта на Исус! — каза епископът. — _Мили Боже, ти взимаш нашите ръце в твоите. Поведи ни по праведния път._
	Понтиус преглътна:
	— Амин! — прошепна той отново.
	Епископът рече:
	— Разпнатият на кръст и възкръснал Исус Христос ни даде своето свещено тяло и кръв. С това той изкупи всички наши грехове. Той ни направлява и ни помага да запазим истинската вяра во веки веков.
	— Амин.
	Епископът каза:
	— Благодарим ти, Господи Боже, за твоите благословени дарове. Молим те с тези дарове да запазиш вярата ни в Теб, да ни обединиш в Твоята любов и да затвърдиш в нас надеждата за вечен живот, за Твоя Син, Исус Христос.
	Понтиус се изправи, кимна на епископа и се върна бавно към мястото си. Седна и огледа църквата, лицата, наведените глави. Високо там горе, до органа, той видя тила на Лорънс. Погледите им се засякоха за бързо в отражението от органа.
	Понтиус затвори очи, не се чувстваше добре, беше на предела на силите си напоследък. Замаян. Безсилен. Гадеше му се. Мислеше си, че е от многото работа. Трябва да забавя темпото, мислеше си той — да помисля повече за Сесилие и Симон.
	_Сесилие, моето ангелче._

	* * *

	Службата беше към края си, когато Господ се яви на Понтиус в най-красиви цветове, които изпълниха църквата. Всичко проблясваше и светеше и Понтиус чувстваше, че сякаш се рее из дъга. Най-накрая, помисли си той, най-накрая Господ ми се яви и ми дари спокойствие. Чу деветия удар на камбаните. _Благодаря на Исус Христос, нашия Господ._ Понтиус протегна ръце и прие Богоявлението. Миряните си седяха. Лорънс свиреше постлюдията. И тогава той го зърна най-отзад в църквата. Не Господ. А злото. Самия Сатана? Декарабия? Никакъв образ, но някакво очертание, по-скоро сянка; големия дракон, старата змия, него, който се нарича дявола. Тук. В църквата. _Пази ни от хитрините на дявола, научи ни да вярваме в Исус Христос и бъди блажен. Амин._ Понтиус стисна очи. Силно. Когато ги отвори отново, църквата беше все още изпълнена с Божието небесно сияние. Не разбираше. И Господ, и дяволът ли бяха тук? Едновременно? Без борба? Не, не разбираше нищо. Великият хорал звучеше от тръбите на органа. Когато погледна нагоре, зърна в същото онова отражение Лилит. Лилит? _Направлявай ни из тайнството на думите, за да имаме воля и мощ да противостоим на злите сили._ Понтиус се изправи, но остана на едно място, докато възвърна равновесието си. Службата беше приключила. И последните три удара на камбаните заглъхваха. Хората започнаха да напускат църквата. Епископът и. свещеник Борг го викнаха при тях, усмихваха се, искаха той да излезе заедно с тях на двора. Понтиус поклати глава и посочи към сянката на злото, която се процеждаше към вратата на кулата. Залитайки, той си проправи път надолу към пътеката.
	— _Извинете, трябва да мина, извинете, пуснете ме да мина напред!_ — прелетя покрай един от служителите, който беше най-отзад в църквата и тръгна към стаята под кулата.
	На вратата се сблъска с Оскар Скар, клисарят.
	— Видяхте ли го? — попита Понтиус.
	— Кого?
	— Тук ли е той?
	— Единствено аз.
	Той се провря покрай клисаря. В празната стая се усещаше неприятна миризма на сяра и изгнило месо.
	_… но спаси ни от злото…_
	— Не я ли усещаш? — провикна се той след клисаря.
	— Какво да усещам?
	— Миризмата на дявола.
	Той затвори вратата, за да не може никой отвън да усети смрадта. Ключът беше на една връзка в джоба му под расото. Извади я. Издрънча. С треперещи ръце той заключи вратата. Трябваше да задържи злото вътре.
	— Декарабия? — извика той.
	Къде отиде?
	Пристъпи бавно по дървения под и отвори вратата към часовниковата кула.
	— Ела! — провикна се някой с дълбок и гърлен глас някъде отгоре — не беше глас от този свят. Но беше глас, който той познаваше.
	Идвам, отговори Понтиус Фелдберг и пое по тесните стълби към смъртта.


>	2015
>	Събота-събота
>	17 октомври — 24 октомври

>>	26
>>	Органистът на църквата

#	I
	Цял живот чакаме този момент. Този един, кратък момент. Последният.
	Смъртта.
	Зад волана на колата, която бях наел — шевролет, карайки по магистралата през калифорнийската шир, си мислех за мистерията, която е била обхванала Ювдал преди повече от петдесет години.
	Все още никой не знаеше какво се е случило през онзи септемврийски ден, когато капелан Понтиус Фелдберг се заключил в стаята под кулата и изкачил повече от стоте стъпала горе до камбаните. Толкова много хора в Ювдал ми бяха разказвали една и съща история, бяха давали едно и също описание. Както обикновено, паството се било събрало в двора на църквата. Въпреки че печало слънце, се носел хладен вятър. Широколистните дървета по склоновете били обагрени в червено и жълто. Знамето се веело. Кратък писък приковал вниманието на всички. Всички погледнали нагоре. През големите прозорци на камбанарията се забелязвало движение. Капаците зеели отворени. Викове. От гняв. Или страх. И после внезапно той полетял надолу.
	Назад, с разперени ръце, капелан Понтиус Фелдберг бил изхвърлен от часовниковата кула.


#	II
	— Господин Белтьо!
	Беше възрастен мъж, наближаващ осемдесетте, но все още нещо младежко личеше в него, сякаш със смесица от мъжество и отчаяние се беше вкопчил здраво във всичко, което годините отдавна бяха успели да му отнемат. Лорънс Голдуотър понасяше старостта добре. Остро лице, бдителни очи. Слаб и тромав, но с гъвкаво тяло. Като змия. Дългата, сребристосива коса беше вързана на конска опашка. Той протегна ръка. Здрависването беше здраво, силно, на границата с болезнено.
	— _Мистър Голдуотър!_ — казах. — Благодаря, че пожела да се срещнем.
	— _My pleasure*._ Любопитен съм какво можеш да ми разкажеш. И какво искаш да ме питаш. Чаках дълги години.
	[* от англ. Удоволствието е мое. — Б.пр. ]
	— Мен?
	— Миналото.
	— Чакал си миналото?
	— Чаках миналото да ме застигне.
	Завършваше всичко, което казваше с дрезгав, глуповат смях. Сякаш никога не говореше сериозно.
	Къщата му беше малка и западнала. Отвън в задния двор имаше ръждясал резервоар за гориво, счупен климатик и части от шевролет импала 1962 без гуми. От верандата с два стола и паянтова маса можехме да видим склоновете с високите секвои.
	Оставих куфара си и вдишах вечерния въздух.
	— Бира? — попита той.
	— С удоволствие.
	Влезе и донесе две кутийки. Budweiser.
	— Мога да ти предложа единствено дивана. В хола.
	— Няма проблем.
	— Къщата не е голяма.
	— Диванът ще свърши работа.
	— Купих я през 1977 г. Когато наследих пари от баща си. Не е кой знае какво, но е напълно достатъчно. Имах собствен дом. За първи път в живота си. Бях на четирийсет.
	Отново онзи смях. Запали цигара. Отпих от бирата.
	— Ювдал… — каза той. Произнесе го Дювдал. — _What a place…_*
	[* от англ. Какво място само. — Б.пр.]
	— Минало е доста време.
	— _A lifetime*._
	[* от англ. Цял живот. — Б.пр.]
	— Имал си много почитатели там.
	— Почитатели? Имал съм?
	— Млади момичета.
	— О, вярно. — Той се засмя. — Други времена. Задоволявахме се с това, което животът ни предоставяше.
	— Така си и направил.
	Не обърна внимание на неодобрението ми.
	— _Oh yes. I sure did!_*
	[* от англ. О, да. Със сигурност го направих! — Б.пр.]
	Разказах му това, което знаех за убийството на Даниел Люке. Изглеждаше искрено заинтересован. И тъжен. Когато му обясних, че Мария Крагх Фелдберг е била повикана на разпит, той поклати глава.
	— _Madness!_*
	[* от англ. Лудост. — Б.пр.]
	— Познаваш ли я?
	— Бегло. Споменавали сме я. Познавам съпруга й, Петер. — Пауза. — Разменяме си писма.
	Поне имах признание, истина.
	— Как се познаваш с Петер? Все още не е бил роден, когато си напуснал Норвегия.
	— Дълга история. Именно нея си дошъл да чуеш. Но ела, нека внесем куфара ти вътре.
	Входът се състоеше от външна врата с мрежа за комари и по-солидна вътрешна врата. Оставих багажа си на пода. Всекидневната не беше голяма. Кухненски бокс. Столова. Две врати: една към спалнята, една към банята.
	— _Nice*_ — казах. Не го мислех. Но така казва човек.
	[* от англ. Приятно. — Б.пр.]
	Обърнах внимание на голямо, продълговато петно на бежовия тапет на стената. Самият той беше избелял от слънчевата светлина. Нещо беше висяло там много години, а след това беше махнато.
	Лорънс проследи погледа ми.
	— Взе го със себе си — каза той.
	— Даниел.
	— _Young mister Daniel._
	— Какво е взел със себе си?
	— Маската.
	Не успях да сдържа ахването си.
	— Маската на дявола?
	— _Yes, sir!_
	— _В теб_ ли е била през всичките тези години?
	Той вдигна вежди.
	— Мислех, че знаеш. Взех я със себе, когато си тръгнах от Ювдал. — Засмя се. — А след това оставих Даниел да я върне обратно.
	— Търсихме я.
	— _Really? That ugly old piece of junk?_*
	[* от англ. Сериозно? Този грозен, стар боклук? — Б.пр.]
	Едва ли Лорънс Голдуотър знаеше. Но маската, която той е държал закачена на стената си като изтъркан сувенир от Ювдал, беше културно-историческо съкровище на четири хиляди години, струващо милиони долари.
	— Тази маска принадлежи на музея — казах.
	— _Is that so?_* Е, ами дадох я на Даниел. Беше ми писнало да гледам грозната й физиономия всеки ден.
	[* от англ. Така ли? — Б.пр.]
	Отново се засмя, дрезгаво и сурово.
	Излязохме и седнахме на верандата. Лорънс взе един стек студен Bud*.
	[* Budweiser. — Б.пр.]
	— Какво се случи през далечната 1963 г.? — попитах.
	— _A whole lot*._
	[* Доста неща. — Б.пр.]
	— Знаеш ли как е умрял Понтиус?
	— Добрият, стар Понтиус. — Той поклати глава. Дълго. — Не трябваше да приключва така.
	За кратък момент си помислих, че гласът му ще го предаде.
	— Убиха ли го? — попитах.
	Лорънс щеше да каже нещо. Но млъкна. Отвори две кутийки бира. Когато срещна погледа ми, нещо се беше променило в него. Беше станал по-мил.
	— Въпрос на гледна точка — каза той и ми подаде едната бира.
	— Как може едно убийство да е въпрос на гледна точка?
	— Добре казано. Но винаги съм чувствал отговорност за смъртта на Понтиус.
	— Защо?
	Той се поколеба.
	— Защото можеше и аз да съм този, който го избута от камбанарията.
	— Но не си го направил.
	— Не.
	Вдигна ръката, с която държеше бирата. Изминаха няколко секунди, преди да разбера, че иска да се чукнем за наздраве. И аз вдигнах моята. Отпихме. Той изтри устни с опакото на ръката си.
	— Не го блъснах. Но. Можеш с известно право да ме обвиниш, че съм го тласнал към смъртта. По мой си начин.
	Думите увиснаха във въздуха.
	_По мой си начин._
	— Какво стана, Лорънс?
	Нещо предизвикателно проблесна в погледа му. Или просто аз не можех да тълкувам израженията на хората? Тъга ли беше? Гняв? Нещо напълно различно?
	Взе кутийката и я изпразни на един дъх.
	— Утре, мой приятелю. _Tomorrow._ Тогава ще ти разкажа цялата история. Цялата проклета история. — Оригна се. — _Buddy_, сигурно си изморен. Още няколко бири и ще заспиш прав. Утре ще те заведа на разходка. Назад във времето. И ще ти разкажа цялата история. Цялата прословута история.


#	Антракт (V)
	Криптирано съобщение — Ювдал — Събота, 17 октомври: Къщата на бившия шеф на полицията Й. Крагх е претърсена. Никаква маска. Й. К също не допринесе със съществена информация. Твърди, че не я е виждал от 1963. Дали крие нещо? Ще проверим дървената църква и новата църква/крипта (днес), музея (неделя) и личните адреси (през цялото време). Апартаментът на Д. Люке ще бъде претърсен, когато е чисто.


>>	27
>>	1963

#	І
	Времето е наводнение, което бавно отминава. Времето е милиарди песъчинки, които се процеждат през пръстите ти. Времето е вихър, морско вълнение, от което не можеш да се отървеш.
	Едни от най-старите, най-големите и най-високи дървета в света се намираха в Калифорния. Да ги гледаш, беше сякаш да гледаш в миналото. Седях под хилядолетна огромна секвоя, която наричаха _The Grizzly Giant._ Диаметър над осем метра. Висока 64 метра.
	Лорънс Голдуотър беше паркирал по-отдолу и се бяхме отправили нагоре към къмпинга около секвоите. Седяхме на една от пейките, които лесничеите в парка Йосемити бяха изработили. Все още нямаше никой друг освен нас. Лорънс беше взел стек бира.
	— Няма ли да караш? — попитах аз. Бьорн, винаги разумния.
	Той изсумтя.
	— Сега ще поговорим. Както трябва. И ще ти разкажа какво се случи.
	Лорънс отвори две кутийки и ми подаде едната.
	— В късната есен на 1962 г. се преместих в Норвегия. Защо? По много причини. Никоя от които не е важна за случилото се. Бях живял в Осло няколко месеца, когато ми казаха, че църквата в Ювдал имала нужда от органист. Тъй като бях дипломиран органист от Бъркли, кандидатствах. И получих работата. Единственият кандидат. Преместих се през януари. Ювдал. Толкова странно, малко местенце. Обичах го. Като един малък свят извън света. _А fairy tale world*._ Разбираш ли какво искам да кажа?
	[* от англ. Приказен свят. — Б.пр.]
	Кимнах.
	— Бързо свикнах. Наех си общежитие на „Вогнмансгата“, успоредната улица на „Стургата“. И получих величествен орган на мое разположение. Стар, но с чист, красив звук. Енорийският съвет искаше да помагам в работата с младежите. За мен беше удоволствие. Обичах младите хора. И така срещнах Сесилие. — Усмихна се на себе си и поклати глава.
	Усетих накъде отиват нещата.
	— Сесилие — каза той замечтано. — Миловидна, доверчива малка фея. Заедно ръководихме работата с младежите. Водихме хора, организирахме музикални вечери, помагахме при конфирмация. Такива неща. _One thing led to another*._ Да. Казвам ти го точно, както беше: Влюбих се до уши в нея. _I fell in love with Cecilie._
	[* от англ. Едното доведе до другото. — Б.пр.]
	— И сте имали връзка.
	— _Right, man._ Обичахме се. Планувахме бъдещето си.
	— Бъдеще? Заедно?
	— _The two of us*._
	[* от англ. Само ние двамата. — Б.пр.]
	— Въпреки че е била омъжена?
	— Именно. Това беше проблемът. Но нямахме избор. Тя… — Той се поколеба.
	— Забременя — довърших.
	— _Hell, how did you know?_*
	[* от англ. По дяволите, откъде знаеш? — Б.пр.]
	Усмихнах се. Че не Понтиус, а друг е бащата, бях разбрал още като четох дневника му. Били изминали дълги месеци на въздържание, когато Понтиус и Сесилие възобновили интимните си отношения в края на май. Три месеца по-късно тя му доверила, че е бременна. Но Петер се появил на бял свет по Коледа. Бил е заченат март — далеч преди Понтиус да погледне отново жена си с предишния копнеж и страст.
	— И ти си бил бащата? — попитах.
	— Кой друг? Не правеше секс с мъжа си. Бил импотентен. Борил се с депресия и религиозни изпитания. Секса бил последното, за което мислел.
	— Но тя не е била единствената, с която си имал връзка?
	— Никога не съм бил пример за подражание. Лягах и с други. Но обичах Сесилие. Сладката, великолепна Сесилие. О, толкова набожна беше само. Баща й беше викарий.
	— Коре Борг. Срещнах се с него.
	— На колко е вече? 250? — Дрезгав смях. — Какъв човек! Никога не съм го харесвал. Властен, сериозен, без чувство за хумор. _Мистър Борг._ Религиозен, мрачен човек, от най-лош вид. И съпругът на Сесилие? _Мистър Понтиус?_ Свещеник със слаби нерви, който се съмняваше в собственото си призвание, в себе си, в Господ, в света. Горката Сесилие. Живееше приклещена в религиозен ад. И тогава дойдох аз, весел и безгрижен музикант от слънчева Калифорния. Мисля си, че хлътна по мен, защото бях толкова различен. Бях всичко, което мъжът й не беше.
	Отворих друга кутийка бира. Лорънс запали цигара.
	— Свирех на китарата или пианото, когато тя водеше младежкия хор. И на банджо също. Ха-ха. След това оставахме, за да разчистим. И така започна всичко. Първоначално невинни флиртове. Забелязах, че й харесваше. Наслаждаваше се на вниманието. Позволи ми. Не съм се натрапвал. Никога. Не след дълго завършвахме хоровите упражнения, като се любехме в една от стаите на енорийския дом. Ха-ха, няколко пъти сме го правили и зад органа в църквата. Един път почти не ни хванаха в дома й. Мислехме си, че имаме цялото време на света, преди Понтиус да се прибере. Но изведнъж той се появи в антрето със Симон на ръце. Едва успяхме да се облечем.
	— Не е ли подозирал.
	— _Never._ Наивният, добър Понтиус… Така и не разбра нищо. Не мисля, че е имал дори капка съмнение. Вярваше сляпо на Сесилие. Във фантазията му нямаше място да си представи, че тя може да му е невярна. — Той затвори очи и се засмя. — Но в леглото беше като диво животно.
	— Достатъчно.
	— Знаеш как е. Сексуалността й е било потискана. Нещо срамно, което се случваше под завивката в тъмна стая. Беше дете на своето време, на своя баща, на своя срам. Аз я пробудих. Научих я на игра. Научих я, че сексът е за наслада. За прекрачването на граници.
	— И после какво стана?
	— Искаше да се махне. Далеч от Ювдал. Винаги беше смятала, че има нещо коварно и разрушително в това селце в долината. Но как? Разводът не беше нещо, което се приемаше лесно по онова време. Една вечер след хора тя ми разказа за тази дяволска маска. — Погледна нагоре към короните на дърветата. — Невероятна история. През вековете свещениците в Ювдал са успели да я задържат. Немски проповедник я донесъл в селото преди още повече векове. Така и не разбрах особено. Но било ясно, че хората в селото, дори и самият свещеник, смятали, че маската имала окултни сили. Преминавала в наследство от един на друг викарий, който трябвало да я пази. Съхранявали я в ковчеже долу в криптата на църквата. Много мистично, много тайно. Никой не говорел за нея. — Засмя се. — Така че съставихме план. Хитър план. Да, по-точно аз съставих плана. Сесилие, тя просто правеше каквото казвах.
	— В какво се състоеше планът ти?
	— Бьорн, най-напред… Трябва да разбереш… Никога не сме искали да убием Понтиус. Никога! Не беше това идеята ни.
	— Но какъв е бил планът?
	— Да му помогнем да полудее.
	— По какъв начин?
	— Вече беше навлязъл, нали така? В лудостта. Бореше се, Понтиус. Нервите му бяха разклатени. Далеч преди да ни хрумне тази идея. Виждаше неща. Чуваше неща. Сесилие ми разказваше. Неща, които не съществуват, човече. Разбираш ли какво ти казвам? Неща, които не съществуват!
	— Илюзии.
	— Наречи го, както искаш. Илюзии. Халюцинации. Осъзнах, че можем да се възползваме. Да го изплашим. Да му изкараме акъла. И дяволската маска беше добър инструмент. Способ. Не само защото беше толкова зловеща сама по себе си. Но и защото представяше и символизираше безкрайно много неща.
	— Все още не разбирам нищо от този план. Искали сте да подлудите Понтиус, като го изплашите с една маска?
	— Маската беше само една малка част от плана. По онова време експериментирах с психеделични вещества. Не гледахме на тях като наркотици. За нас те бяха просто за разширяване на познанията. Ха-ха. Схващаш ли? _Диетиламид на лизергиновата киселина_ се наричаше. По-късно стана известно с друго име. ЛСД.
	Възможно е да съм зяпнал от почуда.
	— Дадохте на Понтиус ЛСД?
	— Не много. Не често. Но достатъчно, за да започне да си представя неща. ЛСД не беше всъщност забранено по това време. Дори напротив. Психиатрите го използваха при терапевтични лечения на различни ментални заболявания. Чак през октомври 1966 г. ЛСД бе забранено тук в Калифорния. Бях взел със себе си торбичка от Норвегия.
	— А как му го давахте?
	— Сесилие го слагаше в храната му. Малки, малки дози. Стигаше. Само за подклаждане на въображението и халюцинациите му. Страхът.
	Взирах се смаяно в него.
	— _I know._ Планът беше зъл. Но Сесилие искаше толкова много да получи развод с неопетнена чест. Нямахме представа, че ще завърши по този начин. Наистина. Мислехме си, че ще го приберат в болница. Принудително, ако се наложеше.
	— Как успяхте?
	— Преди да започнем да добавяме ЛСД в храната му, Сесилие пося в съзнанието му идеята, че Конрад Кремер се е завърнал. Че хората са започнали да го виждат. Питайки младежите в хора дали не бяха виждали Кремер, накара слуховете да се разпространят сами. Изведнъж всички бяха виждали Кремер. Или друг дух. Или демон. И аз помогнах по мой си начин. Осветявайки дяволската маска за кратък момент, аз плашех тези, които преминаваха през двора на църквата през нощта. Не осъзнаваха, че виждат маска.
	— И все пак това не обяснява всичко случило се.
	— Винаги бяхме на крачка пред Понтиус. Когато той каза на Сесилие, че иска да прекара нощта в дървената църква, ние откраднахме ключа от баща й. Вътре в църквата се качих върху гредите на тавана и провесих маската. И така си открих местенце, скрит в мрака. От там можех да осветя маската. Храната, която Сесилие беше приготвила, съдържаше 20–30 микрограма. Достатъчно за едно истинско психеделично пътуване.
	— Същото е станало и в деня, в който е умрял?
	Лорънс се усмихна тъжно.
	— Когато го планирахме, аз и Сесилие го сметнахме за комично. Знаехме, че епископът щеше да извърши отделно причастие на Понтиус. Сесилие предложи помощта си. Преди евхаристията добавихме ЛСД в един от хлябовете. Сесилие го пазеше отстрани, докато не дойде редът на Понтиус.
	— ЛСД в свещения хляб…
	— _Ironic, huh?_ Не знаем какво е ставало в главата му. Но ефектът, който ЛСД оказва, се повлиява от психиката и мислите на този, който го приема. Реалността се изменя. Халюцинациите изглеждат напълно истински. Стените дишат и се движат. Сетивата се променят. Започва да вкусва цветове, да вижда музика, схващаш ли? Трябва да пробваш. Мислиш си, че можеш да летиш или да минаваш през стени. Така че можем само да предполагаме какво се е случвало в главата на Понтиус през онзи ден. _A bad trip._ Смятам, че видя нещо в църквата. Демон, дявол. Може би Конрад Кремер. _A bad, bad trip._ Той последва тези халюцинации нагоре към кулата. Борил се е с тях. Всичко се е случвало в главата му. Но той не го е осъзнавал. Мислел, че е реално. Битката е била физическа и материална. В реалността обаче се е борил с въображаем противник. Вероятно се е препънал в най-долния перваз на отворения прозорец. Аз самият смятам, че той дори си е представял, че е изхвърлен от демон с нечовешка сила. И по тази причина е изглеждало така за тези, които са седели долу в двора. Не изглеждаше, че е залитнал. Нито че се е препънал. Някой го беше изхвърлил с огромна мощ. Бе полетял от камбанарията заднешком. Или поне така изглеждаше.


#	II
	Дълго седяхме в мълчание. Опитвах се да осъзная всичко, което ми беше разказал.
	— Никакви въпроси? — попита той накрая.
	— Напротив.
	— Давай. Кажи.
	— Двете дяволски монети в очите на Понтиус?
	— Как знаеш за тях?
	— Наложи се да отворим гроба.
	Лорънс се загледа в далечината.
	— Ти ли ги постави там?
	Той въздъхна дълбоко.
	— Какво мога да кажа. Бях надрусан. В постоянно опиянение след смъртта. За да успокоя нервите си. За да заглуша съвестта си. Трябва да ми повярваш: Аз и Сесилие се разкайвахме толкова много. Нямахме намерение да стане така. И, да. Вечерта преди погребението, по време на бдението в дома му, точно преди аз самият да затворя ковчега, поставих двете монети върху клепачите му. Беше с добри намерения. Вид поздрав от миналото. _I’m sorry, man._ Беше грозно. Но какво мога да кажа. Бях надрусан.
	— И все пак никога не се събрахте със Сесилие.
	Очите му се навлажниха.
	— След смъртта на Понтиус отношенията ни не бяха същите. Сесилие го прие тежко. Аз също. Мислеше, че е била съучастник. Обвиняваше себе си. И мен, разбира се. Връзката ни се промени. Повехна. Тогава точно беше в шести месец. С моето дете. Всички мислеха, че бащата е Понтиус, но не беше вярно. Петер е мой син.
	— Значи се отдалечихте един от друг?
	— Така приключи. Не искаше да има нищо общо с мен. Върнах се в Калифорния и започнах нов живот. Не беше крайно лош. Но все пак.
	Сега разбрах защо Сесилие Фелдберг реагира така, когато ме видя първия път. Още от 1963 г. тя чакаше наказанието. Наказанието за смъртта на съпруга й. Повече от петдесет години беше чакала отмъстителя. И затова, когато ме видя, си е помислила, че времето на очакване е приключило.
	— Петер знае ли, че ти си негов баща?
	— Свързах се с него преди няколко години. Пишем си писма. Но не е особено развълнуван. Гарантирам ти. Дори и не знам дали ми вярва. Той боготвори Понтиус — бащата, който никога не срещна. Но поддържаме известен контакт.
	— Какви са ви отношенията?
	— Обвинява ме и твърди, че съм проклет лъжец. Но отговаря на писмата ми. Все е нещо. Вероятно се опасява, че съм прав. Че аз съм баща му.
	— Знае ли какво ти и майка му сте направили на Понтиус?
	— Не. Никога не съм му го разказвал. Не съм го казвал на никого освен на Даниел. И сега на теб.
	— Ти и Петер си пишете писма един на друг?
	— Да.
	— _Писма?_
	— Да? О, чудиш се защо не си пишем имейли? _My bad._ Така и не се научих на това. Интернет. Имейли. Не са за мен. _Too old for that shit*._
	[* от англ. Прекалено съм стар за подобни неща. — Б.пр.]
	— И Даниел Люке е разбрал за тази история?
	— Не е разбирал нищо. Просто му я разказах — така, както я разказах на теб сега.


#	III
	Всички сме виновни. За нещо. Всички носим свои малки, мръсни тайни. Наши лични злини. Виновни до доказване на противното.
	И с мен е така. Престъпник, прокурор, адвокат, жури и съдия в едно. Безскрупулен, ако се налага. Да, уважаеми съдия, обявявам се за виновен. Смекчаващи вината обстоятелства? Естествено. Аз съм това, което съм. Но съм и виновен, осъден. Не мога да направя нищо по въпроса.


#	IV
	От Йосемити се върнахме в къщата на Лорънс в Марипоса.
	По време на пътуването през вековната гора се опитах да оставя информацията да отлежи. Осъзнах защо Петер ме беше подкрепил за отварянето на гроба на Понтиус и защо ме беше помолил да му дам една от костите. Да направи мемориал, беше просто хитро измъкване. Нуждаеше се от костта, за да направи ДНК-анализ на наследствения материал на Понтиус. Така, веднъж завинаги, можеше да разбере дали Лорънс Голдуотър лъже. Петер желаеше толкова пламенно негов баща да бъде Понтиус.
	Когато се върнахме в Марипоса, си взех кутийка Budweiser от хладилника и седнах в един люлеещ се стол. Лорънс отиде в спалнята.
	Върна се с двуцевна пушка в ръце.


>>	28
>>	Разрухата

#	І
	Времето, казват физиците, е измеримата разлика между два момента. Айнщайн е казал, че разликата между минало, настояще и бъдеще е само една устойчива илюзия.
	Измерима илюзия? Седейки в люлеещ се стол в порутена къща в Марипоса, Калифорния, лице в лице с възрастен човек с катраненочерна съвест и пушка, аз не знаех с кого бях съгласен.
	Опитах се да уловя погледа му. Трябваше ли да се страхувам? Разбира се, че трябваше да се страхувам. Той току-що беше признал, че стои зад смъртта на Понтиус Фелдберг. Единственият друг, на когото се беше доверил, беше вече мъртъв. Дали не искаше да успокои съвестта си, а след това да ме убие? Така, както, по един или друг начин, беше убил Даниел Люке? Едва ли беше трудно да се отърве от труп в тази огромна гора. Колата под наем можеше да зареже в Сакраменто, Сан Хосе или Фресно, а след това на връщане към Марипоса да вземе автобус. Да, можеше да каже, когато шерифът дойдеше от името на норвежката полиция, че този бледолик, норвежки професор е бил при него няколко дена. Но после си е тръгнал.
	_End of story._ Още едно неразрешено убийство, замаскирано като случай на изчезване. Историята помни много такива.


#	II
	Пушката беше стара. Дори аз, който едва бях докосвал воден пистолет, можех да видя, че е хубава. Тъмночервен приклад. Гравиран метал около спусъка. Дълга цев.
	Остави оръжието на облегалката и отиде до кухнята. Чух, че търси нещо. Трябваше ли да избягам? Едва ли, ако излезех, той щеше да се осмели да стреля. Щеше ли?
	Лорънс се върна, преди да бях решил каквото и да е. Не разбрах какво беше донесъл, преди да го видя, че смазва цевта. Първо отвън, после отвътре. Използваше парцалче и бронзова четка. Върху бутилката пишеше _Hoppe’s, The GunCare People._ Не каза нищо. Може би по тази причина ситуацията изглеждаше толкова странна. Ако беше казал, че тази хубава пушка я е наследил от скъпия си дядо, когато е навършил петнадесет, нямаше да се притеснявам. Но той просто си седеше там и почистваше. Без да продума. Нагоре и надолу. Още масло. Напред и назад. Втриваше и разтъркваше. Като ритуал, преди боговете да приемат жертвата си.
	— Хубава пушка — казах.
	— _Ain’t she a beauty*._
	[* от англ. Не е ли красавица. — Б.пр.]
	— Ha лов ли ходиш?
	— _Every now and then*._ Ho предпочитам риболова. По-малко мръсотия. — Изсмя се гръмко.
	[* от англ. От време на време. — Б.пр.]
	Когато приключи, занесе четката и маслото в кухнята, а пушката в спалнята.
	Телефонът ми извибрира. Бях го сложил на беззвучен. Беше съобщение от Сири Шау. Адът бил в Ювдал, пишеше тя, последвано от намигащо човече. В продължение на няколко дни имало влизания с взлом в криптата под новата църква, в старата църква, в музея и в дома на семейство Люке. Възможно ли е да търсят дяволската маска? — завършваше тя.
	Разбира се, че търсеха дяволската маска.


#	III
	Лорънс и аз изпихме още няколко бири тази вечер. Предложи ми джойнт, но не исках. След известно време заспа във фотьойла.
	Легнах на дивана.
	Събудих се призори. Бях спал леко, без сънища. Лорънс все още спеше във фотьойла. Чудех се дали да го събудя и да си вземем довиждане, но не го направих. Нямахме какво повече да си кажем.


#	IV
	Шофирах до летището на Сан Франциско, върнах колата и минах проверка.
	Ребека ми звънна, докато чаках да се кача на самолета.
	— Имаш ли време?
	— Седим на опашка и чакаме да се качим на самолета.
	— Тогава ще бъда много бърза.
	— За какво става въпрос?
	— Знаеш?
	— Не може да продължаваме повече, Бьорн.
	Беше рано вечерта в Йерусалим. Усещах, че вече беше изпила няколко чаши вино. Адар вероятно не беше там. Беше го помолила да бъде сама, когато звънне, за да сложи край.
	Гласът й беше хладен, аналитичен, студен. С мен не разговаряше Ребека, а някой друг с нейния образ. Сякаш ми звънеше да ми каже, че за съжаление не съм получил работата, за която съм кандидатствал, но че съм оставил добро впечатление по време на интервюто и че със сигурност ще се появят нови възможности за способен човек като мен.
	Името на Адар беше на езика ми, но не я попитах.
	— Опитахме се — продължи тя. — Дадохме си шанс. Честен и добър шанс. Не това е причината… Разбираш ли какво искам да кажа?
	Струва ми се, че разбирах. Но не беше напълно вярно. Тя просто не ме обичаше повече. И _това_ аз не можех да разбера. Не искаше да чува за мен. Беше като майка, която беше пренебрегнала единствения си син. Как можеше? Беше й писнало от мен, от моите особености и странности, от моите капризи, от натоварените ни уикенди в идентични хотелски стаи, беше й писнало от разходките ни, ръка за ръка по широки булеварди, през цялото време знаейки, че не може да продължи, че е невъзможно да продължи, тя в Йерусалим, аз в Осло, просто не ставаше.
	— Не си ти причината-добави тя. Вечното клише. Усети се какво каза и добави с лек смях: — Ох. Знаеш какво имам предвид.
	Да. Знаех какво има предвид. Това, което тя искаше аз да разбера, беше, че Йерусалим е прекалено далеч от Осло и Осло е прекалено далеч от Йерусалим и така сме се отдалечили прекалено много един от друг. Нито един от двама ни не искаше да се премести. И двамата бяхме инатливи магарета.
	Не бях аз причината. Ние бяхме. Това искаше да разбера. Ние. Затова и не зададох въпроса, въпреки че знаех отговора, дълбоко в себе си знаех през цялото време. Не само от деня, в който съобщенията и позвъняванията започваха да са все по-рядко. Не и от деня, в който видях снимките на Адар във Facebook. Знаех го през цялото време. Че не беше писано да продължи.


#	V
	Не успях да заспя. Не че ме е страх да летя. Не е това. Просто никога не мога да се накарам да спя на борда на летателна машина. Струва ми се неестествено да си почивам в тропосферата, прикован здраво към неудобна седалка, в тръба от алуминиеви сплави и подсилена с фибростъкло пластмаса, закована с петдесет хиляди болта и пропита с тихи молитви.
	Полусънен седях в болезнената реалност. Ребека беше сложила край. _Край._ Има нещо необратимо в тази дума. Като _мъртъв_. Представих си я, красивата Ребека, представих си очите й и устните й, когато се опитваше да произнесе правилно името ми. Смеха й.
	Неназованата дума. Недопустимата. _Друг._ Картини в главата ми: Кожа. Устни. Пръсти. Ръка върху бедрото, гол гръб. Името му, прошепнато в мрака: Адар.
	И ето ме мен: преливащ от банални емоции, от болка и тъга, от завист, която изтръгна сърцето от гърдите ми и го превърна в легион на презрителните. Бьорн Белтьо, император на баналността.


#	VI
	Минавайки през объркващата нишка на часовите зони, кацнах на летището в Гардермоен вторник следобед. Замаян и изморен от липсата на сън, седях до лентата за багаж и чаках куфара си. Когато включих телефона си, ме заля лавина от съобщения и пропуснати повиквания. Пиеро Фичино ми беше звънял безброй пъти и ми беше изпратил две неразбираеми съобщения на смесица от английски и италиански. От това, което разбрах, трябвало да се пазя от застрашаващи сили в Ювдал. Добре. Сякаш имаше нужда да ме предупреждава за _това_. В следващото съобщение ми беше изпратил линк от Wikipedia за някакъв си Джузепе ди Санто Сандзо. Бил изключително богат италианец с най-голямата лична колекция на религиозни икони в света. Когато потърсих в Google, го открих във списъка на финансовото списание Forbes за световни милиардери. През 1998 г. е бил на корицата _на Paris Match_ със заглавието _Ненадминатият колекционер._ В статията се твърдеше, че в личната си колекция имал не само част от брадата на Мохамед и дрехата на Богородица, но и веригата на апостол Павел. Потайният единак финансирал колекциите си с икони и религиозни артефакти с доходите от имотите си.
	Осъзнах, сега беше тръгнал след маската на дявола.


#	VII
	От летището отидох вкъщи в Грефсен. В момента, в който влязох, получих съобщение от Ребека:
	_Бьорн, как си?_
	Неспокойна. Състрадателна.
	Но не гаджето ми питаше. Вече не. Сега беше приятелката ми, вечно грижовната, тя, която винаги се притесняваше дали съм щастлив. Тя, с ноктите, които се вкопчваха в гърба на друг мъж. Търсеше потвърждение, което не исках да й дам. Толкова дребнав мога да бъда. Искаше да се отдаде на Адар, знаейки, че всичко е наред с мен. Нямаше да й доставя удоволствието. Нищо не беше наред с мен. Представих си ги. О, да. Представих си ги. И затова не отговорих. Оставих куфара в антрето, закачих якето на закачалката в гардероба, събух обувките си и влязох в банята да повърна.


#	Антракт (VI)
	КРИПТИРАНО СЪОБЩЕНИЕ — ЮВДАЛ — ВТОРНИК, 20 ОКТОМВРИ: Новата църква, старата дървена църква, музеят и отделни частни адреси — включително къщата на сем. Люке — са претърсени. Никаква маска. Търсенето продължава.


>>	29
>>	Лилит

#	I
	Спах през целия следобед и станах по залез. През остатъка от вечерта и нощта седях, апатичен, полузаспал и гледах предавания по Discovery Channel и National Geographic. Не знаех, че неща като преместването на стар фар на източното крайбрежие на САЩ и репродуктивните инстинкти на отровни жаби в Амазония може да ми се сторят интересно. Точно сега нямах сили да мисля за Ребека, разкритията на Лорънс Голдуотър, безсмислените съобщения на Пиеро или всичко останало, с което се занимаваха долу в Ювдал. Бях изтощен. Тъжен. Тялото ми беше все още съсипано след всичките часове на самолета и пътуванията през времето. Главата ми не можеше да понесе повече.
	Около четири сутринта седнах в колата, за да се върна в Ювдал. Когато спрях да напълня бензин в Селюр*, видях първата страница на Dagbladet:
	[* Градче на около 150 км. северно от Осло. — Б.пр.]
	_Терор в Ювдал._
	Само това липсваше.
	Но когато прочетох статията, се оказа, че „терор“ беше доста неточно. Предупреждение — за потенциален и малко вероятен заговор — било подадено в норвежката полиция. Те се опитали да разсеят случая. Службата за сигурност, естествено, приела всичко на сериозно и предупредила местната власт. Тя обаче все още не смятала, че има основание да вярват, че Ювдал — от всички места на земята — е прицел на терористичен заговор.


#	II
	Стигнах в Ювдал преди обед. Слънцето печеше силно и ярко долу в долината. Магазините вече отваряха. Бучаща цистерна пълнеше гориво на Statoil — бензиностанцията. Работници от обновената мелница работеха над складовите помещения.
	Завих пред хотела и паркирах. Рецепционистът на хотела ми се усмихна, когато отново отседнах при тях. Взех бърз душ, преди да отида до управлението.
	Първо се видях със Сири Шау. Най-изненадващо тя ме прегърна и ме приветства с добре дошъл вкъщи. Казах й, че нося вълнуваща информация от САЩ и я помолих да организира една бърза среща при началник Дален. Когато я попитах за статията в Dagbladet, тя завъртя очи. Било вярно, че Службата за сигурност е получила доста интересно обаждане от Италия, че нещо се случва в Ювдал, но това било всичко. Въпреки това причината, поради която приели случая на сериозно, е, че номерът бил проследен до Ватикана. Крипос, Интерпол и Министерството на външните работи работели по откриването на човека, който е звъннал.


#	III
	Пиеро Фичино!
	Разбира се, че Пиеро е звъннал. Чак сега се сетих. Вероятно е звъннал на полицията, защото така и не е успял да се свърже с мен. Но защо? Терористичен акт в Ювдал? Звучеше малко вероятно. Така че от какво се страхуваше? Да не би милиардерът Джузепе ди Санто Сандзо да планираше атака, за да се добере до антикварната дяволска маска? Знаеше ли къде е тя?
	Пробвах да звънна на Пиеро пет пъти. Всеки път бях препращан директно към секретаря.
	Междувременно Сири беше събрала ръководителите на екипите за техническо и тактическо разследване в офиса на началник Айлерт Дален.
	— Разбирам, че носиш новини от САЩ — каза Дален раздразнено.
	— Разреших мистерията от 1963 г. — отговорих гордо.
	Всички мълчаха. Началникът се намести неспокойно в стола си. Дълго се взирах в него. Изглеждаше притеснен. Помислих си: Ами ако Айлерт Дален беше толкова упорит, защото имаше нещо за криене? Ами ако самият той беше виновният. Ами ако всички открития на полицията сочат, че той е хвърлил Даниел Люке от кулата и сега прави всичко възможно да прикрие мотива и истината.
	— Разказвай! — провикна се Сири.
	— Нека първо ви кажа, че дяволската маска е била в притежание на Лорънс Голдуотър през всичките тези години. Висяла е на стената в дома му. Даниел Люке я е върнал обратно в Норвегия. В Ювдал. Ако ви трябва мотив, имате го. Маската струва милиони.
	Най-накрая началникът започна да проявява интерес.
	— Къде е?
	— Даниел я е върнал от САЩ. Но не знам къде я е скрил.
	— Вероятно убиецът я е взел. Продължи!
	Точка по точка им разказах за срещата с Лорънс Голдуотър, за аферата му със Сесилие Фелдберг, за ЛСД-то, което слагали в храната на капелана, за да го подлудят.
	— Когато е паднал от камбанарията, е бил толкова надрусан, че е мислел, че се бие с демони — казах.
	Тишина.
	— Можем ли да го докажем? — попита началникът.
	— Разбира се, че не. А и няма смисъл да го правим. Случаят е, както ти ми напомни безброй пъти, остарял.
	— Как са можели да предположат подобен развой? — попита ръководителят на техническия екип.
	— Не са. Те не са искали Понтиус да умре. Целта им била чрез ЛСД-то да подсилят религиозното неспокойство у него. Несигурността, съмненията, страха. Въвличайки го в серия видения и халюцинации, са искали да отключат в него латентен нервен срив. Накрая искали да го настанят в болница. По този начин Сесилие можела да се разведе с неопетнена чест. Това бил планът.
	Полицаите размениха погледи. Не знаеха какво да мислят. ЛСД? Халюцинации? Бяха свикнали да откриват съвсем други мотиви — ревност, гняв, завист. Но това?
	— Не знам доколко е нужно, но ДНК-тест на Петер И. Фелдберг и Лорънс Голдуотър несъмнено ще потвърди, че Петер е син на Лорънс — казах. — Струва си да проверим дали бащинството може да има връзка с убийството на Даниел.
	— Маската е по-вероятен мотив — каза началникът. — Убеден съм, че Мария Крагх Фелдберг е нашият главен заподозрян. Елиминирайки младия си любовник, тя се е отървала от това да бъде разкрита. Същевременно съпругът й е избегнал момента, в който Даниел ще го обяви за, да!, дете, родено извън брак. Сири, можеш ли да организираш нов обиск на музея и дома на семейство Фелдберг. Все някъде трябва да е тази маска.
	— Ще го направя — каза Сири. — Но предлагам да гледаме в две посоки. Ще търсим маската там, където Мария може да я е скрила. Но едновременно трябва да проверим дали е възможно Даниел да я е скрил преди това. В такъв случай къде? Продал ли я е? Трябва да проверим музеи и антиквариати. Съществува ли пазар на черно за подобни предмети?
	Началникът кимна потвърдително на Сири, преди тя да извърне поглед към мен:
	— А случилото се с Конрад Кремер през 1708 г.? Как влияе на случая ни?
	Влагаше сарказъм вероятно. Но се направих, че не обръщам внимание. Обясних им за официалния доклад на комисията на епископа, който се намираше в папка в Държавния архив в Кристиансан.
	— Но съществува още един доклад — казах. — Ръкопис от 1758 г. Разказва за това, което всъщност се е случило петдесет години по-рано.
	— И къде е този ръкопис?
	— Зает е през 1963 г. и никога не е върнат обратно.
	— От кого?
	— Точно тази страница от регистъра липсвала.
	— Тоест сме доникъде — обобщи началник Айлерт Дален.
	Въпреки че заключението му беше доста несъобразително, нямах с какво да му противореча.


#	IV
	Налях си чаша кафе и влязох в кабинета на Сири Шау.
	— Браво, Бьорн! — каза тя одобрително.
	— Браво?
	— Разреши криминален случай от 1963 г. Не е зле.
	— Това, че мистерията с Понтиус Фелдберг е разрешена, не ни е от помощ. Все още не мога да проумея случилото се с Люке.
	— Лесно е да допуснем една теория, един заподозрян.
	— Какво мислиш?
	— Съгласна съм с началника, че Мария е имала мотив. Имала е възможността. Имала е достъп до сатанинските монети. Подозрителен е фактът, че не е звъннала, когато не го е открила в църквата. Не е ли това най-нормалното, което човек може да направи? Юристите използват термина основателна причина за подозрение. И това означава, че полицията е на мнение, че има повече от петдесет процента вероятност обвиняемият да е извършил това, за което е заподозрян. Но сме длъжни да прегледаме и всичко, което може да е в полза на въпросния обвиняем. Погледнато по този начин/ информацията, която донесе от САЩ, е особено интересна. И въпреки това ни липсва последната частица от пъзела, за да заловим Мария Крагх Фелдберг. Например маската.
	— С кого може Даниел да се е свързал, когато се е върнал от САЩ с маската?
	— Мария очевидно. Не само са били любовници, но и тя ръководи музея и съюза на историците — отбеляза тя леко въпросително. — Трябва да изляза за малко. Искаш ли да заемеш мястото ми?
	Потупа купчина документи върху бюрото.
	— Последните доклади, ако имаш интерес да ги разгледаш.
	— Благодаря.
	Преди да започна, звъннах на бившия началник Йорген Крагх и му предадох всичко, което Лорънс Голдуотър ми беше разказал за Понтиус, Сесилие и техния налудничав ЛСД-проект. Чувах дишането му, тежко и дрезгаво, усетих как попива всичката нова информация и как се изправяше пред неизбежния въпрос: Било ли е възможно да го допусне?
	— Естествено, ти няма как да си знаел — казах.
	— Да.
	— Мислех, че ще искаш да го знаеш.
	— Оценявам това, че звънна.


#	V
	Седнах в стола на Сири Шау и започнах да чета доклади за изземвания и разпечатки на показания. Имаше доста материал. Един или друг нещастник беше получил задачата да опише всички обемни папки, съдържащи порнографските филми, смъкнати от компютъра на Даниел Люке. В една от основните папки, именувана ПО МАЛКО ОТ ВСИЧКО, Даниел беше събрал и систематизирал 32 подпапки с имена като _МИЛФ, Зрели, Камера на живо, Винтидж, Аматьори, Оргии_ и всевъзможни перверзни. Много от тях не знаех дори какво означават. _Букаке?_ Заедно вероятно наброяваха хиляди порноклипове.
	Бях на път да оставя списъка настрана, когато погледът ми попадна върху една подпапка.
	Даниел я беше именувал _Лилит._
	Лилит?
	Демонът, за който Конрад Кремер и Понтиус Фелдберг са имали ужасяващи фантазии?
	Да не би Лилит да беше също сексуален фетиш?


#	VI
	Папката Лилит съдържаше според писмения доклад на полицията осем порнофилма между 5 и 29 минути. Всички били продуцирани в Копенхаген през 1993 г. от компанията WeekendSex, но имали английски заглавия и били предназначени за международния пазар. Всички били свалени от страницата vintageporn.com, която се специализирала в порнография от 1970 до 2000 г.
	Но нито едно от заглавията — като _The Hard, The Wet & The Furious_ и _Queen of Delight_ — нямаха връзка с древната митология за Лилит.
	Все още никой не се беше осмелил да прегледа някой от филмите. Трябваше да изчакам Сири да се върне, за да получа достъп до свалените файлове на Даниел. Не бяха малко насмешливите коментари, които чухме, когато Сири и аз помолихме да ни препратят цялата папка Лилит на компютъра й.
	Сири седеше зад гърба ми, докато пусках първия филм, Heavenly Fellatio. Бързо се извърна настрани и каза, че това разследване оставяла изцяло на мен.
	Първата минута от филма показваше в близък план устни и връхчето на език върху ерекция, можеща да предизвика комплекс за малоценност във всеки един мъж. Измина още една минута, преди кадърът да се отдалечи. След това операторът обиколи двойката, и точно тогава я познах.


>>	30
>>	Лолита

#	I
	Едва ли е била на повече от 18–19 години, когато е участвала в Heavenly Fellatio. Мария Крагх Фелдберг. Но нямаше грешка.
	Беше Мария.
	— Приключваш ли скоро? — провикна се Сири с неудобство от съседния офис.
	Отворих следващия филм и след четири минути Мария се появи.
	Че беше тя, нямаше и съмнение. В Uncle’s Horny Lolita беше с две панделки на плитките и нищо друго.
	Бързо прегледах другите филми. Мария участваше във всичките. Във всевъзможни пози.
	Викнах Сири. Когато осъзнахме видяното, тя повика полицейския началник. Той погледна набързо няколко от записите, преди да събере група следователи, които да ги разгледат.
	По средата на всичко звънна Ребека от Йерусалим. Не ми се говореше с нея. Не ми се говореше и с Пиеро, който също беше пробвал да ми се обади.


#	II
	Мария беше арестувана и обвинена в убийство на Даниел Люке малко преди четири часа сряда следобед. Полицията я прибра от музея. Случайно — или може би не фотограф от VG се намираше пред музея, докато тя беше изведена и прибрана с полицейската кола. Печеше слънце. Но на снимката във VG изглеждаше, сякаш се пази от разярила се буря, криейки глава под палтото си.
	Миналото й в порно бранша било последното нужно доказателство, за да я обвинят, казваше началникът. Порнофилмите и сексуалните отношения с Даниел даваха на Мария Крагх Фелдберг ясен мотив, а последствията от клиповете в компютъра му бяха очевидни. Явно я е контролирал. Възможно е и да я е заплашвал и подтиквал към секс.
	Един вид връзка, беше казала тя.
	Започнах да разбирам какво е искала да ми намекне през онази вечер, когато я закарах до дома й.
	Нещата не са винаги такива, каквито изглеждат.
	И последното, което каза, преди да я оставя да се прибере:
	Веднъж направих нещо ужасяващо.


#	ІІІ
	Онлайн вестниците гръмнаха. Местна жена обвинена в дяволското убийство. Любовницата (41) е арестувана. Семейна жена прибрана за убийството в Ювдал. Теорията на полицията: 25-годишен убит от любовницата си. NRK Dagsnytt* се включи с извънредна емисия. Новините по TV2 предаваха директно от паркинга пред управлението.
	[* Новинарска програма по NRK. — Б.пр.]
	Без съмнение бях влошил ситуацията за Мария с това, че разказах на началника за ужасните филми. Но нямах избор. Имах ли? Не можех да премълчавам подобен тип информация само защото бях убеден в невинността й. Въпреки че бях инструктиран да си държа ръцете далеч от убийството, аз бях част от разследващия екип. Нежелана част, но въпреки това. И ако не бях видял папката Лилит, едва ли някой друг от полицаите щеше да се сети за връзката или да прегледа филмите.
	Направих това, което трябваше.
	Въпреки всичко можех да продължа с опитите си да докажа, че е невъзможно Мария да е убила Даниел. Чувствах, че бях длъжен. Покайване. Ако успеех да открия кой седи зад убийството, Мария щеше да бъде свободна.
	Беше най-малкото, което можех да направя.
	Имах три дни, преди полицията да я изправи пред областния съд в Кристиансан. Най-вероятно дори и нямаше да се нуждаят от толкова дълго време. Доказателствата бяха много. Тайната връзка с жертвата. Сатанинските монети. Уговорката за снимки в църквата. А сега и порнофилмите.
	Един или два дни да изчистя името й.
	Ако имаше нещо, което да се изчисти.


#	IV
	— Белтьо!
	Гласът на началника. Погледнах нагоре. Дален се беше появил на вратата.
	— Говорил ли си с VG?
	— Не.
	— Току-що ми звъннаха. Знаят за сатанинските монети в ръката на Даниел. И гумената маска, която е била надяната върху лицето му.
	— И? Не съм говорил с тях. Не са го разбрали от мен.
	— Ти си един от малкото, които знаят за монетите и маската. И си един от малкото, които не вярват, че Мария стои зад убийството. Следователно си сред тези, които имат мотив да предадат подобни разяснения на VG.
	Избухнах от гняв и ярост. Как се осмеляваше да ме обвинява, че съм отишъл при медиите с тайни от разследването? Но успях да се овладея. Изкашлях се, за да изпусна гнева от гласа си:
	— Попита ли VG за дяволската маска?
	— Не.
	— Ако аз бях източникът, нямаше ли да е нормално да знаят и за нея също?
	Без да продума, сумтейки, се извърна и се върна в офиса си.


#	V
	Онлайн VG публикува статията половин час по-късно: _Даниел открит с маска и монети._
	Чистачката Фатима знаеше само за маската — не и за монетите, които трупът е стискал в ръцете си. Така че с изключение на нас — разследващия екип, единствено убиецът беше наясно с тези детайли. Кой беше подшушнал на VG? Самият началник?
	Възможно ли е той също да е незаконен син на Лорънс Голдуотър? Защо така и не бях проверил? Възможно ли е Петер и Дален да си бяха сътрудничели в премахването на Даниел от пътя си? Потърсих началника в Google. Повечето съвпадения бяха от статии в „Ювдалски вестник“, свързани с престъпления и други събития в селото. В интервю от 2006 г. пишеше, че е роден и израснал в Еве, Сетесдал, учил в Осло и работил дълги години извън града, преди да стане полицейски началник в Ювдал през 2003 г. В друга статия се разкриваше, че бил масон. Можеше ли това да ми помогне с нещо? Наистина беше от Еве, селище на около миля оттук, но възможно ли е майка му да е прекарала един или друг уикенд в Ювдал през 1963 г.? Трябваше да се разровя допълнително, за да открия рождената година на Дален. Роден 1967 г. Извън сметките.


>>	31
>>	Пиеро

#	I
	Първоначално не го познах.
	Един от полицаите ме беше извикал от офиса. В рецепцията ме чакаше възрастен, пълен мъж. Гъста, сива коса. Гъста, сива брада. Осъзнавах, че го познавам от някъде. Но от къде?
	— _Бьорн!_
	Едва, когато произнесе името ми, се сетих кой беше.
	Пиеро Фичино.
	Последно го видях преди три години. Именно затова ми отне толкова време. Ако се бях натъкнал на него на улицата в Рим или Флоренция, щях със сигурност да го позная веднага. Но тук, в Ювдал — далеч от всичко свързващо ни — ми беше странно да го виждам.
	— Пиеро? — провикнах се.
	— Най-накрая! Не знам вече колко пъти се опитвах да ти звъня.
	Уклончиво отговорих, че съм пътувал и не съм обърнал особено внимание на телефона си.
	— Но какво правиш тук, Пиеро?
	— Трябва да поговорим. Толкова съм притеснен. Не знам какво причиних.
	— За какво говориш, Пиеро?
	— Не получи ли съобщенията ми?
	— Да речем, че не разбрах нищо от тях.
	— Дойдох възможно най-бързо. Тръгнах от Рим преди обед. Наех кола от Гардермоен*. Пътят до тук се оказа доста по-дълъг, отколкото очаквах. Звънях и звънях.
	[* Международно летище Осло. — Б.пр.]
	— Съжалявам. Беше ни доста натоварено. Но защо дойде?
	— Трябва да обясня…
	— Какво?
	— _Бьорн…_
	Беше задъхан и видимо притеснен.
	— Желаеш ли една чаша кафе първо?
	— С удоволствие.
	Въведох го в малката кухня на управлението. Налях две чаши кафе от каната. Далеч от италианското качество, но ставаше. Седнахме на масата.
	Когато се съвзе, каза:
	— Когато ми изпрати снимка на дяволската маска, я показах на доста колеги от тайния архив във Ватикана, които вероятно можеха да знаят нещо за нея. Един от тях — начетен архивист, се оказа, че освен всичко друго е и партньор на Джузепе ди Санто Сандзо. Сигурно си чувал за него?
	— Попрочетох за него, когато ми изпрати линка.
	— Не знаех за съвместната им работа, когато помолих за помощ. Просто попитах всички, които мислех, че могат да съдействат. Но снощи, докато бях в офиса си, ме посети добър, стар приятел. Работи във Ватикана от 1975 г. и заема позицията на секретар на _cardinali archivisti_ — кардиналските архивари на Ватикана. Чул слухове за проучванията ми и можел да ми разкаже за един от тези, на които бях показал снимката — Силвио Пасалакуа, който през 1999 г. бил разследван от полицията. Бил обвинен в предаване на вътрешна — наречи я секретна — информация точно на Джузепе ди Санто Сандзо. Шефовете му го обвинили, че злоупотребява с позицията си, за да се подсигури, а след това да продаде поверителна информация. Но обвинението никога не било доказано и Силвио запазил работата си.
	— За какво е ставало дума?
	— Можеш да предположиш.
	— Дяволската маска?
	— Да, вавилонската дяволска маска. Има и още. Четири години по-късно италианските тайни служби имали основателни подозрения за това, че Джузепе ди Санто Сандзо е финансирал предполагаем терористичен акт в Багдад. Информацията на полицията и собствените следователи на Ватикана го уличавала в организирането на атака, която из цял свят била представена като дело на ислямисти. В действителност било нападение над една от клетките на Ал-Кайда, която по-рано откраднала една от дванайсетте дяволски маски от националния музей в Багдад. Той се опитал — безуспешно — да се добере до маската.
	— И сега е тук в Ювдал?
	— Едва ли. Но съм сигурен, че е изпратил някои от хората си.
	Замислих се за всичко случващо се. Преследвачът ми, мъжете в уличката, Близанията с взлом. Подчинените на Джузепе ди Санто Сандзо ли стояха зад тях? Това щеше да обясни доста. И все пак не всичко.
	— Дойдох възможно най-бързо — каза Пиеро. — Чувствам се отговорен. Трябваше да предположа.
	— Няма как да знаеш, че измежду колегите ти във Ватикана има такъв доносник.
	— Не, но въпреки това се чувствам отговорен. Отчаяно се опитвах да се свържа с теб. Когато не получих отговор, бях принуден да звънна на норвежката полиция. Но не съм много сигурен дали разбраха напълно за какво става въпрос.
	Трябваше да се усмихна.
	— Щом си звъннал от Италия и си докладвал за предстоящо нападение, си бил препратен към PST, Норвежката служба за сигурност.
	— Разказах им, че Джузепе ди Санто Сандзо е изпратил някой в Ювдал, който да открие маската. Разказах им всичко! За терористичния акт в Багдад, зад който е стоял, и колко безскрупулен е.
	Ето защо беше предупреждението за терор. PST не бяха разбрали Пиеро правилно. Когато той на своя лош и трудно разбираем италианско-английски се е опитал да обясни, че група италиански _мафиоти_ планират _ужасно_ нападение в Ювдал, те са предположили, че той предупреждава за предстояща терористична атака.
	Никой не беше свързал информацията от Пиеро с дяволската маска.


#	II
	Когато помогнах на италианския си приятел да се регистрира в хотела, се затворих в стаята си. Бях капнал от умора и изтощение. Беше безкрайно дълъг, натоварен и напрегнат ден.
	Бях замаян заради часовата разлика. Не се чувствах във форма. Нуждаех се от добър, дълъг сън.
	Светнах и събух обувките си.
	Не винаги знаеш кои точно сетива първи събуждат подсъзнанието ти. Сянка, звук, мирис. Струва ми се, че беше непознатата миризма на метал, която ме накара да погледна нагоре.
	Замръзнах.
	Започнах да отстъпвам назад извън стаята, треперейки, задъхвайки се.
	На стената над леглото ми някой беше нарисувал огромен пентаграм.
	С кръв.
	От петте лъча на звездата кръвта се беше отекла надолу по стената, очертавайки дълги, прави, червени линии.


#	Aнтракт (VII)
	__Рим__
	__Сряда, 21 октомври 2015 г.__
	Седеше отвън на терасата и се взираше в здрача. Вечерта беше хладна, мрачна. Куполи на църкви и кранове. Кули и кипариси. Наклонени покриви на къщи и електропроводни стълбове. В избледняващата светлина нощен Рим беше на път да изгрее. С чаша коняк в ръка той се наведе над парапета.
C>
	Криптирано съобщение — Ювдал: Б.Б се върна в Ювдал. Не е ясно къде е бил. Никакви признаци да е открил маската. Още частни адреси са проверени. Никаква маска. Нова информация: Сесилие Фелдберг — вдовицата на И. Фелдберг — е жива. Заради недоразумение предположихме, че е мъртва. Живее в старческия дом с баща си К. Борг. Деменция. Ще я посетим утре.
C$
	Да, да. Не беше впечатлен. Не, никак не беше. Бяха там от цяла седмица, трябваше да са открили маската досега. Ако въобще съществуваше. Не им е лесно да действат под прикритие в малко норвежко селце, беше казал шефът на щаба. Не е мой проблем, беше отговорил той. Трябва да открият проклетата маска. За това им е платено.


>>	32
>>	Пентаграмът

#	І
	Пентаграмът има вековна традиция и носи много имена. Пентакъл. Вещерска лапа. Знак на дявола. Звездата на Соломон. За египтяните пентаграмът представлява _duat_, подземния свят. За евреите той символизира Петокнижието — петте книги на Мойсей. За християните: стигматите на Исус.
	Досега не бях споменавал сатанистите.
	Но едно е да четеш за тях. Съвсем друго е да го видиш, в кръг, на стената над леглото, в което спиш.
	Сграбчих телефона си. Ръцете ми трепереха неконтролируемо, докато се опитвах да набера 112.


#	II
	Полицията дойде на място след точно четири минути и осем секунди. Засякох времето. Не след дълго коридорът пред хотелската ми стая се изпълни със следователи.
	Двама от тях ме придърпаха настрани и се опитаха да изкопчат нещо смислено от мен. Други претърсваха стаята. _Местопрестъплението_, както един от тях беше отбелязал.
	През отворената врата виждах как един от специалистите, облечен с бяла престилка, нахлузил качулка на главата си, седеше на колене върху леглото ми и изследваше пентаграма на стената.
	— Не е кръв — провикна се той след известно време. — Червена боя.
	Облекчение. Но не кой знае колко голямо. Все пак някой си беше направил труда да нарисува огромен пентаграм на стената над леглото, в което спях.
	Защо?
	За да ме изплаши? Или нещо съвсем различно беше вложено в зловещия поздрав?
	Докато полицаите проверяваха стаята, рецепционистът ме премести в друга. Вече бях прекалено развълнуван, за да заспя. Възползвах се от ситуацията и прегледах безброй многото непрочетени съобщения и имейли. Само преди няколко минути измежду промоции на виагра и известие за наследство от далечния ми чичо Бьоре в Нигерия бях отново получил съобщение от Декарабия. Взе да ми писва от него.
C>
	От: Декарабия <decarabia_666@outlook.com
	До: Бьорн Белтьо <bjorn.belto@iakh.uio.no
	Тема: Пентаграм!
	Дата: Сряда, 21 октомври 2015 г.

	Ако някой каже на виновния: „Невинен си!“, хората ще го прокълнат и осъдят. Но всичко е наред с тези, които отсъждат правилно, щастие и благословия ги достига. Аз убих Даниел Люке. Мария Крагх Фелдберг е невинна. Нека пентаграмът бъде мой свидетел.
	Аве Сатана!
C$
	Бях изтощен и изморен. Бях невнимателен и разстроен. По тази причина не обърнах внимание на очевидното.


#	ІІІ
	Арестът беше на първа страница на VG на следващата сутрин:
	_Теорията на полицията: Даниел (25) е бил убит от любовницата си (41)._
	За щастие, никой от журналистите не знаеше основанието за ареста. Надявах се миналото на Мария като порнозвезда да бъде запазено възможно най-дълго в тайна.
	Когато сутринта влязох в управлението, началникът беше вече влязъл в среща със защитника на Мария — напорист адвокат от Кристиансан. Сири Шау беше в офиса си и разглеждаше някакви документи. Носех две картонени чаши кафе от Kaffejentene. Усмихна ми се признателно, когато й подадох едната.
	— Благодаря!… Забеляза нещо — каза тя.
	— Кой? Адвокатът? Какво?
	— Невъзможно е Мария да е изпратила имейла до VG, при положение че е арестувана. Адвокатът не знае за пентаграма, нарисуван в хотелската ти стая. Но и зад това не може да седи Мария. _Трябва_ да има съучастник.
	Вледених се. Разбира се! Едва сега осъзнах, че в последния си имейл Декарабия беше споменал пентаграма — далеч _след_ като Мария беше обвинена и арестувана. Как можеше да бъда толкова невнимателен? Защото знаех, че полицията все още чака отговор от Microsoft за IP-адреса на подателя, не бях и помислял да им показвам имейла от снощи. Ако не бях толкова изтощен, щях да се досетя, че Декарабия знае за пентаграма на стената ми.
	Показах го на Сири.
	— Мхм — каза тя. — Това засилва подозрението, че Мария има съучастник. Обяснява и въпроса как едрият Даниел е бил изхвърлен от кулата. Със сигурност Мария не е била в хотелската ти стая с бои и четка за рисуване в ръка. Трябва да има помощник.
	— Отговор от Microsoft?
	— Не, но прокурорът им изпрати напомняне. При положение че вече можем да се аргументираме с това, че молбата е свързана с разследване за убийство, можем и да се надяваме на по-бърза реакция.
	Разказах й за Пиеро Фичино и всичко, което той ме беше информирал. За щастие, тя прие информацията на сериозно. След като началникът беше в среща, тя повика двама следователи, на които възложи да проучат твърденията на Пиеро.


#	IV
	Малко по-късно бях повикан при началника.
	Айлерт Дален и адвокатът на Мария се изправиха, когато влязох. Поздравих се със защитника. Здраво, убедително здрависване. Загар от солариум. Къса, руса коса, проблясваща от гел. Костюмът беше спретнат и изглеждаше скъп.
	— Изправени сме пред един казус — каза началник Дален.
	— Мария Крагх Фелдберг желае да разговаря единствено с теб — каза адвокатът.
	— Казва, че ще постави всички карти на масата — каза Дален. — Но не иска да говори с полицията. Нито с адвоката си. Не иска да говори с друг освен теб.
	Адвокатът се усмихна, сякаш смяташе ситуацията за забавна.
	— Но външни лица, разбира се, не могат да провеждат официален полицейски разпит — каза Дален.
	— В такъв случай тя не е длъжна да обяснява каквото и да било — отбеляза адвокатът.
	— Ако не признае вината си, е в неин интерес да проговори — каза началникът.
	— Склонен ли си да говориш с нея? — попита адвокатът.
	— Разбира се — отговорих.
	Дален искаше да обсъди ситуацията с прокурора, преди да реши категорично.
	След няколко часа полицейският началник и адвокатът на Мария, заедно с прокурора, се бяха съгласили, че мога да проведа така наречения „неофициален разговор“ с Мария. Особено нетрадиционно. Мария не желаеше никой друг в залата за разпит, но полицаите и адвокатът можеха да слушат разговора от другата стая.


>>	33
>>	Признанието (1)

#	I
	Изгубено насекомо в паяжината на съдбата. Така се чувствах. Безсилен. Безпомощен. Можех само да си представя какво й е на Мария.
	Погледна ме измъчено, сериозно, когато отворих вратата на залата за разпит.
	— Бьорн — единствено промълви тя.
	Пребледняла и отчаяна.
	Заобиколих масата и я прегърнах. Дълго не ме пусна.
	Млад полицай донесе две чаши вода.
	Издърпах стола от масата. Краката му изскърцаха върху линолеума.
	— Защо искаш да говориш с мен, а не с полицията, Мария? — попитах.
	— О, ами знаеш.
	Очаквах нещо повече. Но тя не каза нищо.
	— Мария?
	— Знам, че ми вярваш. Струва ми се, че ме харесваш. Аз също ти вярвам и те харесвам. Това приема ли се за отговор?
	— Всъщност не.
	— Това е единственото, което ще чуеш.
	— Мария, полицията и твоят защитник ме помолиха да ти кажа, че това не е разпит. Както полицията, така и адвокатът ти се вълнуват от спазването на формалностите. Но естествено, че ще е така. Работата им е да съблюдават точно такива неща.
	— Разбира се.
	— Така че това е неофициален разговор.
	— Наричайте го, както искате.
	— И полицията, и адвокатът ти ни чуват.
	— Разбирам.
	— Не си длъжна да даваш, каквито и да било обяснения.
	— Знам. Какво е това в ухото ти?
	— Слушалка. Полицията и адвокатът искат да имат възможността да се включат с някакви въпроси.
	— Извади я.
	Направих, както каза.
	Тя седна на стола и въздъхна. И тогава призна:
	— Аз убих Даниел Люке.


#	II
	Седях и се взирах в нея. Правилно ли бях чул?
	— Какво каза? — заекнах.
	— Аз убих Даниел.
	Наведох се напред към нея и взех дланите й в моите.
	— Но Мария…
	По-скоро като рефлекс тя се отдръпна от мен и отпи от водата.
	— Защо? — попитах.
	Тя махна с ръка и не отговори на въпроса ми.
	— Защо… — само повтори и потъна в мислите си.
	— Уби ли Даниел, Мария? Защо? Не мога да ти повярвам.
	— _Защо?_ Всички се интересуват _защо_. Толкова ли е важно? _Защо, защо, защо?_ Не е ли достатъчно признанието? Убих го, нали ви казвам. _Аз!_
	— Лошо ли се е отнасял към теб?
	— Даниел? — Името му беше последвано от необяснима физиономия.
	— Заплашвал ли те е?
	— Заплашвал? Какво имаш предвид?
	— Филмите? Старите филми? Заплашвал ли те е с тях?
	Видях го. Нещо в Мария Крагх Фелдберг се пречупи. Едва сега осъзнах, че полицията не й беше съобщила за откритите порнофилми.
	С огромно усилие се изправи в стола.
	— Аз…
	— Полицията не ти е казала за тях — казах тихо.
	Тя поклати глава.
	Измина минута или две, преди да успее да каже нещо.
	— Толкова много се срамувам.
	— Било е отдавна, Мария.
	— Не можеш да си представиш колко само ме е срам.
	— Била си млада.
	— Глупава…
	— Хората ще разберат.
	— Значи на _това_ вярваш?
	— Всички сме правили глупави неща.
	Отново замълча.
	— Не знам защо не сложих край.
	Отпи от водата.
	— Ще можеш ли да ми разкажеш? — попитах.


#	ІІІ
	Тя затвори очи и пое дълбоко въздух. Остана така известно време, преди да започне да говори:
	— Всички сме правили неща, за които съжаляваме. Докато сме били ученици. Студенти. Неща, които сме вършили, докато животът е бил безгрижен и изпълнен със забавления. — Поклати глава. — Учех в Копенхаген. Беше страхотно. Чувствах се зряла. Независима. Можех да зарежа всичко. Да, просто така. Да не ми пука. И точно така и сторих. Живеех си живота. Див живот. За някой от Ювдал Копенхаген беше мегаполис на изобилието и радостта от живота. Голям, безгрижен град. Зелен и буен. Щастливи хора.
	Тя млъкна.
	— Учила си? — попитах, най-вече за да я накарам да продължи.
	— История. Във Факултета по хуманитарни науки при Копенхагенския университет.
	Кръстосах ръце и я погледнах.
	— Станахме гаджета с едно момче. Фотограф на свободна практика. Бени. Беше 10 години по-голям от мен. С опит. Очарователен. Първият ми сериозен приятел. Ходихме къде ли не. И никога нямахме достатъчно пари. Бени познаваше някой, който имал филмова къща, финансираща филми с по-… да, мръсен характер. Знаеш какво искам да кажа. Не се гордея с това. Но плащаха добре, а светът не беше такъв, какъвто е сега. Нямаше интернет. Мислех си, че тези филми щяха да се гледат от германци на средна възраст, които имат видео в мазето. Дори не ми е хрумвало, че някой в Норвегия може да се добере до касетите. Но тогава Даниел открил филмите в интернет страница, която се специализирала в стари филми.
	— Познал те е?
	— Да.
	— И те е заплашил?
	Дълго търси думите.
	— Знам, че вероятно изглеждам изключително наивна.
	— Принудил ли те е да имате връзка?
	— Не знам как да го обясня. Представях си всевъзможни неща. Че ще изпрати филмите на семейството ми. Че ще пише за това в местния вестник.
	— Заплашвал ли е с това?
	— Не. Не и директно. Не и по този начин. Но Даниел беше толкова хитър. Манипулатор. Нямаше нужда да казва неща, които ти така или иначе ще разбереш. Освен това… Още от десетгодишен ме харесваше. Знаеш ги. Мислят си, че са неустоими.
	— Свалял ли те е?
	— Само на шега. Или поне така си мислех. Флиртувахме чрез имейли и съобщения. Само глупости. Но и двамата смятахме, че е забавно. Нищо повече. Не сме влагали нещо друго. При всички случаи не и аз. Не и преди това да изникне.
	— Филмите?
	— Даниел ми каза какво е открил… Не, никога не ме е заплашвал. Не и директно. Но не беше трудно да се досетя какво щеше да стане, ако не се бях подчинила. Разбираш ли ме, Бьорн? Така го почувствах. Че нямам избор.
	Кимнах.
	— Не беше нещо, което искам. А нещо, което трябваше да направя. Не само за да запазя собственото си име. Мислех за Петер. За Якоб и Сара. Ако разберат… Така че, да. Подчиних се. — Тя сведе поглед. — Единственото, което имаше значение, беше това никога, никога, никога да не излиза на бял свят. Петер не трябва да научава. Нито Якоб и Сара. Нито татко. Никога! Връзката ми с Даниел беше достатъчно грешна. Да не говорим за убийството. Но филмите… това, което направих… това, в което участвах… Никога, чуваш ли!
	Тя наклони глава.
	— Мария. Все още единствено полицията и защитникът ти знаят за филмите. Но когато процесът започне…
	— Да?
	— Скъпа, разбираш, че филмите ще бъдат счетени като доказателства в прокуратурата.
	Мария седя дълго и се взираше в мен. Опита се да каже нещо.
	— Наистина ли си се надявала, че никой няма да научи? — попитах.
	Вопъл. Стон.
	Вратата се отвори. Началникът и адвокатът влязоха.
	— Това беше достатъчно — каза Дален.
	Мария гледаше ту него, ту мен.
	И тогава започна да крещи.
	Беше писък, който съдържаше в себе си най-дълбоките емоции. Опитахме се да я успокоим. Да я утешим. Но не успяхме. Двама следователи влетяха и се наложи да я носят обратно до килията й.
	Прекалено много ли бях казал? Не трябваше ли да изричам последното? Наистина ли вярваше, че миналото й ще остане тайна? Останах парализиран, вцепенен на стола и слушах стоновете и риданията й, които се просмукваха през офиса на началника, достигайки до всяка една клетка в тялото ми.


>>	34
>>	Подгонени

#	I
	Точно в 12:16 от старческия дом в Ювдал беше подаден спешен сигнал към централата, който половин минута по-късно беше предаден на управлението и полицията. Според подателя двама непознати нахлули при Сесилие Фелдберг.
	В този момент в управлението лекар даваше някакво успокоително на Мария Крагх Фелдберг. Тъй като бях седнал и разговарях със Сири Шау, отидох заедно с нея до старческия дом с цивилния й автомобил волво.
	Все още не беше ясно какво точно е станало. В един или друг момент двама непознати влезли при Сесилие Фелдберг. Не след дълго тя започнала да крещи. Баща й, Коре Борг, връхлетял от съседната стая и започнал да удря двамата мъже с бастуна си. Вследствие на силното вълнение Сесилие се сринала. Двамата непознати бързо напуснали старческия дом.
	Взели Сесилие с линейка и я закарали в болницата, където била приета от дежурния лекар Мариане Люке — майката на Даниел — която за първи път била на смяна след болничния си.


#	II
	Когато аз и Сири Шау влязохме в стаята на Коре Борг, той ни погледна. Беше видимо изморен.
	— Няма да те притесняваме дълго — каза Сири.
	— Какво искате?
	— Може ли да ни кажеш накратко какво стана?
	— Двама чуждестранни журналисти дойдоха при Сесилие.
	— Италианци? — попитах.
	— Не знам, говореха английски.
	— Журналисти? — попита Сири. — Какво искаха?
	— Опитаха се да я интервюират.
	— Относно убийството на Люке?
	— Разбира се, че не!
	— Дяволската маска… — казах си аз.
	Не ме чу.
	— Искаха да научат за маската — проклетата маска! Къде била.
	— Какво стана? — попита Сири.
	— Темата я притесни. Мислеше си, че са дошли да отмъстят за Понтиус.
	Нито аз, нито Сири казахме нещо.
	— Помолих ги да си тръгнат — продължи Коре Борг. — Не искаха да ме чуят. Говореха и говореха. Къде е? — питаха те. Къде е? Сесилие се разстройваше все повече и повече. Накрая — да, накрая трябваше да ги изгоня.
	— Сбихте ли се? — попитах.
	— Да се сбием? Не. Но използвах бастуна си. Бъдете сигурни, че го направих. Използвах бастуна си.


#	ІІІ
	— Заедно със Сири Шау и един от полицаите видяхме кадри от камерите за наблюдение в старческия дом. Подозренията ми бяха верни: Познах двамата мъже — италианските журналисти от _L’espresso_ — или по-точно „журналистите“ — които бяха пристигнали в Ювдал преди една седмица. Тези, които ме бяха интервюирали относно _мистерията Ювдал_. Вероятно за тях ме предупреждаваше Пиеро Фичино. И като пълен глупак им бях помогнал. О, да. Бьорн Белтьо на вашите услуги! Бях им дал цялостна картина на случая. Кого трябва да интервюират. Толкова типично за мен! Сега осъзнавах и че вероятно те стоят зад всички влизания с взлом от последните дни. Тях съм срещнал и в уличката до мелницата. А възможно ли е те да са нарисували пентаграма в хотелската ми стая? Да са изпращали имейли — на норвежки — от профила на Декарабия в Outlook? Все още имаше доста неща, които не си пасваха. Италианците пристигнаха чак в сряда вечерта.
	Това означаваше, че явно има и други, които ме преследват.
	Патрулката стигна бързо до хотела, но двамата италианци вече бяха напуснали. Предупредих полицията, че са наели кола от Hertz. И така екип от управлението на Вале и Бюкле ги спря на главен път девет, на север от Флостронди точно след 45 минути.
	Почти по същото време Сесилие Фелдберг се успокои и потъна във вечен сън в болницата.


#	IV
	Началникът не знаеше в какво точно да обвини италианците.
	Според Мариане Люке не беше невъзможно смъртта на Сесилие Фелдберг да е вследствие на вълненията в стая 202. Но физически не беше наранена и беше трудно да се докаже директна връзка между случилото се и смъртта й.
	Началникът искаше да разгледа обстоятелствата заедно с юрист от Кристиансан, преди да вземе крайно решение. Ако разследването и разпитът даваха основание за това, те щяха да бъдат обвинени съгласно параграф 268 заради взломовете и параграф 263 за заплахите, евентуално параграф 266 (безразсъдно поведение) и 267 (навлизане в личното пространство).
	Малко по-късно един от най-известните адвокати от Осло позвъни. Бил нает от адвокатска кантора в Рим да защитава двамата италианци.
	— Имат интересни разкрития, с които да допринесат — срещу снизходително отношение от страна на норвежката полиция — каза адвокатът.


#	Антракт (VIII)
	__Рим__
	__Четвъртък, 22 октомври 2015 г.__
	— _Merda!_*
	[* От итал. Проклятие! По дяволите! — Б.пр.]
	Нямаше навика да псува. Но този път не успя да сдържи избухването си. Седеше на задната седалка на лимузината линкълн — на път за вечеря при президента, когато шефът на щаба звънна. Двамата мъже, които беше изпратил в Ювдал, били арестувани от норвежката полиция. Издирването на маската беше приключило. Не бяха успели. Никаква маска. Нито дори някаква следа. Най-вероятно и този път беше просто един слух.
	— _Merda!_ — повтори той и остави телефона в джоба си. Още един проклет слух.
	Когато малко по-късно шофьорът намали скоростта, той почука нетърпеливо по стъклото между кабината за пътници и шофьорското място. Шофьорът посочи назад с палец. Той се обърна. Две полицейски коли с премигващи сини светлини бяха зад тях. Когато шофьорът му отби встрани и спря, едната полицейска кола премина успоредно на тях.
	Раздразнен, той смъкна прозореца и срещна погледа на униформения мъж на предната седалка.
	— Джузепе ди Санто Сандзо? — попита младият полицай.
	— Естествено!
	— Трябва да Ви помолим да дойдете с нас. Става дума за нещо, случило се в Норвегия.


>>	35
>>	Признанието 2

#	I
	Животът е като пясък. Изплъзва се между пръстите си, когато най-малко очакваш. Почакай, почакай! — викаш ти. Но няма смисъл. Смъртта никога не слуша. Смъртта не се оставя да бъде командвана. О, не. Смъртта е упорит дявол. Идваш, когато те повикам — отговаря тя.


#	II
	Мария Крагх Фелдберг беше открита мъртва в килията си, когато охраната отишла да й занесе закуска в петък сутринта. Завързвайки няколко дрехи едни за други, тя беше успяла да направи въже, на което да се обеси.
	Новината се разпространи бързо. Аз самият бях уведомен от Сири Шау. По време на един кратък, тежък разговор по телефона, тя ми беше разказала, че екипът на спешна помощ, а по-късно и лекар са се опитвали да я съживят, но било безнадеждно. Все пак е висяла мъртва няколко часа преди да бъде открита.
	Линейката беше все още пред управлението, когато връхлетях, тичайки от хотела. Беше навалял сняг през нощта и тротоарът беше хлъзгав, покрит с киша и лед. Журналистите и фотографите бяха застанали до стълбите. Камерите и фотоапаратите започнаха да проблясват и щракат.
	В управлението беше настанала тишина. Полицаите разговаряха тихо. Влязох директно в офиса на Сири.
	— Така ли трябваше да свърши всичко — каза тя и поклати глава. Щях да отговоря, но усетих, че гласът ми ще ме предаде. Седнах.
	— Спецслужбите са на път — каза Сири.
	След известно време попитах:
	— Какво ще стане оттук нататък?
	— Разследването продължава. Самоубийството е само по себе си индиректно признание. Опитахме се да накараме VG да предостави анонимния имейл, но се придържат към защитата на личните данни и отказват. Въпреки това го издадоха в интернет и в днешния вестник, така че успяхме да видим името на потребителя.
	— Да предположа ли?
	— Няма нужда.
	Все пак го направих:
	— Decarabia_666@outlook.com.
	— Междувременно получихме отговор от Microsoft. Според норвежкия доставчик IP-адреса на потребителя е проследен до компютър с напълно свободен достъп в библиотеката на Ювдал.
	— Не ме изненадва. Спомняш ли си кой е Декарабия?
	— Да? Демон?
	— Не просто _демон_. Декарабия е бил демонът, който е вълнувал Понтиус Фелдберг толкова много. Разказвал съм ви за него. Не че слушахте много внимателно. Бил е маркиз на ада. Шейсет и деветият демон в списъка _Clavicula Salomonis Regis._
	— Разбрахме, Бьорн.
	— Старият началник Крагх също се интересувал от този Декарабия.
	— Добре и…?
	— Осъзнавал е, че съществува връзка.
	— С какво?
	— С миналото.


#	ІІІ
	По-късно през деня отидох до дома на Мария, за да поднеса съболезнованията си. От цветарския магазин купих един букет за утеха.
	Паркирах в малкия двор пред къщата им. Отново беше започнало да вали.
	Замислен, колебаещ се, останах дълго взирайки се в табелката на вратата.
	_Тук живеят Петер И. & Мария К. Фелдберг и Якоб и Сара._
	Имах ли някаква работа тук? Да не би да се натрапвах?
	Докато седях и се чудех, вратата се отвори. Коре Борг ми хвърли кратък поглед.
	— Белтьо! — измърмори той рязко.
	— Моите съболезнования! — казах.
	— Благодаря — отговори той.
	Извърна се към Петер и Якоб, подпря се на бастуна си и се здрависа с двамата. През зейналата врата виждах Сара в антрето.
	— Благодаря, че отдели време, дядо — каза Петер.
	Вчера беше загубил майка си. Днес — жена си.
	Коре Борг се подпираше на бастуна си, докато слизаше надолу по стълбите.
	— Моите съболезнования — повторих, този път на Петер и Якоб и подадох букета. Петер кимна. Якоб взе цветята. Очите му бяха зачервени, а лицето подпухнало. Той подаде букета на Сара, която го занесе в кухнята.
	— Не искам да ви притеснявам — казах.
	— Влез, влез — каза Петер.
	— Не, не. Не искам да ви притеснявам.
	— Искам да разменим няколко думи.


#	ІV
	В антрето всичко беше както преди. Писмото от Лорънс Голдуотър все още лежеше най-отгоре на камарата с писма. Ключовете. Сметките. Всичко беше както преди и все пак нищо не беше същото.
	В хола, пред камината, бяха наслагани десетки неразопаковани букети. Сара излезе от кухнята с моя букет, който беше сложила във ваза. Заедно с брат си слезе в мазето.
	— Как го приемат? — попитах.
	— Знаеш.
	Седнал в инвалидната си количка, той наля кафе от каната на масата.
	— Чудех се… — започна той.
	Чаках.
	— Каза ли нещо?
	— Кога?
	— Онази вечер? Миналата седмица.
	— Когато я докарах до тук?
	— Беше много благодарна за това.
	Не бях сигурен колко мога да издам. Не с оглед на конфиденциалността. А защото ми беше споделила всичко, единствено защото ми вярваше.
	— Ако дори беше намекнала, че може да пристъпи към нещо подобно, щях веднага да кажа — казах. — Но просто ми изглеждаше изморена. И отчаяна. Да, отчаяна от болката, която знаеше, че е нанесла на теб и децата.
	— И засрамена — каза Петер. — Не гледаше никой от нас в очите. Нито мен. Нито Якоб. Нита Сара. Толкова засрамена беше.
	— Не вярвам, че е убила Даниел.
	— Естествено, че не е убила Даниел!
	Избухването беше толкова сериозно, че се стреснах.
	— Но не убийството я караше да се срамува. Срамуваше се заради… знаеш.
	Не знаех какво да отговоря. За аферата й ли говореше? Или за порнофилмите?
	— Не съм този, който бях — каза той с особена гримаса.
	_Този, който е бил_ — красивият, смел, доблестен Петер, неустрашим мъж на Мария, грижовен баща на децата, опора на всички в околията, горд член на спортния клуб. Аз самият се чувствах като натрапник в трагедията на чужд човек.
	— Не разбирам — казах. — Не беше този тип човек, който би…
	Думите ми избягаха отново.
	— Кой е типът за… нещо подобно — каза той тихо.
	Петер имаше нужда да поговори с някого. Това го разбирах. Все пак не можеше да сподели тези си мисли с децата си. Нито с дядо си, Коре Борг. Нито с приятелите, с които все още поддържаше контакт след катастрофата.
	— Казвала ли ти нещо? — попитах. — Нещо, което може… да обясни?
	— Почти нищо. Спеше много. През цялото време казваше „Не е каквото си мислите“. Каквото и да означаваше.
	— Какво мислиш, че означава?
	— Трудно е да се каже.
	— Едва ли е в такава връзка, каквато сме свикнали да си представяме.
	— Не. Може би не. Никога няма да разберем.


#	V
	Останах още час. Якоб и Сара дойдоха и пак излязоха от стаята. Не казаха кой знае какво. Нямаше какво да се каже. Седнаха, послушаха и тръгнаха. И двамата плачеха тихичко.
	— Получи ли резултата? — попитах в една от паузите, която се получи.
	— Резултата?
	— От ДНК-теста?
	Петер ме гледа дълго.
	— Значи си разбрал?
	Кимнах.
	— Как?
	— Мисълта за мемориал за баща ти е красива. Но когато Лорънс Голдуотър ми разказа историята си и научих, че сте контактували, ми се изясни как искаш да използваш костта.
	Измина известно време, преди да успее да отговори.
	— Получих резултата от ДНК Медикал вчера. Частна лаборатория.
	— И?
	— Понтиус не е мой баща. ДНК-тестът беше категоричен. Има 99% вероятност този Лорънс Голдуотър да е баща ми.


#	VI
	Когато оставих опечаленото семейство, Петер ми благодари за подкрепата и за това, че съм се застъпил за тях.
	Кимнах от чиста учтивост, но не казах нищо. Почувствах, че ще е грешно да благодаря. Не смятах, че съм помогнал с каквото и да било. Ако не бях отворил папката „Лилит“, може би нищо от това нямаше да се случи.
	Нито една от теориите ми не преработваше. Какво не можех да прозра? Виждах очертанията на едно решение, но не стигах до същността му. Сякаш се криеше някъде точно под повърхността.
	През целия ден обикалях и размишлявах. Все едно събитията бяха част от филм и аз си представях различни сценарии. Каква работа е имал Даниел горе в кулата? С кого е бил? Защо е бил тласнат към смъртта? От кого? Защо някой му беше сложил грозната гумена маска и поставил сатанински монети в дланите му? Защо беше заключил всички врати на църквата след себе си?
	Безкрайно бавно отделих събитията едни от други, а след това опитах да ги събера в една цялост. Цялост, която даде смисъл на убийството. Най-малкото вид смисъл.
	Постепенно започнах да разбирам.


#	VII
	Заради кого една майка би дала живота си?
	Очевидният отговор премина през мен като ледовит полъх.
	Лежах в леглото в хотела. Часът наближаваше три през нощта. Не можех да заспя. Всеки път, когато се опитвах да се предам на съня, една или друга идея изскачаше в съзнанието ми.
	И тогава, на границата между страната на сънищата и реалността, разбрах.
	Самоубийството на Мария не беше никакво самоналожено наказание или очистване.
	Беше се жертвала.


>>	36
>>	Дъгата

#	І
	Когато Господ напуснал земята и унищожил всякакъв живот, Той създал завет с Ной и синовете му. Знакът на Бог бил дъгата. И Господ казал на Ной: Това е знакът на завета, който основавам между Мен и всичката плът и кръв на земята.


#	II
	Отворих очи. Часът беше осем и половина. И бях убеден за случая. Най-накрая разбрах.
	Дъгата, въпреки огромната си красота, е оптична илюзия. Не съществува. За всички, които гледат от грешен ъгъл, е невидима. Но ако имаш късмет и стоиш на правилното място, тя ще ти се разкрие като последователност от пречупвания, разпръснати цветове, огледални образи и поларизация в хаоса от водни капки.
	Същото важеше за този случай. Разрешението беше толкова очевидно, че чак ставаше невидимо. Ако се взреш дълбоко вътре в хаоса от точното място, дъгата ще се появи.
	Разбира се, можех да отида при началника и да му изложа теорията си.
	Но въпреки че бях сигурен, това си оставаше само подозрение. Нищо друго. Още една от странните теории на Бьорн Белтьо, ха-ха-ха-ха. Можех да чуя тихия смях на полицаите. _Ето, отново започва._ Не искаха да ме чуят. Разбира се, че не. Сири Шау може би. Но никой друг. За полицията самоубийството на Мария беше признание. Трагична и ненужна смърт, да, но все пак потвърждение, че тя е убила Даниел и сама си е отсъдила най-тежката присъда.
	Какво мислех и смятах относно случая, им беше напълно безразлично.
	Въпреки това успях да погледна встрани от всички подвеждащи и коварни следи. За разлика от полицията осъзнавах, че нито връзката с Даниел, нито миналото в Копенхаген можеха да накарат жена като Мария да убие млад мъж, а след това сама да отнеме живота си.
	Самоубийството беше за отвличане на вниманието.
	Беше се жертвала. Беше го направила, за да спаси Якоб.
	Мария беше отнела живота си, за да спаси сина си.


#	ІІІ
	Така трябваше да е: Якоб беше убил Даниел.
	Якоб. Не Мария.
	Чак сега го осъзнах. Беше хвърлил любовника на майка си от часовниковата кула под влияние на афект, ревност, гняв, отчаяние.
	Мария беше признала, а след това отнела живота си, за да насочи вниманието на полицията далеч от истината.
	Беше изкупила греховете на сина си.
	За Якоб тя беше просто майка. Саможертвена и нежна, мила и добра. Тя, която го милваше по челото, когато беше болен.
	Да види майка си с Даниел беше повече от това, което можеше да понесе. Тези картини в главата му…
	Немислимо. Нереално.
	Беше прекалено много.
	Но как щях да го накарам да признае стореното? Осъзнавах, че трябва да изкопча истината от него — и трябваше да го сторя сам. Нямах доказателство. Единствено ме водеше интуицията, която ми подсказваше какво е станало.
	Мария беше разбрала, че Якоб е убил любовника й. Беше се самоубила, за да го защити. Безграничната саможертва на една майка.
	Изпратих съобщение на Якоб: _Бьорн Б. е. Може ли да поговорим?_ Отговорът пристигна минута по-късно. Искаше да знае защо. Аз написах: _Става въпрос за майка ти. Може ли да се срещнем пред църквата?_ Отново не отне почти никакво време, преди да отговори „ок“.


>>	37
>>	Обясненията на Якоб

#	І
	Седях на стълбите пред църквата, когато Якоб пристигна с мотора си. Направи няколко кръгчета, преди да спре, да закачи каската на кормилото и да застане пред мен, със скръстени ръце пред гърдите, гледайки ме въпросително.
	Нищо не каза. Аз също мълчах.
	Над Ювдал беше надвиснала дебела мъгла. Гората и планините не се виждаха. Якоб се взираше в мен с поглед, който сякаш идваше от някое тайно кътче в царството на тайните.
	— Тук е умрял — казах най-накрая и кимнах към неясните вече очертания с тебешир върху чакъла.
	Якоб проследи погледа ми. Все още не казваше нищо.
	Станах. Той отстъпи назад.
	— Има нещо, за което трябва да говоря с теб — казах.
	Несигурността личеше в очите му. Какво трябваше да го попитам? Какво знаех аз?
	— Онази вечер, когато Даниел е умрял… — започнах.
	Оставих въпроса да виси помежду ни. А дори и не беше въпрос. Беше лек намек. Намек, че предполагах. Не, че знаех. Че бях разбрал.
	Но не каза нищо. Дори и думичка.
	— Искал си да защитиш майка си, нали?
	Не отговори.
	— Искал си да я защитиш. От Даниел.
	Оставих думите и тишината да му въздействат.
	— Якоб, как разбра за връзката им?
	Бавната промяна, която премина по лицето му, можеше да бъде предмет на цяла глава в учебник по физиогномика. Очите му се присвиха. Челюстта му се стегна. Бръчки се появиха по челото му.
	— Ела — казах.
	Внимателно го хванах за ръката и го поведох към тебеширените очертания на Даниел Люке. Като безволево зомби той се остави да бъде заведен до мястото, където Даниел, а преди него и капелан Понтиус Фелдберг, бяха намерили смъртта си.
	Извърнах се назад и погледнах към прозорците горе на кулата. Якоб гледаше към земята.
	— Познаваше ли го? — попитах.
	Той подритваше камъчетата.
	— Якоб? Познаваше ли Даниел?
	Кимна. Беше все пак някакво начало.
	— Знаеше ли за него и майка ти?
	Той ритна купчинката, която беше направил.
	— Якоб?
	Продължаваше да се взира в земята.
	— Якоб, знаеше ли за Даниел и майка си?
	Изминаха няколко секунди.
	Смирено:
	— Да.
	Най-накрая. Ето, идваше. Признанието.
	— Как научи, Якоб?
	— Тя никога не излизаше от профила си.
	Изминаха няколко секунди, преди да разбера какво има предвид.
	— Чел си имейлите й?
	— Също и тези на Сара и татко. — Усмихна се нервно. Изглеждаше горд.
	— Не е ли триела имейлите от Даниел?
	— Напротив.
	— Значи си чел изтритите имейли на майка си?
	— Да.
	— Какво си мислеше?
	— Да си мисля?
	— Докато чете това, което са си писали?
	Отново започна да подритва чакъла.
	— Започнах да я следя.
	— Как така?
	— Когато работеше допълнителни часове. Когато излизаше с Трикси. Такива неща.
	— Шпионирал си я?
	— Не. Просто я следвах.
	— Дори и когато се е срещала с Даниел?
	Погледна към гората и хълмовете.
	— Не исках да е с него.
	— Разбирам. Значи си я следвал…
	— За да я пазя.
	— Пазиш?
	— Да не й се случи нещо.
	— Якоб. Ти ли беше?
	— Аз ли?
	— Който… знаеш…
	— Какво?
	— Беше ли в камбанарията с Даниел?
	— Не.
	— Сбихте ли се?
	— Не.
	— Бутна ли го?
	— Не!
	— Злополука ли беше?
	Дълго се взира в мен.
	— На какво по-точно вярваш?
	— Разкажи ми.
	— Не стана така!
	— Кое не стана така?
	— Даниел… той… Не аз го… Защо говориш така?
	— Просто питам.
	— Мислиш, че аз съм го убил?
	— Да.
	— _Аз?_
	— Направи ли го?
	— Не! Защо говориш така?
	— Просто питам.
	— Не съм убивал никого.
	— Майка ти мислеше…
	— Моля?
	— Майка ти мислеше, че ти си убил Даниел.
	— Защо мама ще мисли нещо подобно? Тя знаеше…
	— Знаеше какво?
	— Нищо.
	— Какво е знаела, Якоб?
	— Забрави.
	— Давал ли си й основание да мисли, че ти си го убил?
	— Не! Защо да го правя? Не съм убивал никого! Единствено исках да й помогна!
	— Да й помогнеш? На майка ти? Как?
	Той изстена от раздразнение.
	— Как искаше да помогнеш на майка си, Якоб?
	— Не съм убивал Даниел!
	— Какво искаше да кажеш с това, че е трябвало да й помогнеш?
	Без да каже и дума, той се изправи и побягна надолу. Не знам какво го прихвана. Остави мотора си. Вероятно имаше нужда да помисли. Всеки има нужда от това понякога. Изчаках го около 15 минути. След това се върнах в хотела и се опитах да подредя записките си.
	Няколко часа по-късно Якоб ми изпрати съобщение. Искаше да се срещнем отново.


#	II
	— Ще ти разкажа какво стана.
	Гласът му беше тънък и изплашен. Страхът може да е едновременно парализиращ и подтикващ. Тъгата обаче почти винаги ни смазва. Усещах как в Якоб двете взети заедно замъгляваха преценката му и се опитах да го убедя, че човек се справя по-лесно с истината, отколкото с лъжата.
	Отново бяхме пред църквата. Около нас мъглата беше паднала още по-ниско. Не виждах нищо. Не исках да го притеснявам с ненужни въпроси. Отговорите щяха да дойдат. Усещах. От само себе си. Просто се нуждаеше от време.
	Ръцете му трепереха. Разбирах през какво преминава и каква буря бушуваше вътре в него.
	— Вече мога да го кажа — започна той.
	Кимнах.
	За кратко ме гледаше право в очите.
	— Нали? Мога да го кажа сега?
	Не разбрах какво точно има предвид. Но продължавах да мълча.
	— Сега като е мъртва — обясни той.
	Отклони поглед. Пое си въздух няколко пъти. Искаше да каже нещо. Но не го направи.
	— Всичко е наред, Якоб.
	Стисна очи и изстреля бързо:
	— Беше мама.
	Отвори очи. Вече беше казано. Преглътна няколко пъти.
	— Какво, Якоб?
	Разбира се, знаех какво ще каже. Но беше важно да го накарам да изрече думите.
	— Мама го направи.
	— Какво е направила?
	— Мама — той потръпна — уби Даниел.
	Чу се ридание.
	Протегнах ръка, за да го утеша, но той се дръпна. Взираше се в земята.
	— Защо мислиш, че майка ти го е убила?
	— Проследих я.
	— Онази вечер? До църквата?
	— Исках да видя дали…
	Не успя да го каже.
	— Дали ще се срещне с Даниел?
	— Якоб? Дали е щяла да срещне с Даниел ли?
	— Да.
	Една кола мина по пътя покрай църквата.
	— Вече няма нужда да я защитавам.
	— Всичко е наред, Якоб.
	— Вече никой не може да съди мама.
	— Разкажи ми какво стана.
	Въздъхна дълбоко.
	— Проследих я. До тук. От музея до църквата. Видях, че влезе вътре. — Той удари дланта си с юмрук. — Отне само няколко минути. И излезе. Нещо беше станало. Личеше й.
	— Видя ли те?
	— Да. Ти как разбра? Тя се спря и се взря в мен. Дълго. Поклати глава. Не знам защо. И после ме накара да се върна вкъщи. Вкъщи, при татко и Сара. А после седна в колата си и тръгна.
	— Ти стори ли това, което ти каза?
	— Не.
	— Влезе в църквата?
	— Да.
	— Защо?
	— Знаеш.
	— Искал си да се изправиш лице в лице с него. С Даниел. Така ли беше?
	— Исках да му разкажа всичко. Че знам за него и мама. И че не ми допада.
	— Чакай малко. Даниел не е лежал под кулата?
	Якоб поклати глава.
	— Къде беше?
	— Църквата беше празна.
	— Празна — повторих неразбиращо. — Но къде е бил Даниел тогава?
	— Вратата към криптата беше отворена. Досега никога не я бях виждал. — Направи дълга пауза, преди да продължи. — Даниел лежеше в подножието на стълбите.
	— В криптата?
	Якоб погледна нагоре.
	— Да. Мъртъв.
	— Как разбра…
	— Беше мъртъв! Окей?
	Избухването беше толкова внезапно, че ме изплаши. Отново удари с юмрук лявата си ръка.
	— И си помислих…
	Ритна малък камък.
	— Да? Какво си помисли?
	— Че това копеле си е получило заслуженото.
	Започнах да осъзнавам това, което Якоб ми разказваше.
	— Майка ти го е бутнала — казах тихо.
	Дълбоко от гората се чуха крясъците на червеногуш гмуркач.
	Погледът на Якоб се плъзна по посока на звука.
	— И си преместил трупа?
	— Да.
	— Нямаше ли много кръв в криптата?
	— Не, нямаше. Но въпреки това измих стълбите и пода, където лежеше. Старателно. Все пак съм гледал „От местопрестъплението“.
	— Преместил си Даниел отвън и си го оставил под кулата?
	— За да не може никой да разбере, че мама…
	Не беше особено лесно да проследя мотивите му. Но ми се струва, че разбрах. Бивайки открит под камбанарията, всички щяха да свържат смъртта му с тази на Понтиус Фелдберг и случилото се през 1963 г.
	— Искал си всички да си помислят, че е изхвърлен от камбанарията — казах.
	— Или че е скочил.
	— Заключи ли стаята на кулата след себе си?
	— Не. Не беше заключена. Беше отворена. Връзката с ключове все още висеше на вратата към криптата.
	— Цяла връзка — не само един ключ?
	— Да. Връзката с ключове за църквата.
	— Значи не ти си заключил вратата към криптата, стаята под кулата и църквата?
	— Не.
	— Едно нещо не разбирам, Якоб.
	— Какво?
	— Маската. Монетите. Какъв беше смисълът?
	— Сара и аз купихме няколко такива маски. Използвахме ги, за да плашим Даниел. Мислех си, че ще изглежда сякаш някакви _такива_ са го сторили.
	— Такива?
	— Сатанисти. Или че е полудял.
	— Полудял?
	— Че всичко с миналото най-сетне му е повлияло.
	— Че се е облякъл като дявол и доброволно е скочил от кулата, искаш да кажеш?
	— Нещо такова. — Той се размърда. — Просто исках да всея объркване!
	— Защо?
	— За да не може полицията да заподозре мама.
	— Естествено, ти си изпратил последното съобщение от телефона на Даниел.
	— Да. _Никога не забравяй Понтиус._ Мама беше на среща на енорийския съвет, когато го изпратих.
	— Разбира се, за полицията беше ясно, че не е нужно Даниел да е написал съобщението.
	Той вдигна рамене.
	— Защо си му писал имейли? И си му изпращал сатанински монети?
	— За да го накарам да се страхува. Да го изплаша. Да го прогоня далеч от Ювдал и мама.
	— Но не се е оставил да бъде измамен.
	— Не.
	— А след това опита да изплашиш и мен по същия начин?
	Той не отговори.
	— Ти беше, нали? Който ме преследваше. Който беше в хотелската ми стая през нощта. Който нарисува пентаграма на стената. Който ми изпраща имейли от Декарабия.
	Той се засмя.
	— Очевидно е.
	— Ти беше в криптата заедно с мен, нали?
	— Да. Просто исках да те стресна.
	— Как знаеше, че ще сляза в криптата?
	— Не знаех. Но те следях. Когато видях, че си се запътил към църквата, се досетих, че търсиш маската. Затова се промъкнах през един от прозорците, чиито капаци седят отворени още от като бях дете. Всички в училище знаеха за него. Влязох и зачаках, в случай че слезеш.
	— С _маска_ на главата?
	— Беше в джоба на якето ми. Една от латексовите маски, които Сара и аз бяхме поръчали по пощата. Ти побягна, човече.
	— А после ти изчезна.
	— Да. Промъкнах се през същия прозорец.
	— Ти беше в хотелската стая, нали?
	— Когато се върна в стаята си онази вечер, аз бях там. Седях в ъгъла между леглото ти и банята.
	— Бил си там още преди да вляза?
	— Ако се беше обърнал, щеше да ме видиш.
	— Но…
	— Когато слезе до рецепцията, бързо притичах през коридора и излязох през задната врата.
	— Каква работа имаше в стаята ми?
	— Хакнах лаптопа ти, за да видя дали не си открил нещо, за което трябва да знам.
	— Но имам парола.
	— Паролата защитава единствено потребителския профил. Нужни са само няколко минути да получиш достъп до файловете на хард диска на един некриптиран лаптоп.
	— Защо се върна? Седеше и ме гледаше, докато спя…
	— Да те гледам? Беше само за момент. Смених твоята флашка с моята, когато копирах файловете. Забравих за нея, когато чух ключа в ключалката. Така че трябваше да се върна да взема моята и да върна твоята.
	— Как влезе в стаята ми?
	— Лесно. Миналото лято работих в хотела. Запазих си универсалния ключ.
	— Ти ли извика, когато се натъкнах на италианеца в уличката?
	— Италианеца?
	— Мъжа в черни дрехи.
	— О, той ли. Следях те. За да разбера какво ще направиш. Просто за да знам. И тогава разбрах, че и _той_ те следва. И че ти си го забелязал. Тоест да, аз се провикнах. Така и той, и аз бяхме разобличени.
	— Имейлите от Декарабия — защо по-точно ги пращаше? Трябва да си знаел, че няма как да помисля, че са от демон.
	— Просто исках да насоча вниманието ти в грешна посока. Осъзнавах, че няма да решиш, че демон ти праща имейли. Но може би щеше да си помислиш, че съществува някакво сатанинско общество.
	— По тази причина ли изпрати имейл и до VG?
	— Исках полицията да разбере, че е изпратен от някой, който знае за маската и монетите. И тъй като мама беше в затвора, беше невъзможно тя да го е сторила.
	— Якоб, трябва да ти задам много важен въпрос.
	— Окей.
	— Казвал ли си на майка си какво си направил?
	— Разбира се, че не.
	— Че си преместил трупа и всичко останало?
	Погледна надолу и поклати глава.
	— Трябва да е била изключително озадачена, когато Даниел е бил открит под камбанарията.
	— Когато се върна от срещата на енорийския съвет онази вечер, си легна директно. Била много изморена. Почуках на вратата й, за да кажа лека нощ. Трябваше да я утеша, нали така. Тя не знаеше, че знаех. Но я оставих да разбере. Казах, че е напълно в реда на нещата, това, което е направила.
	— Какво й каза?
	— Не си спомням точно.
	Обясненията на Якоб посяха ужасно подозрение в мен. Предположение.
	— Какво каза на майка си, Якоб? — повторих. — Важно е.
	— Казах… че не трябва да се притеснява за Даниел. Че съм… че съм се погрижил за всичко. Че съм решил проблема. Нещо такова.
	— Казал си, че си се погрижил? Че си решил проблема?
	— Разбра на следващия ден. Когато съобщиха по радиото, че е бил открит под камбанарията. Не в криптата. Тогава разбра как точно съм се погрижил. Така че никой да не я заподозре.


#	ІІІ
	В процеса на разговора в главата ми се разви нов неприятен сценарий.
	Якоб мислеше, че майка му е бутнала Даниел Люке по стълбите.
	Мария, от своя страна, е мислела, че Якоб го е убил. Когато е видяла сина си пред църквата, тя разбрала нещата грешно: мислела си, че Якоб е бил там преди нея — не че я е следвал.
	Неговите утешителните думи по-късно вечерта — че се е погрижил и е решил проблема — потвърдили ужасяващите й предположения, че синът й е убил Даниел Люке точно преди тя самата да стигне в църквата.
	Ами ако и двамата бяха допуснали грешки? Ами ако и двамата бяха разбрали нещата погрешно?



>>	38
>>	Криптата

#	І
	Камерата на Даниел Люке беше изчезнала. По тази причина никога не беше станала главна тема в разследването на полицията. Спомням си, че началникът беше изказал предположение, че убиецът вероятно я е взел със себе си. Това, което се подразбира: Ако Даниел беше снимал собствения си убиец, то е нормално той да се отърве от уличаващите доказателства.
	Това, че Даниел Люке е умрял в криптата, а не под кулата, променяше всичко.
	Разбира се, и в този случай убиецът може да е взел камерата. Но е по-вероятно Даниел да е умрял още докато тя е висяла на врата му или е била в ръката му. Ако убийството е станало под влияние на афект, то не е сигурно дали извършителят е бил в кондиция да се върне и да я потърси. Най-вероятно е тръгнал няколко минути преди Мария да дойде и да открие Даниел мъртъв.
	Звъннах на Сири Шау, която потвърди, че не са откривали никаква камера. Не под кулата. Не и в църквата.
	— Проверихте ли криптата? — попитах.
	— Криптата? Защо да проверяваме там?
	— Направихте ли го?
	— Знам, че главното помещение е било обстойно огледано — между пейките, олтара и амвона, галерията и абсолютно всичко друго — както и кулата, и стаята под нея, разбира се.
	Но долу в криптата? Мисля, че е заключена? Защо питаш?
	— Имам една теория…
	— Още една теория ли, Бьорн? — изсмя се тя. — Добре, добре. Нека погледна.
	Няколко минути по-късно ми звънна.
	— Говорих със следователя, който е бил долу в криптата. Казва, че е било проверено за следи, но съвсем повърхностно и бегло. Не е открил нищо интересно. Каза ми, че си личало, че криптата не била използвана в последните четирийсет-петдесет години.
	Надеждата за успех накара сърцето ми да забие по-бързо. Ако камерата беше в криптата, това означаваше, че полицията е направила пропуск. Естествено, щяха да я видят, ако е била някъде на пода или стълбите. Но ако е паднала на някое трудно видимо място? Логиката беше проста: Следователят е мислел, че няма какво да открие долу в тъмната, заключена крипта — и затова и не я е открил.
	— Още един въпрос: Търсихте ли ключа за църквата?
	— Да. Според Мария Крагх Фелдберг вратата на църквата била отворена, когато отишла. Но после, когато Даниел беше открит, тя беше заключена, а ключът липсваше.
	— Но говорим за един ключ?
	— Да? Ключа за църквата.
	— Бил е повече от един ключ. Била е цяла връзка. И така са заключили не само вратата на църквата, но и тази към кулата. — Благодарих за помощта и затворих, преди да започне да любопитства.


	Имам доста особености на характера. В някои отношения съм много дребнав. Обичам например да тържествувам над тези, които някога са ме унижили.
	Милион пъти началникът беше повтарял колко малко съм добре дошъл. Колко нежелан съм в разследващия екип. Колко глупави бяха теориите ми.
	А след това ми се бяха смели.
	Сега заслужавах аз да се смея последен.
	За мен разрешението беше просто. Трябваше сам да проверя криптата. И да открия камерата. Ако Даниел Люке беше правил снимки преди да умре, те щяха да разкрият убиеца му.


#	II
	Да усещат опасност, е качество, което различава животните от хората. Животните предвиждат риска още преди той да стане видим. Понякога усещат миризмата му. Друг път тълкуват раздвижване на хоризонта като заплаха. Далечен и неясен звук може да ги накара да тичат през глава. При нас, хората, тази способност е сведена до една интуиция, която рядко ни спасява.
	Седях пред църквата и чаках, когато видях извисяващата се фигура на свещеник Симон Фелдберг между надгробните плочи. Проследих го с поглед. Тежестта на тялото го принуждаваше да се движи по по-особен начин, сякаш носеше по един речен камък във всяка ръка. Отдалеч напомняше за горски трол, който се промъква из мъглата.
	Спря пред мен. Наклони глава.
	— И така, за какво става дума?
	Тонът му беше остър. Може би бях прекъснал почивката му. Може би се занимаваше с подготовката за погребението на майка си. Или това на Мария. Когато 10 минути по-рано му бях звъннал и го попитах дали има възможност да се видим в църквата, му обясних, че има нещо, което трябва да проверя, и че е спешно.
	— Криптата — отговорих.
	— Какво за нея?
	— Има нещо, което трябва да проверя.
	— В криптата? — Отново този предпазлив поглед.
	— Ела. След това ще ти обясня.
	Отключи вратата на църквата.
	— Имам теория — обясних, докато вървяхме между редовете с пейки.
	— Да? — повтори той, когато спряхме пред вратата към криптата.
	— Ще отнеме известно време. Първо: Защо криптата е била затворена толкова много години?
	— Силно казано затворена. Просто не е използвана от отдавна. Нямаме работа там. Първоначално било заради поръчението от Инспекцията по труда, които наложили подсигуряването на стълбите с парапет. Както сам ще видиш, те са доста стръмни, тесни и опасни. Това се случило доста преди аз да стана свещеник — доколкото си спомням някъде през седемдесетте години. Енорийският съвет нямал достатъчен бюджет, с който да извърши ремонта. Освен това таванът е прекалено нисък, за да може да използваме помещението за нещо полезно. Всъщност дори и да не беше така, пак нямаше да можем, защото криптата е място за вечен покой на някои от видните личности от селото. Така на практика тя беше затворена и забравена… Каква е теорията ти?
	— Че камерата е някъде вътре.
	— Каква камера?
	— Тази на Даниел Люке.
	— Полицията не каза ли, че убиецът я е взел със себе си.
	— Да, това е тяхната теория. Но според мен тя се намира в криптата.
	— Защо?
	— Защото именно там Даниел е умрял.
	— _В криптата?_
	— Не под камбанарията? — Гледаше ме неразбиращо. — Каква работа е имал в криптата?
	— Дълга история. По-късно ще ти разкажа.
	— Но мислиш, че камерата му е все още долу?
	— Да. Поради факта, че полицията смяташе, че Даниел е умрял на мястото, на което беше открит, криптата така и не е била старателно претърсена от криминалистите. Един следовател бил изпратен да провери, но нямало особен резултат.
	Спряхме пред вратата на криптата. Симон извади връзката с ключове, постави ключа и завъртя. Трябваше да натисне малко по-силно, за да я отвори. Изскърца като във филм на ужасите.
	— Дал си ключовете си на Даниел през онази вечер — казах. — Това друга връзка ли е?
	— Разбира се, че е друга. Тази, която заех на Даниел, не беше открита.
	— Спомена ли за това пред полицията?
	— Разказах им, че Даниел е взел от мен ключа за църквата.
	— Коя дума използва: „връзка“ или „ключа за църквата“?
	Опита се да си спомни.
	— Най-вероятно съм казал „ключа за църквата“. Не си спомням точно. Защо?
	— Защото мисля, че полицията си е представила само един ключ. Тоест ключа за входната врата. Ако са знаели, че е взел цялата връзка, може би щяха да предположат, че… Ох, зарежи. Просто някакво хрумване. Сега сме тук.
	— Да — повтори Симон Фелдберг — сега сме тук.


#	III
	Слизайки надолу по стълбите, търсех следи от кръв, кичури коса или нещо друго, което може да е останало от Даниел, докато е падал. Нищо. Ако въобще е имало някакви следи от Даниел, Якоб е успял да ги заличи.
	Симон Фелдберг чакаше горе на стълбите.
	Джобното ми фенерче осветяваше свода на тавана. Потръпнах при спомена за демона в ъгъла. И въпреки че знаех, че е бил Якоб с една обикновена гумена маска, студени тръпки полазиха по гърба ми.
	Лъчът от фенерчето премина по каменните стени, гредите и старите ковчези на южната страна.
	Гласът на Симон:
	— Откриваш ли нещо?
	— Все още не.
	Представих си полицая, който е насочвал фенерчето си към пода и стените, и тавана, и който е констатирал, че криптата отдавна е потънала в прах и че времето в нея е застинало от много десетилетия.
	Даниел Люке беше паднал назад. Може би в падането се беше опитал да се обърне, за да може да се хване някъде. Ако е държал фотоапарата в едната ръка, то тя със сигурност е отслабила захвата още при първия удар в каменния под. Следователно камерата е паднала и се е търкулнала на пода. Но едва ли много далеч.
	Насочих светлината към пода.
	В него бяха захванати дървени греди и каменни колони, които придържаха пода на църквата отгоре.
	И именно там, до една от наклонените колони, видях камерата на Даниел, която явно се е търкулнала и скрила там. Разбирах защо полицаят не я беше видял. Калъфът беше черен и почти незабележим. Беше обърната с обектива нагоре. Най-външната леща се беше пукнала при удара.
	Дали работеше? Ако не — полицията щеше да извади снимките от паметта.
	Занесох апарата до масата с празното дървено ковчеже, там, където дяволската маска се е намирала някога във времето, и го оставих, за да мога да го огледам по-обстойно с фенерчето.
	— Бьорн? Какво става? — провикна се Симон.
	Присвих очи към апарата. Когато натиснах бутона ON/OFF, големият екран светна.
	Работеше.
	Поиграх си с бутоните, за да разбера как точно да отворя папката със снимки.
	— Само момент — отговорих.
	— Какво точно ще правиш с тази камера?
	Ще открия доказателство, помислих си аз.


#	IV
	Аз съм технологичен инвалид. Дай ми чисто нов мобилен телефон и ще видиш някой, който успява да го накара да не работи. Който връща заводските настройки, отменя покупката, изтрива шестстотин и дванадесет контакти и две хиляди сто четиридесет и пет снимки само с едно натискане.
	Погледът ми препускаше по менюто и опциите на камерата. ON/OFF. MENU. DISP. WB. SET. ISO. AF. Какво означаваха тези неща? Всички символи изглеждаха сякаш са взети от таблото на космически кораб.
	Чух тежките стълби на Симон Фелдберг.
	— Откри ли я?
	Тук долу в затвореното подземие гласът му звучеше остър, суров и студен. Над нас обаче, в голямото, отворено главно помещение на църквата, гласът на свещеника винаги ехтеше като топъл повей.
	Имаше право: Беше прекалено едър за криптата. Беше толкова ниско, че трябваше да върви наведен.
	— Внимавай с главата — казах, докато нервно и ядосано натисках копчетата на фотоапарата.
	Редица миниатюрни снимки изпълниха екрана на задната страна на камерата. Но бяха прекалено малки, за да ги видя ясно.
	— Виждаш ли нещо? — попита той.
	Най-накрая една от снимките се появи в по-голям размер.
	Видях фигура, седяща пред отворената врата към криптата. В ръцете, сякаш триумфално, държеше дяволската маска на Конрад Кремер.
	Фигурата не беше на Мария. Нито на Петер или на някой от другите заподозрени.
	Нито дори на Симон.
	Последният, на когото Даниел Люке беше направил снимка, беше предишният свещеник на Ювдал, Коре Борг.


>>	39
>>	Устои на вярата

#	І
	— Не това беше намерението ми.
	Коре Борг се беше свил в големия си фотьойл в стаята си в старческия дом. Симон Фелдберг и аз бяхме седнали пред него. Беше толкова слаб и крехък, но въпреки това можех да си го представя така, както е изглеждал през петдесетте, та чак до осемдесетте години, изправен на амвона пред хората от селото, проповядвайки устоите на вярата.
	Погледът ми преминаваше нервно от внук му към мен.
	— Разбираме, че не си го искал, дядо — каза Симон Фелдберг.
	— Но трябва да научим какво е станало — казах.
	Старецът въздъхна дълбоко. Нито аз, нито Симон се обадихме. Коре Борг направи няколко странни движения с устни, сякаш беше забравил да си сложи протезите.
	— Младият Люке ми звънна, когато се върна от пътуване до САЩ. Каза, че имал големи новини. Работел над книга, но това аз го знаех. Книга за Конрад Кремер и трагедията, застигнала Понтиус. Идеята не ми беше харесвала никога. Остави миналото на мира, мислех в тихия си гняв. Няма никакъв смисъл да се ровим в него след толкова много години. Бях му го казал много пъти. Посещаваше мен и Сесилие в дома. Но този път беше нещо по-различно. Искаше да ме снима. Заедно с бившия полицейски началник Крагх. Ха-ха! Той ненавиждаше вниманието. Познавате го. И когато Крагх му отказа, той пожела да снима Мария и мен. Смяташе, че Мария представя баща си и съюза на историците. Но защо искаш да ни снимаш заедно? — питах отново и отново. Щяло да бъде изненада, каза ми той. Помоли ме да отида в църквата в осем часа. Бях на мястото в уговореното време..
	— А беше ли взел изненадата? — попитах.
	— Дали беше! Беше я увил във вълнено одеяло.
	— Маската на Конрад Кремер — казах.
	Коре Борг ме погледна изненадано.
	— Добро предположение, млади момко! Била е при този проклет органист през всичките тези години в САЩ, как се казваше…
	— Голдуотър.
	— Точно така. Лорънс Голдуотър! Можеш ли да повярваш? Взел е маската от Ювдал и я е занесъл в Калифорния. Висяла е на стената му през всичките тези години.
	— Какво се случи в църквата?
	— Младият Люке я отключи. Влязохме. Когато запалихме осветлението, отидохме директно при вратата към криптата. И нея отключи. Защо го правиш? — попитах го аз. Никога не ми е харесвало да бъда долу в мрачната крипта. Искал да отидем до дървеното ковчеже, където маската се съхранявала. И после искал да си направим снимка пред ковчежето с маската. Беше разбираемо. Хубава снимка за книгата.
	— Слязохте ли?
	— Не. Не бях спокоен и се притеснявах дали немощните ми крака ще ме издържат надолу по стръмните стъпала. Така че изчакахме Мария горе в църквата. Но тя така и не се появи. Докато чакахме, той ми направи няколко снимки с маската. Дори и не знам дали наистина е мислел да ги използва. След това я оставих и той започна да ми разказва ужасни неща. — Коре Борг затвори очи и поклати глава. — Сигурно е мислел, че знам всичко. Ако въобще са верни всички тези отвратителни неща…
	— Какви… неща? — попита Симон.
	— Че Петер не е син на Понтиус, а на този — американеца! Че моята Сесилие е щяла…
	Очите на стария свещеник се напълниха със сълзи.
	Симон пребледня.
	— Какво говориш?
	Никой не му беше разказал за разкритията на Лорънс.
	— Не знам на какво да… — прошепна Коре Борг и остави думите му да потънат в тишината.
	Симон се хвана за гърдите, първо с едната ръка, после и с другата, сякаш да успокои сърцето си.
	— Не знаеше ли? — попита Коре Борг.
	Симон поклати глава.
	— Лорънс Голдуотър? Баща на Петер? Не е възможно. Не, не, не.
	— Не, не може да е вярно — каза Коре Борг.
	— Мама никога не би…
	— Не. Сесилие никога не би…
	Двамата се погледнаха. Симон не успяваше да открие правилните думи.
	— Естествено, се разстроих — каза Коре Борг. — Както теб в момента, Симон. Той просто седеше там и твърдеше най-отвратителните неща за моята добра Сесилие. Че Петер е незаконен син на Голдуотър! Какво трябваше да кажа? Какво трябваше да направя?
	Аз и Симон го погледнахме. И двамата се опитахме да си представим случилото се в църквата през онази вечер.
	Ударил ли го е? Бутнал ли го е?
	Старецът присви очи и издиша тежко през носа.
	— Какво стана, дядо?
	— Не бях на себе си.
	— Но какво стана?
	— Тази проклета маска…
	— Маската?
	— Седеше си там, подпряна на стената. Сякаш ме гледаше. Да, казвам ви го, както беше. Точно, както беше. Гледаше ме. Взираше се в мен. С празните си, ужасни, дяволски очи.
	— Дядо. Било е маска.
	— _Разбира се, че беше маска!_ Наясно съм, че е маска! Но ви разказвам какво се случи. Да. Взираше се в мен. Сякаш ми говореше.
	— Говорила ти е?
	— Без думи.
	Симон и аз разменихме погледи.
	— Бутна ли го по стълбите, дядо?
	— Не знам какво ми стана. Разстроих се. Да, така беше. Бях ядосан. Ужасните неща, които каза за Сесилие. Сякаш беше някаква уличница. И за Петер. Че е незаконно дете. Всичко това искал да опише в книгата си. Така каза. Цялата тази помия.
	— Какво стана, дядо?
	— Бях бесен. Това стана. Казах му, че няма начин да публикува тези лъжи в книга.
	Той замълча.
	— И тогава ми се усмихна. Не каза нищо. Не. Само се усмихна. От всичко друго възможно. Усмихна се!
	— Какво направи, дядо?
	— Човек не се усмихва по този начин на някой, който моли за милост.
	— Но какво стана?
	— Проклетата маска…
	Пауза.
	— Дядо?
	— Сграбчих го за яката. Вероятно се изненада. Уплаши се. Да. Аз съм възрастен. А той здрав младеж. Но усещах как силите нарастват в мен. Как се развихряха. Не ме питайте откъде са се взели. Сграбчих го, за да го накарам да се опомни. Исках единствено това. Да се осъзнае. Той отстъпи назад. Дори не се осмелявай да пишеш за това, викнах му. Седяхме точно до отворената врата на криптата. Не съм искал да го бутвам. Надолу. Но…
	Старецът извърна поглед.
	— Падна. Надолу по стълбите. Пощади ме, Господи. Падна назад и си удари главата право в каменния под. Ужасен звук. И да. Падна, защото го бутнах.


#	II
	Известно време мълчахме.
	— Защо не подаде сигнал, дядо?
	Коре Борг се бореше с емоциите си.
	— Трябваше да го направя. Разбира се. Това е моят грях, моят позор. Трябваше да подам сигнал. Но дяволът се беше вселил в мен. Изплаших се. Исках да се махна. Младият Даниел беше мъртъв. Можех да го разбера дори от горе. Гледката беше грозна. Не знаех какво да сторя. — Кръстоса ръце и прошепна: — Господи, прости ми. — Когато отново погледна нагоре, по бузите му се стичаха сълзи. — Ако бях изпълнил задължението си, нищо от това нямаше да се случи. Но не бях на себе си. Господ трябва да се смили над мен. Мисълта ми не беше ясна.
	— А маската? — попитах.
	— Да, тя. Взех със себе си нечестивата маска на Конрад Кремер и тръгнах. Това сторих. Тръгнах си. Дори не знам защо я взех. Какво щях да правя с нея? Бях толкова объркан, че не се замислих. Просто я взех. И тръгнах.
	— И веднага след това е дошла Мария — казах тихо.
	— Тук ли се върна? — попита Симон.
	— Да. Тук. Никой не ме видя. Сестрите бяха в стаята на охраната и си говореха. Оставих маската на леглото и седнах в този стол. Останах така дълго време. Какво бях сторил? Не намирах покой. Бях извършил нещо недостойно. Нехристиянско. Трябваше да звънна на полицията. От телефона в ризницата. Трябваше да звънна на номера за спешни случаи. Разбира се. Но не беше прекалено късно. Можех да звънна от стаята си. Вдигах слушалката на няколко пъти. В крайна сметка не го направих. Не успях. Наистина ли беше станало? Да не би да беше нещо, което съм си въобразил? Не бях добре с главата. Дойде ми в повече.
	— Върна ли се, дядо?
	— Да. Върнах се в църквата. Трябваше да открия камерата. — Той плесна с ръце.
	— Но? — казахме Симон и аз в хор.
	— Когато се върнах, младият Люке лежеше отвън. Отвън! Под кулата! Не разбирах нищо. Лежеше там, където Понтиус се беше приземил. В същата поза. Наистина не разбирах нищо. Все още не разбирам. Не е ли бил мъртъв? Но, напротив, беше. Някой го беше преместил. Без да предупреди полицията. Кой? Защо? Господ ли се беше намесил? Или самото зло?
	— Влезе ли отново в църквата? — попитах.
	— Да. Разбира се, че влязох в църквата. Промъкнах се долу в криптата. Но не открих камерата. Така че предположих, че този, който беше преместил Люке, беше взел и нея.
	— И след това си заключил след себе си?
	— Не можех да я оставя отворена и със светнати лампи през цялата нощ, нали така? Връзката с ключове висеше все още на вратата към криптата. Така че заключих първо нея, а след това ризницата и кулата. Изгасих лампите. Такава беше процедурата по мое време. Накрая заключих входната врата, пуснах ключовете в джоба си и се прибрах. — Той погледна надолу. — Естествено, че трябваше да звънна на полицията. Но не го направих. Не ми е ясно какво е станало. Не ми е ясно как е успял да се премести. Или кой го е преместил. Не успях да звънна. — Дишаше тежко. — Беше повече отколкото можех да понеса. Да бъда замесен в нещо подобно. В края на живота на един човек. Не беше за мен. Прекалено стар съм за подобни неща. Беше извън моя контрол. Какво да кажа? Не бях себе си. Не исках да имам нищо общо със случая.
	— Тук ли е дяволската маска? — попитах.
	Той срещна погледа ми и поклати глава.
	— Къде е?
	— Направих това, което трябваше.
	Кимнах. Разбрах.
	— Дядо! — възкликна Симон. — Нали не си я изгорил?
	Нещо мрачно надвисна над лицето на Коре Борг.
	— Дядо, кажи ми, че не си я изгорил, както изгори и черната книга?
	Коре Борг сви ръка в юмрук.
	— Може да гори в ада, там, където принадлежи.


#	ІІІ
	Имах много въпроси. Един от тях беше:
	— Доклада, Борг. Какво се случи със старото писмо?
	Коре Борг и Симон ме погледнаха неразбиращо.
	— Предполагам, че ти си взел доклада от Държавния архив в Кристиансан през 1963 г.? — продължих. — Писмо, доклад, написан от свидетел на случилото се през 1708 г.
	— О, това!
	Изправи се и отиде до шкафа. Издърпа третото чекмедже.
	— Трябваше да го върна. Отдавна. Но времето лети. И никой не го потърси.
	— Нормално — казах. — Все пак си скъсал страницата, на която си се подписал при вземането.
	— Така ли съм направил? — Изглеждаше искрено озадачен. — Да, може би съм го сторил. Знаеш как е. Естествено, бях прочел подобни документи, на които Понтиус и по-късно началник Крагх бяха направили копия. Но бързо разбрах, че има нещо странно в доклада до епископа от осемнадесети век. Платена работа. Пълна лъжа. Опит да се даде някакво обяснение на случилото се. За разлика от Понтиус, който е получил копията по пощата, аз отидох директно до архива в Кристиансан. Като капелан нямах абсолютно никакъв проблем да получа свободен достъп до църковния и епископския архив. Именно в епископския открих писмото. В регистрационния картон, в който човек трябваше да се записва, ако вземе нещо, се подписах най-отговорно. След това съжалих. Сега си спомням. Да, скъсах цялата последна страница. Поставих писмото в папката с документи, върнах празната папка на рафта в архива и оставих картона на рецепцията. Дори не се сетиха да ме проверят. Повече не чух нищо от тях.
	— Мисля, че са го установили едва преди година — казах.
	— Знаеш ли кой е написал писмото, което си взел със себе си? — попита Симон.
	— Не. Беше написал, че е бил млад мъж през 1708 г., помагал в църквата. Казвал се Йон. Това е всичко, което знам. Трябва да е водил някакъв дневник. Петдесет години по-късно седнал и пренаписал историята за Конрад Кремер, базирайки се на собствения се дневник и спомени. Изпратил доклада на епископа. Защо? Може би в опит да изчисти съвестта си.
	Подаде ми папката.
	Отворих я и погледнах написания на ръка текст от въпросния Йон. Буквите бяха дребни и завъртени. Изреченията — наклонени. Текстът беше датиран от 1758 г. Били са изминали точно петдесет години от пристигането на Конрад Кремер в Ювдал до времето, в което непознатият мъж беше седнал, пренаписал и изпратил историята на епископа. Кой беше той? Без съмнение е бил довереник на свещеника. Служител в църквата? Гробар? Клисар? Историята е последователност от неясноти. Изпълнена с празнини. Понякога те трябва да бъдат запълнени с предположения.


>	1708
>	Декември

E>
	И дяволът, който ги мамеше, биде хвърлен в огненото жупелно езеро, гдето са и звярът, и лъжепророкът; и ще бъдат мъчени денем и нощем до вечни векове.
@	Откровение на Йоан
E$

	Тихо изплиташ паяжина от думи и спомени. Ще бъдат ли прочетени? От епископа? От някой от неговите хора? Не знаеш. Може би не е от значение. Сторил си нужното, преразказал си историята, така, както я помниш, съвестно, но може би и с някои грешки. Кой знае, паметта е коварна.
	Трепериш. Никога ли няма да се сложи край на тази болка? Това ли е Божието наказание? Понякога се страхуваш, че Конрад Кремер е успял да ти предаде магьосничеството си, преди да отиде в ада. Този безбожен негодник.


	Разпитваха Конрад Кремер в продължение на четири дни. Писъците започнаха в края на третия. Спомняш си го много добре. Жестоки, смразяващи сърцето писъци от болка.
	О, не, помисли си ти, сега прилагат болезнения разпит.
	Първият писък те накара да изтръпнеш от страх. Беше на път да отвориш вратата и да връхлетиш в голямата зала — мислеше си, че трябва да помогнеш или да спасиш някого — когато чу гласа на професора:
	— Истината, Кремер! Истината!
	Замръзна и остана така. Кремер извика нещо, което ти не разбра. Какво се случваше там вътре? Върна се на мястото си и седна. Нов писък. Продължителен. Затвори очи, не, стисна ги и помоли Господ: Отче наш, който си на небето, да се свети Твоето име, опита се да изолираш крясъците; Да дойде Твоето царство, да бъде Твоята воля, както на небето, така и на земята, сви пръстите си толкова силно, че започна да боли. Защо крещеше така?
	Когато полицейският началник най-накрая дойде, за да го вземе и да го заведе обратно в затвора, където спеше през нощта, ти, колебаейки се, влезе в стаята. Конрад Кремер беше завързан за стола. По пода имаше кръв. Главата му беше отпусната настрани. Откъде кървеше? Отдръпна се, когато видя дясната му ръка. Къде бяха ноктите му? Ковачът седеше оттатък дългата маса и почистваше някакви инструменти — клещи, отвертка — с окървавен парцал. Професорът и свещениците събраха документите си. Мислеше си, че началникът ще попита какво е станало, но той дори не вдигна поглед, когато комисията мина покрай вас.
	— Доведи ни го по същото време утре сутрин — каза професорът.
	Началникът кимна и развърза въжето.

	* * *

	На четвъртия ден отиде в управлението в обичайното време. Конрад Кремер се опита да се противопостави. Имаше температура и бълнуваше. Ти и началникът успяхте да го изкарате от килията му. Трябваше да го влачите след себе си в снега, нагоре към енорийския дом.
	Комисията беше насядала покрай масата. Едва сега ти се замисли какво носи ковачът в голямата си чанта.
	Завързахте Кремер здраво за стола.
	— Сега, господин Кремер — каза професорът, — решихте ли се да ни сътрудничите днес?
	— Казах истината на комисията.
	— Добре, добре.
	С типичното си кимване той освободи мен и полицейския началник. Ти седеше отвън на стола в коридора и очакваше писъците.


	Колко време отне на Конрад Кремер да умре?
	Виеше. Пищеше. Призоваваше богове и дяволи. Чу всичките му признания. Как ви е подвел. С маската. С огледалото. Със светлината. С въжетата. Но на най-важния въпрос — дали е в споразумение със самия Сатана — отказа да отговори. Не рискува да го направи.
	Когато най-накрая писъците замлъкнаха, ти помисли, че той най-накрая е признал. Или че е дал отговорите, след които комисията беше тръгнала. Тишината беше притеснителна. Ти чуваше стъпки и притихнали разговори. След известно време вратата беше открехната. Единият от свещениците, най-младият, те помоли да доведеш началника.
	— Вече? — попитах.
	— Сега!
	Облече си зимното палто и претича през снега надолу до началника, който седеше в офиса си и пушеше лула. Заедно забързахте обратно към енорийския дом.


	Конрад Кремер седеше завързан за стола. Беше мъртъв. Нямаше грам съмнение. Под него се беше оформила локва кръв. Ковачът седеше до стената и наблюдаваше полицая.
	— Сатаната прибра Конрад Кремер при себе си — каза професорът.
	Моментна тишина. Началникът погледна към ковача, който беше скръстил ръце на гърдите.
	— Сатаната? — повтори той.
	— Ще напиша доклад — каза професорът. — Ще бъде адресиран до епископа, но вие, разбира се, ще получи копие.
	Колебливо:
	— Да. Естествено.
	— Набожен човек ли сте, началник?
	— Да.
	— Добре. Трябва да теглим чертата на опустошенията, които този човек причини на селото и хората Ви.
	— Чертата?
	— Трябва да покажем на селяните, че Конрад Кремер не е бил само шарлатанин, но и демон.
	Началникът преглътна.
	— Как?
	— За това трябва Вие да помислите. Ние уредихме всичко. Единственото, за което ни е нужна помощ, е да осигурите шест черни лоени свещи, две от монетите на Кремер, копитата на заклана коза и стара котка, която няма да липсва на никого.


	Прекрасната дъщеричка на свещеника, малката Лея, беше открита мъртва в люлката си два дни по-късно. Беше едва на месец и половина. Според свещеника Лилит я беше прибрала при себе си. Ако не беше и Конрад Кремер.
	Комисията на епископа беше напуснала Ювдал. Свещеникът ти довери, че се опасява, че Кремер е успял да хвърли проклятие над селото и невинните деца. Сега действал чрез маската. В средата на лятото ковчегът на Лея беше изровен. Маската на дявола беше поставена в него. По време на среднощна меса, на която само специални лица бяха повикани, ковчегът беше благословен и положен под олтара на старата дървена църква на Ювдал.
	По тази начин, смяташе свещеникът, Бог щял да действа през малката Лея и да спре силите на маската. Ти самият беше на друго мнение.
	На Уле Снекер му беше нужна цяла пролет да построи нова маса за олтара. На задната страна, зад покривката, монтира ключалка на ковчега. Той беше заключен със специален механизъм и единствено човек, който знае свещеното число, можеше да го отвори. Никой не ти каза какво е то, но свещеникът ти подсказа, че е взето от Откровението на Йоан и е свързано със седмия печат. Една вечер, докато ти и Уле Снекер пиехте по едно питие, ти се опита да го накараш да говори за свещеното число. Засмя се и ти каза, че трябва да попиташ седемте ангела и Агнеца.


	Перото драскаше върху хартията. Изтъкана от думи и спомени. Оставяш перото настрана. Мастилото все още проблясва. Не знаеш дали някой ще прочете доклада ти относно случилото се с Конрад Кремер в Господна 1708 година или дали той въобще ще изиграе някаква роля след толкова много време. Вероятно на епископа щеше да му е достатъчен само един бегъл поглед над документа. Защо да си създава излишни затруднения?
	Петдесет години… Как изминаха всички тези години?
	Сега искаш да поставиш листите в плик, да го запечаташ и да го изпратиш на епископа. Ако той след това иска да го изгори и да позволи всичките ти думи и спомени да се превърнат в пепел и забрава, то ти не можеш да направиш нищо. Сторил си, каквото е трябвало. Нищо повече не можеш да направиш.


	Мислиш си за всичко случило се. Мислиш си също как дори в бездънната пропаст, каквато е животът, съществува частица от присъствието на Всемогъщия Господ.


>	2015
>	Събота-неделя
>	24 октомври — следобед
>	25 октомври — предиобед

>>	40
>>	Кръчмата

#	I
	Затворих папката. Кой беше този Йон? Един от никому известните хроникьори в историята.
	_Болезнен разпит._ Така комисията е измъкнала истината от Конрад Кремер. Днес това си имаше друго име. Изтезание.
	Въпреки това са били хитри. Заменили са очните ябълки на трупа с тези на котка и са оставили следи от коза в снега. Жигосали са дланите му, поставяйки след това в тях монети. Поставили пет свещи около него.
	А после оставили клисаря да го открие.


#	II
	Коре Борг кимна.
	— Така е станало — каза той тихо.
	Гледах ту стария свещеник, ту внук му. Едва сега, поглеждайки назад в миналото, осъзнах, че е трябвало да заподозра Симон Фелдберг. Не е ли така винаги? Логичните доводи изникват чак когато не се нуждаеш от тях. Той беше силен и голям. Имаше достъп до църквата. Но найважното: Имаше мотив. Книгата на Даниел Люке щеше да омърси паметта на баща му, Понтиус. Да не говорим за името на майка му, Сесилие, и брат му Петер. Въпреки това дори не ми хрумна да го заподозря. Беше свещеник. Както баща му и дядо му са били свещеници.
	Коре Борг погледна първо Симон, а след това и мен въпросително.
	— Идвате ли?
	— Къде? — попита Симон.
	— При полицейския началник.
	— Ще се справиш ли, дядо?
	— Все пак трябва да им разкажа същото, което разказах на вас.
	Помолих една от сестрите да поръча такси. Синът на Вибеке Грандал дойде да ни вземе и ни закара долу в управлението.


#	III
	Айлерт Дален и Сири Шау преглеждаха някакви документи, когато Симон и аз влязохме с Коре Борг.
	Погледнаха към нас. Неразбиращи. Първо началникът. После и Сири.
	Никой от тях не продума. Челото на Дален се набръчка. Сири наклони глава.
	Коре Борг се покашля и седна.
	— Има нещо, което трябва да ви разкажа.


#	IV
	Ювдалската кръчма се намираше на хвърлей разстояние от реката, покрай селския път, който се използвал до направата на нов малко преди войната. Стара къща от дърво, тухли и летви, с накривен комин, пазеща тайните на историята, пропити в стените й. В стари времена странстващи по света хора минавали през Ювдал с коне и каруци и спирали тук, за да се подсилят с няколко освежаващи питиета.
	Вътре имаше много дървени греди и колони, варосани тухлени стени и огромни бъчви с покривки и стеаринови свещи.
	Началникът и Сири Шау бяха преполовили по едно шише. Бяха си намерили място в единия от ъглите, отдалечени и отделени от останалите клиенти в бара. Сири ме беше поканила; дали бих искал да изпия по една бира с нея и началник Дален?
	Айлерт Дален се изправи, когато ме видя, че идвам. Изглеждаше угрижен. За момент останахме така, взирайки се един в друг. Като два котарака. Очаквах порицания. Вместо това той протегна ръка.
	— Да, да, да — смотолеви той. Ръката му беше топла, здрависването силно. — Дължа ти извинение, Белтьо.
	Беше толкова неочаквано, че останах така, зяпайки го. _Извинение?_ Не знаех какво да отвърна.
	— Отношението ми спрямо теб беше неоснователно — продължи той.
	— Всичко е наред — казах.
	Езикът на тялото му, погледът му, гласът му — всичко сочеше, че е развълнуван и искрен.
	— Чувствах се пренебрегнат. Детска реакция, осъзнавам го. Няма нищо общо с теб като човек.
	— Не го мислй.
	— Извинявай! Надявам се да приемеш искреното ми съжаление.
	— Естествено — отговорих, все още учуден и немалко трогнат.
	Началникът повика сервитьор.
	— Една бира за този мъж! На моята сметка. — Срещна погледа ми и се усмихна. — Трябва да бъда честен. Мислех, че исторически експерт е последното, от което се нуждаем.
	— Усетих.
	— Сгреших. В този случай. Сгреших. Но се надявам, че ще го оставим зад нас.
	Сервитьорът донесе половинлитрова светла бира.
	— Когато наши екипи са били навън в особено деликатна ситуация, професоре, ние от полицията имаме навика да организираме така наречен дебрифинг — продължи той.
	Определено никога няма да свикна някой да ме нарича професор.
	— Само кратко обобщение — обади се Сири.
	— Включващо твоята гледна точка, Белтьо. Като историк.
	— Строго погледнато, съм археолог.
	И двамата бяха на път да се изсмеят. Не беше първата им бира за тази вечер.
	— Мога да опитам — казах и отпих голяма глътка преди старателно и аналитично да обясня защо не бях видял директна връзка между съдбите на Конрад Кремер, Понтиус Фелдберг и Даниел Люке. — Но както през 1708, 1963, така и тази година, маската на дявола беше катализатор — задействащ фактор — за последвалите трагедии. Не защото маската е имала магически или окултни сили, а защото внушението за това е оформило начина, по който сме разсъждавали.
	— Какво имаш предвид? — попита Сири.
	— Нека започнем с отправната точка: Конрад Кремер. Да прочетем доклада на комисията и писмото от този анонимен свидетел, Йон, беше до голяма степен, като да видим научен анализ на парапсихологично шарлатанство. Конрад Кремер не е имал никакви свръхестествени способности. Бил е измамник и мошеник. Лицемер с прелъстително слово и ловки трикове.
	— Какви трикове? — попита Сири.
	— Не знаем точно как са се извършвали тези „представления“. Но от докладите разбирам, че с помощта на прецизна употреба на свещи и огледало е успял да накара маската да свети и проблясва точно под тавана. С въжета, закачени в подвижни екрани, той сам или с помощта на някой е можел да управлява отраженията на светлината и да затъмни цялата маска — за да я освети отново от друг ъгъл. По този начин е създал илюзията, че маската се движи.
	— И не е говорел с мъртвите — допълни Сири.
	— Днес бихме използвали израза _cold reading_* относно способностите на Кремер да изкопчва информация от хора, които са искали да осъществят контакт с починали близки. Събирайки предварително факти, тълкувайки и разчитайки езика на тялото, погледите, отказите и отговорите, той е успявал да достигне до достоверни и добри предположения. Пробвал и казвал това, което жертвите на измамата искали да чуят.
	[* от англ. букв. Студено четене — методи и похвати, използвани от гадатели, илюзионисти и други, които научават факти за събеседника си от самия него, от движенията, езика на тялото му, емоциите, реакциите му и др. с цел постигане на заблуда. — Б.пр.]
	— Разбирам, че през 1708 г. хората са се страхували от маската — каза началникът. — Но Понтиус?
	— При Понтиус нещата са по-ясни. Неговите религиозни лутания и проблеми с нервите — подсилени от ЛСД-то, което Лорънс и Сесилие са му давали — са го направили уязвим.
	— Горкият човек!
	— Когато Даниел Люке открил дяволската маска, закачена на стената във всекидневната на Лорънс в Калифорния, той осъзнал, че тя ще има централна роля в бъдещата му книга. Бил е готов на всичко, за да я публикува успешно.
	— Затова е искал да снима Крагх и Борг с нея — допълни началникът.
	— Представете си само прекрасната снимка! Бившият началник Крагх и старият свещеник Борг пред празното ковчеже в криптата с дяволската маска пред тях. Снимка за корица, бих казал.
	— Но след това Крагх отказал — каза Сири замислено.
	Вероятно и тримата мислехме едно и също:
	Упорството на стария началник беше по индиректен начин коствало живота на Даниел Люке, Мария Крагх Фелдберг и Сесилие Фелдберг.
	Обстойно и методически прегледахме случая. Съдбовното закъснение на Мария. Шокът, който Коре Борг е изживял, когато е разбрал, че Лорънс Голдуотър е баща на Петер. Не споменах нищо за това, но в съзнанието ми изникнаха смразяващите думи на стария свещеник: _…сякаш ме гледаше. Да, казвам ви го както беше. Точно както беше. Гледаше ме. Взираше се в мен. С празните си, ужасни, дяволски очи._
	Сякаш маската… — не, не исках да продължавам мисълта му.
	— Борг е стар човек — каза началникът. — Лично аз смятам, че не е искал да причини смъртта на Даниел. Но това е само мое схващане. Нито прокурорът, нито аз искаме да го задържаме в ареста. Въпреки това трябва да направим обстоен разпит.
	— А Якоб? — попитах.
	Дален въздъхна и махна с ръце.
	— Зависи от прокурора.
	— Ако знаехме, че Даниел е умрял в криптата, а не пред църквата — каза Сири, — криминолозите щяха да огледат стълбите, пода и цялата крипта много по-старателно. Със сигурност щяхме да открием камерата и да стигнем до откритията, до които ти стигна, Бьорн. Но бяхме слепи за криптата.
	— Не бяхме достатъчно наблюдателни — призна началникът. — Когато преглеждахме всички обаждания на Даниел до старческия дом, приехме, че с деменция или не, Сесилие е разговаряла с него. Че може да се е свързвал с Коре Борг, дори не ни хрумна. По тази причина не го и заподозряхме.
	— А италианците? — попитах.
	— Все още разглеждаме обвиненията — каза началникът. — Но нямаме много доказателства.
	— Крипос поддържа връзка с италианската полиция — каза Сири. — Джузепе ди Санто Сандзо е прибран за разпит. Какво ще излезе от това, не знам.
	— Най-вероятно нищо — казах.
	— Остава само един въпрос — каза Айлерт Дален.
	Усмихнах се; знаех кой.
	— Какво? — попита Сири.
	— Къде е маската на дявола? — попита той.
	— Върната е там, където принадлежи — отговорих.
	— И къде е това? — попита Сири. — В криптата?
	— По дяволите! — извика той, когато се сети какъв е логичният отговор. — Коре Борг я е изгорил!


#	V
	Късно вечерта тръгнах обратно за хотела. Бях пиян и разчувстван. Усетих как имам желание да споделя емоциите си с Ребека. Недобра идея. Но някъде там далеч, покрай един мрачен селски път, в село на ръба на всичко, в облак от жалко самосъжаление чувствах, че е правилно.
	Най-накрая мъглата се беше вдигнала. Звездното небе беше ясно. Заобиколен от огромните планини и големи гори, се почувствах малък и незначителен.
	Даде свободно, а после тя вдигна.
	— Аз съм — казах.
	Нищо повече. Едва ли ме беше изтрила от списъка си с контакти.
	— Бьорн? Нещо не е наред ли?
	Мълчах. Нищо не беше наред.
	— Късно е — каза тя. Не укорително. Просто изтъкваше очевидното. Бях забравил, че в Йерусалим е дори с час по-късно. Вероятно я бях събудил. Или притеснил по средата на любовна игра с Адар.
	— Съжалявам — промърморих, — не се замислих колко е късно.
	— Пил ли си?
	— Малко. Съвсем малко. Не съм пиян.
	— Случило ли се е нещо, Бьорн?
	— В известен смисъл. Разреших случая. Случаите. Или… как да кажа. _Аз_ е малко силно казано. Но определено допринесох.
	— Страхотно. Поздравления. — Пауза. — Затова ли звъниш?
	— Липсва ми гласът ти.
	Лека въздишка.
	До нея ли лежеше сега? Беше ли я прегърнал? Дали не беше легнал зад нея, любейки я нежно и тихо, докато тя говореше с мен.
	— Бьорн?
	— Съжалявам, ако те безпокоя.
	— Да безпокоиш? — Засмя се по онзи си сладък начин. — Часът е почти два. Събуди ме, но не ме безпокоиш.
	— Мислех си, че може би…
	Но не. Не успях да го кажа.
	— Да?
	И тогава го казах.
	— Че той е там.
	Паузата беше дълга, преди тя да попита:
	— Кой? — Неразбиращо. Искрено.
	— _Той._
	— Той?
	— Да.
	— За кого говориш?
	— Адар.
	Нова пауза.
	— Адар? Какво ще прави той тук посред нощ?
	— Знаеш…
	— _Адар?_ — Нещо средно между възклицание и въпрос.
	Не отговорих. Нещо задращи на гърлото ми.
	И после тя стори нещо неочаквано. Започна да се смее.
	— Бьорн? Нали не мислиш, че имам връзка с Адар? Нямах сили да отговоря.
	— Заради това ли беше толкова дистанциран? Защото си мислил, че имам връзка с един от студентите си?
	Тонът й преминаваше от ирония към укор.
	— Бьорн?
	— Ами…
	— Бьорн! Сериозно.
	— Аз…
	— Той е на 22. — Засмя се. — Двадесет и две — подчерта тя.
	— Да, да.
	— И е хомосексуален. Много хомо.
	— О?
	— Дори отскоро има връзка с момче, управляващо художествена галерия.
	Зациклих. Не знаех какво да кажа. Естествено, може да е излъгала. Но не. Познавах я много добре. Не излъга.
	— Бьорн! Шегаджия такъв! Наистина ли мислеше…
	Мислех за обхваналото ме отчаяние през изминалата седмица, картините в главата ми, увереността, че се е отдала на друг.
	_Увереността…_
	— Бьорн. Приятелю мой. Не беше по тази причина. Вярвай ми! Не съм срещнала никого. Адар е мой студент, така е, и бяхме заедно доста. Но беше единствено заради дипломната му работа. Харесвам го, да. Но не по този начин. Той е добро момче. Но за Бога, Бьорн, той е на 22! Двадесет и две и хомосексуален. — Смехът й беше освобождаващо неподправен и искрен. — Но благодаря за комплимента — каза тя тихо. — Старица като мен.


#	VI
	Така продължихме, докато не стигнах хотела. Казахме си лека нощ и че се обичаме. Въпреки че всичко беше приключило. И двамата бяхме наясно с това.
	Залитайки, се качих в стаята си. Имах да свърша една работа.
	Подозирах, че знам какво се е случило с дяволската маска. Не, бях напълно убеден. Коре Борг не я беше изгорил. Когато каза, че може да гори в ада, той говореше за черната книга, а не за нея.
	Но и не я беше върнал в ковчежето в криптата. Дори и не я беше скрил. Беше я върнал обратно там, където дълбоко в набожното си сърце, вярваше, че принадлежи.
	В малкия ковчег под олтара в дървената църква.
	Не знаех кода, нужен за отварянето на ковчега. Но обединявайки знанията — от Симон Фелдберг и от писмото на хроникьора Йон, аз имах някои водещи линии, които да проследя и чрез които да достигна до предположение.
	Каква налична информация имах?
	Симон Фелдберг беше нарекъл кода смехотворно прост.
	В своята история Йон пишеше, че свещеникът подсказал, че кодът — свещеното число — бил взет от Откровението на Йоан и бил свързан със седмия печат. Не можех да се сетя за някакви свещени числа от апокалипсиса. Единствено ми хрумваше митологичното число 666* — Числото на животните — което по-скоро се свързваше със Сатаната, отколкото с нещо свещено.
	[* Тук е мъдростта. Който има ум, нека пресметне числото на звяра, понеже е число на човек, и числото му е шестстотин шейсет и шест. (Откровението на Йоан, 13:18). — Б.пр.]
	Отворих Библията в хотела и прегледах Откровението на Йоан. Едва в пета глава за първи път се споменава книгата със седем печата*1. В шеста глава Агнецът снема няколко печата, а в седма глава печатът на Живия Бог се носи от ангел. В десета глава се говори за седем гръмотевици*2, а в двадесета глава откриваме известния стих, в който ангел хвърля Сатаната в бездната и поставя печат върху него*3. И в най-последната глава на Откровението ангел казва на Йоан, че времето е близко. Освен Йон, Уле Снекер също беше споменал седемте ангела и Агнеца. Щеше ли търсенето да се стесни, ако можех да открия връзка между седемте ангела, седемте печата и Агнеца? Открих връзка между първите два стиха в осма глава на Откровението:
	[*1 И видях в десницата на Оногова, който седеше на престола, книга, написана отвътре и отвън, запечатана със седем печата. И видях силен ангел, който викаше с висок глас: кой е достоен да разгърне книгата и да снеме печатите й? (Откровението на Йоан, 5:1-2) — Б.пр.]
	[*2 И когато седемте гръма проговориха с гласовете си, наканих се да пиша; но чух глас от небето да ми казва: запечатай това, що говориха седемте гръма, и недей го писа. (Откровението на Йоан, 10:4) — Б.пр.]
	[*3 Той хвана змея, древната змия, която е дявол и сатана — и го свърза за хиляда години; след това го хвърли в бездната и го заключи, като тури печат върху му, за да не прелъстява вече народите до свършека на хилядата години, след което той трябва да бъде пуснат за малко време. (Откровението на Йоан, 20:2-3) — Б.пр.]

	_Когато сне седмия печат, настана тишина на небето, около половина час. И видях седемте ангели, които стояха пред Бога, и дадоха им се седем тръби._

	Цифрата седем изникваше отново. Седем е важно число в еврейско-християнската традиция. Според мита за сътворението светът бил създаден за седем дни. Еврейският свещник — менора, също е със седем свещи.
	Така, както беше описвана ключалката, кодът се състоеше от три цифри.
	Прочетох двата стиха отново.
	_Седмият печат. Седемте ангели. Седем тръби._
	Може ли да е толкова просто?
	777…


>>	41
>>	Дървената църква

#	І
	Мрачна и могъща, дървената църква на Ювдал прорязваше облачното небе. Етаж след етаж, покрив над покрив, ъгли и издатини. Страховити глави на дракони, християнски кръстове и фантастични животни от митологията — всички заедно. Никакви прозорци. Само тъмнина и мрак.
	Спрях на няколкостотин метра под църквата. Валеше мокър сняг. Седях в студа и се възхищавах на пищната сграда. Полъх на вятъра донесе безпогрешната миризма на катран. Тежка, но въпреки това приятна. Зад мен, долу в подножието, Ювдал беше на път да се събуди. Скоро новата църква щеше да се изпълни с вярващи, дошли да слушат проповедта на Симон Фелдберг.
	_Отче наш, събрали сме се тук пред теб, пред закрилата и любовта Ти. Прати ни Светия Дух и ни помогни да приемем това, което искаш да ни дариш._
	Отключих църковната врата с ключовете на Мария, които бях взел от Петер.
	Какво си е мислел Понтиус Фелдберг, когато се е заключил в църквата преди повече от петдесет години? От какво най-много се е страхувал?


#	II
	Когато отворих вратата, светлината се процеди в тъмното помещение. Да встъпиш вътре, беше сякаш да встъпиш в миналото, далеч от реалността.
	_Господи, дойдох в Твоята свята обител, за да приема това, което Ти Господи, Създателю мой, Ти, Исусе, Спасителю, Ти, Свети Дух, Ти — моята утеха в живота и смъртта, искаш да ми дадеш._
	Църквата миришеше на катран — и на тамян? Аромат от миналото? Добре разбирах защо Понтиус Фелдберг е бил омагьосан от тайнствената атмосфера в мрачния храм.
	Изтръсках водата и снега от якето си и открих копчето, с което да включа осветлението.
	Завеса от прах. Колонади, резбовани греди, сложно изработени напречни подпори. Най-отпред: пищен олтар. Амвонът изглеждаше сякаш виси във въздуха.
	Тишина, тишина…
	Замислих се за Понтиус Фелдберг, как се е изплашил от маската и светлинните трикове на Лорънс Голдуотър. Сетих се за Конрад Кремер, който е бил прогонен от тази църква преди триста години.
	Бавно стигнах отпред до олтара. Подметките на обувките ми проскърцваха върху дървения под.
	Тук, в дървената църква, маската на дявола била съхранявана в годините след смъртта на Конрад Кремер. Когато той умрял, епископът заповядал на местния свещеник да затвори Сатаната в Божия затвор. В малкия ковчег на Лея под олтара. И така, заключена при детето, маската била съхранявана близо двеста години.
	Именно тук Коре Борг беше върнал маската. Бях убеден. Той не желаеше да я притежава. Трябвало е да се отърве от нея. Тук, в старата църква. Това беше домът й, тук принадлежеше.
	Направих това, което трябваше, отговори той, когато го попитах какво е сторил с дяволската маска.
	_Направлявай и води Твоята свещена християнска църква и позволи тя да се обедини в името Божие. Дари църквата с хора, които държат и следват Твоето слово. Пази ни от ерес и мъртва вяра._
	Борг беше човек на старата школа, на старата църква, на остарелите разбирания. Не беше изгорил маската. Беше я върнал там, където е била в продължение на двеста години. Затворена в ковчега на пеленаче, под църковния олтар, там, където Божествени сили укротяват и неутрализират мощта й. _Позволи ни да започнем и да построим олтар, не за жертвоприношение, не за всеизгаряне, а като свидетел между нас и вас, и потомците след нас…_ Олтарът на дървената църква в Ювдал беше шедьовър на изкуството, богатство от дърво на седемстотин и петдесет години. Олтарната маса се държеше от четири колони, които бяха захванати в украсения фронтал. Зад нея се разкриваше дървена сглобка с четири пояса, всеки един от които беше укрепен с тесни колони. Върху средния пояс се виждаха фигурите на Исус и Мария заедно с два ангела, поставени в ниши, обградени от художествени дърворезби. Най-отгоре се намираше фигурата на Христос, разпнат на кръста.
	Не съм вярващ. Въпреки това склоних почтително глава пред олтара и всичко, което той представяше. _Измивам ръцете си в невинност, Боже, за да мога да дойда при Твоя олтар._ Внимателно обиколих целия олтар. Задната страна беше оголена и ожулена. Коленичих и вдигнах изтъкания килим, който висеше пред кухината под олтарната маса. Светнах фенерчето.


#	ІІІ
	Отворът не беше особено голям. Три дървени повдигащи рамена бяха захванати в отделни прорези, така че да могат да се вдигат и спускат и така за всяко число между едно и десет беше възможно да преместиш дървената пръчка в определената хоризонтална цев. Повече от хиляда комбинации, ако някой случайно се опита да отгатне.
	В една от дървените колони на олтара беше усърдно издълбан текст на латински, който след това е бил позлатен. Въпреки че беше остарял, той все още можеше да се чете:
C>
	Quando tandem apeniit sigillum septimum, factum est silentium in cælo, tanquam semihoram. Tum vidi septem Angelos, qui coram Deo steterunt: quibus datæ sunt septem tubæ.*
	[* Когато сне седмия печат, настана тишина на небето, около половина час. И видях седемте ангели, които стояха пред Бога, и дадоха им се седем тръби. (Откровението на Йоан, 8:1-2) — Б.пр.]
C$
	Усмихнах се. Именно благодарение на тези два стиха бях открил кода — 777.
	Помислих си: Бьорн, на правилния път си!
	Внимателно повдигнах първото рамо. Беше изненадващо тежко. Нещо вътре в самата ключалка го задържаше. Чух как движението накара нещо във вътрешния механизъм да се премести. От описанията на Симон ставаше ясно, че ключалката е конструирана така, че да е невъзможно да я отвориш, без да знаеш кода. Да се надяваме, че при поставянето на дървените рамена в позиция 777 някаква вътрешна напречна греда ще се освободи.
	Да отвориш пролуката по някакъв друг начин, беше невъзможно. Уле Снекер бе направил здрава конструкция. Ако човек искаше да се добере до ковчега и маската, без да знае кода, то той трябваше да използва толкова много сила и мощ, че чак олтарът да се срути.
	Задържах дишането си, докато премествах първото рамо до седмия хоризонтален прорез. Едновременно усещах и чувах как нещо се движи и намества.
	След това вдигнах второто и накрая третото рамо.
	777.
	Вътре в заключващия механизъм нещо поддаде.
	И тогава вратичката се отвори.


#	IV
	Ковчегът не беше голям.
	Внимателно го извадих от скришното му място под олтара и го поставих на пода. Изправих се. Вдигнах ковчега и го поставих върху олтарната маса.
	Малкият ковчег на детето беше обикновен, кафяв, с по-тъмни и по-светли нюанси, миниатюрни дърворезби в ъглите. Рендосан, но не фино шлайфан. Капакът беше напукан.
	_В ковчега ще положиш свидетелството, което ще ти дам._
	Вдигнах капака и го оставих на масата.


>>	42
>>	Маската на дявола

#	І
	Всяка история има свое начало и свой край. Но така ли е всъщност? Историята е като вечно течаща река — винаги открива нови пътища. И в общи линии никога няма конкретно начало. Или конкретен край. Всичко просто продължава по друг начин.


#	ІІ
	В дървения ковчег, върху крехкия скелет на малката Лея, лежеше маската на дявола.
	Бях удивен, въпреки че бях виждал изображение на маската в черната книга в музея. Нямах представа какъв заплашителен и стряскащ вид има тя. Струваше ми се, че ми се смее. Сякаш се забавляваше, че най-сетне стои лице в лице с този извратен Бьорн Белтьо.
	Била е изработена от дърво, на място някъде между Тигър и Ефрат преди четири хиляди години. Маска. Нищо повече. И въпреки това имаше нещо реалистично в нея, нещо едновременно животинско и човешко, нещо, което при всички случаи не беше от този свят.
	_Честит бъди, ти, който си бил помилван!_
	Академичната ми кариера ме научи да се доверявам на древни описания на божественото и диаболичното. Чел съм за тях. Виждал съм техни изображения в книги и музеи. Познавах месопотамските схващания за богове и демони. Мардук и Сарпаниту. Лилит и Пазузу. Всички те — измислица. Естествено.
	Но нещо в маската — изражението й, формата й, празният й поглед, спотаената подигравателна усмивка — я караше да изглежда жива. Сякаш тя представяше нещо друго, нещо невъзможно да се види, но което въпреки това усещаш отвъд физическото, отвъд земното.
	Глупости. Историята на маската ми влияеше.
	И все пак…
	Кой си ти? — исках да попитам.
	Но въпросът сам по себе си щеше да потвърди силата й и факта, че тя вероятно е нещо много повече от една обикновена маска.


#	III
	Под маската лежаха останките на дъщерята на свещеника. Погледът ми беше празен. _Скъпа, малка Лея…_ Мъничкият скелет на пеленачето беше толкова крехък, толкова чуплив. Не е била по-голяма от ръката ми. Много от костите се бяха превърнали в пепел; сиво-жълтеникавия прах личеше по дъното на ковчега.
	Без да знам защо вдигнах маската на дявола във въздуха, така, че да мога да видя образа на Христос през нея. Докато седях така и я държах пред себе си, се почувствах изведнъж замаян и зашеметен, сякаш се бях изправил прекалено рязко. Изстенах от причиненото неразположение. И тогава се случи нещо. Не мога да обясня. За кратък момент си представих как две очи се появяват в дяволската маска. Някой се взираше подигравателно в мен през двете дупки. Някой? Нещо? Въображение. Разбира се. Осъзнавах го. Страховитата гледка изчезна почти веднага. За щастие. Бързо положих маската обратно в ковчега и поставих капака. Здраво. Сякаш за да затворя нещо вътре. И до ден днешен не знам какво ме беше обхванало. Останах известно време пред олтара, чудейки се какво ще правя оттук нататък. Трите мистерии бяха разрешени. Маската беше открита. Сега какво? Трябваше да занеса ковчега със скелета на детето на Симон, за да го положат в истински гроб. Маската? Тя трябваше да отиде при полицията. А от там — в музея.
	Беше започнало да вали сняг. Най-накрая зимата беше настъпила. Съблякох якето си и покрих ковчега е него. Долу в селото се чуваха църковните камбани. С малкия ковчег под ръка, вървейки под снега, аз се върнах в хотела.
	{img:yoan.jpg}


>	Фактите

	{img:rykopisi.png}
	Следните ръкописи и книги са реално съществуващи: Законник на Хамурапи (Codex Hammurabi е 3700-годишен сборник със закони от времето на вавилонския цар Хамурапи, гравиран е върху каменна колона). Епосът за Гилгамеш (шумерско-вавилонски текст, изписан върху глинени плочи в периода между 3000–2000 пр. Хр.). Енума Елиш (вавилонско-митологически произведения, написани върху глинени плочи преди VII век пр. Хр.). Библията (различните книги, събрани в нея, са записани в периода от около 600 г. пр. Хр. до 100 сл. Хр.). Книга Премъдрост на Исуса, Син Сирахов (старозаветен апокриф, около 200 г. пр. Хр.). Кумранските ръкописи (деветстотин религиозни текста за еврейската вяра и култура, записани в периода между 200 г. пр. Хр и 70 г. сл. Хр.). Заветът на Соломон (псевдоепиграфи от IV век). Талмуд (200–500 г. сл. Хр.). Азбуката на Бен-Сира _(Alphabetum Siracidis / Othijoth ben Sira_, 700–1000). Зохар (псевдоепиграфи, вероятно от XIII век). Liber Juratus _(Liber Liratus /Liber Sacer/Sacratus / Consecratus / Honorius’ Grimoire_, c неясен произход, но е спомената в _Liber Sacer_ през XIII век). Окултна философия (De Occulta Philosophia, 1531). Хитростите на демоните (De praestigiis daemonum, 1563). Псевдомонархия на демоните _(Demonenes hierarki / Lemegeton / Liber offciorum spirituum_, 1563 — послеслов към _De praestigiis daemonum)._ Едипова египтология (Oedipus Aegyptiacus, 16521654). De Daemonialitate et Incubis et Succubis (1680). Ключът на Соломон (Clavicula Salomonis Regis, в пет книги: Ars Goetia, Ars Theurgia-Goetia, Ars Paulina, Ars Almadel og Ars Notoria — събрани през XVII век). Речник на ада (Dictionnaire Infernal, 1818). Le Diable Peint par Lui-même (1819). Догма и ритуал на висшата магия (Dogme et Rituel de la Haute Magie, 1854). Ключът на черната магия (La Clef de la Magie Noire, 1897).
	Следните личности действително са съществували: Киприян Картагенски (около 200–258). Роджър Бейкън (1214–1292). Хайнрих Корнелий Агрипа фон Нетесхайм (1468–1535). Блез дьо Виженер (1523–1596). Йохан Вейер (1515–1588). Томас Рюд (1583–1656). Атанасий Кирхер (1602–1680). Людовико Мария Синистрари (1622–1701). Луи XIV, крал на Франция („Кралят Слънце“, 1638–1715). Хайман Михаел (1792–1846). Жак Колин дьо Планси (1853–1924). Елифас Леви (1810–1875). Самюъл Лидъл Макгрегър Матърс (1854–1918). Станислас де Гуайта (1861–1897).
	Sigillum Dei (Печатът на Господ) — също познат като _Signum Dei Vivi_ (Печатът на Живия Бог) и _Sigillum Dei Aemaeth_ (Истинският печат на Бог) — е диаграма от Късното средновековие, спомената и в _Liber Juratus._ Диаграмата на 72-те скрити имена на Господ на Атанасий Кирхер е от труда _Oedipus Aegyptiacus._ Демонът Декарабия е отбелязан като 69-ия демон в _Clavicula Salomonis Regis_ и като 52-ия в _Псевдомонархия на демоните._
	Цитатите от Библията са взети от нейни преводи от 1930 и 2011. Литургичните цитати са от Богослужебна книга на Норвежката църква.
	{img:portreti.jpg}


	Благодарности

	Благодарности на Тур Гюту за помощта му при предаването на езика от 1708 г. На Мариус Ренберг за корицата, първата и последна страница и маската на дявола от стр. 4 и 442. Sigillum Dei, Печатът на Господ (страница 60) присъства в много трудове от Средновековието и от магьосника Джон Дий (1527–1609) (British Museum, MS Sloane 3188). Използването на Sigillum Dei на корицата и стр. 60 в тази книга са графически преработени и преправени от Мариус Ренберг. Образът на Бафомет на страница 86 е от труда на Елифас Леви _Dogme et Rituel de la Haute Magie_ (1854). Очертанията на труп на страници 7 и 310 са нарисувани от Мариус Ренберг, вдъхновен от оригиналната рисунка на страница 370 от _Окултна философия_ (1531) на Хайнрих Корнелий Агрипа. Рисунката на Сатаната на страница 104 е _Entrevue de I’Auteur avec le Diable_ (Авторът интервюира дявола) от труда на Жак Огюст Симон Колен дьо Планси — _Le Diable Peint par Lui-même_ (1819). Печатът на Декарабия на стр. 106 е взет от труда _Clavicula Salomonis Regis_ (неизвестен автор), който от своя страна е базиран на _Псевдомонархия на демоните_ (1577) и _De praestigiis daemonum_ (1563). Печатът на Бафомет на страница 167 е използван за първи път в книгата _La Clef de la Magie Noire_ (1897) от Станислас де Гуайта. Диаграмата на Божиите имена на страница 173 е взета от труда на Атанасий Кирхер _Oedipus Aegyptiacus_ (1652–54). Първите страници от _De praestigiis Daemonum_ (1563), _De Occulta Philosophia Libri Tres_ (1531) и _Dictionnaire Infernal_ (1818) на страница 443 са точни копия от съответните произведения. Изображението на Хайнрих Корнелий Агрипа на страница 444 е от 153 8 г. и взето от репродукция в _Histoty of Medicine_ (NLM)/B01617 (Portrait no. 152.8, Record UI 101409153). Образът на Атанасий Кирхер на страница 444 е от Корнелий Блумарт (1603–1692) и е взет от книгата _Mundus Subterraneus_ (1664). Изображението на Йохан Вейер на страница 444 е дърворезба, изработена от Петер Холщайн II (1614–1673). Всички репродукции са използвани съгласно международните стандарти на Wikipedia/ Wikimedia/ Wikimedia Commons/Creative Commons (jf. https://en.wikipedia.org/commons.wikimedia.org и /http://creativecommons.org/).
