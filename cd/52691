D>
	На Кари Райън, Сабрина Дарби и Софи Джордан, които от самото начало съхраняват тайните на Чейс.
	На Бакстър, който пази всичките ми тайни.
	И на лейди В., която се надявам да порасне, за да има своите безброй тайни.
D$


>	Пролог

	_Март 1823 г._
	_Лейтън Касъл, Базилдън, Есекс_
	— Обичам те.
	Две странни, малки думички, които съдържаха толкова мощ.
	Не че лейди Джорджиана Пиърсън — дъщеря на един херцог и сестра на друг, рожба на чест и отговорност и безукорна репутация, потомка на знатен род от висшето общество — някога ги бе чувала.
	Аристократите не обичаха.
	А ако го правеха, със сигурност нямаше да паднат толкова ниско, че да го признаят.
	Затова наистина бе смайващо, че думите се изтърколиха от устните й с такава лекота, непринуденост и искреност. Но Джорджиана никога през своите шестнайсет години не бе вярвала в нещо толкова силно и никога не бе била толкова нетърпелива да се избави от оковите на очакванията, свързани с нейното име, минало и семейство. Всъщност тя бе прегърнала риска и наградата, изпълнена с възбудата най-после да чувства. Да живее. Да бъде.
	Рискът да върви по дяволите; това беше любов.
	И тя я бе освободила.
	Със сигурност никога нямаше да има миг, по-красив от този — в обятията на любимия мъж, този, с когото щеше да прекара остатъка от живота си. Този, с когото щеше да изгради бъдеще, загърбвайки името, семейството и репутацията си.
	Джонатан щеше да я закриля.
	Той й го бе казал, когато я бе защитил от студения мартенски вятър и я бе довел тук, в конюшните на семейното имение.
	Джонатан щеше да я обича.
	Той й бе прошепнал думите, докато ръцете му развързваха шнурчетата на роклята, повдигаха полите и смъкваха фустите, обещавайки й всичко, докато я докосваше и галеше.
	И тя му ги бе нашепвала обратно. Давайки му всичко.
	_Джонатан._
	Въздишката на удоволствие се бе понесла към наклонените греди, докато се сгушваше по-близо до гърдите му, обгърната от жилави мускули и грубо сено, покрита с топло конско одеяло, което би трябвало да дращи и да боде, но някак си беше омекнало, несъмнено от емоциите, на които току-що бе станало свидетел.
	Любов. Която се възпяваше в сонетите, баладите, вълшебните приказки и романите.
	Любов. Изплъзващото се чувство, което караше хората да плачат, пеят и страдат от желание и страст.
	Любов. Чувството, което преобръщаше живота и изпълваше всичко със светлина, топлина и магия. Чувството, което всички живи същества на този свят отчаяно жадуваха да открият.
	И тя го бе намерила. Тук. В мразовитата зима, в прегръдките на това великолепно момче. Не. Мъж. Той беше мъж, както тя се бе превърнала днес в жена в обятията му, притисната до тялото му.
	Кон изцвили в конюшнята долу, потропвайки с копита по пода на клетката, нетърпелив да получи храна, вода или внимание.
	Джонатан се раздвижи под нея и тя се сви до него, придърпвайки по-плътно одеялото около телата им.
	— Не още.
	— Трябва да вървя. Имат нужда от мен.
	— Аз имам нужда от теб — промълви тя с най-кокетната си усмивка.
	Ръката му се разпростря върху голото й рамо, топла и груба до гладката кожа, изпращайки вълни на удоволствие по цялото й тяло. Толкова рядко я бяха докосвали — първо, защото беше дъщеря на херцог, а после и сестра на херцог. Чиста. Небелязана. Недокосвана.
	Досега.
	Тя се усмихна. Майка й щеше да припадне, когато узнаеше, че дъщеря й нямаше нужда, нито намерение да дебютира в обществото. А брат й — херцог Високомерие — най-невъзможният знатен аристократ, когото Лондон познаваше… нямаше да го одобри.
	Но на Джорджиана не й пукаше. Тя щеше да бъде госпожа Джонатан Тавиш. Нямаше да използва титлата „лейди“, полагаща й се по рождение. Нея искаше. Искаше само него.
	Нямаше значение, че брат й щеше всячески да се постарае да попречи на брака. Вече не можеше да го спре.
	Онази конкретна кобила бе напуснала всеизвестния благороднически обор*.
	[* Игра на думи с английския израз, който е със значението на „След дъжд качулка“. — Б.пр.]
	Но Джорджиана бе останала в плевнята.
	При мисълта се изкиска, замаяна от любов и риск — двете страни на едничката възнаграждаваща монета.
	Той отново се раздвижи под нея, вече изплъзвайки се от топлия пашкул на телата им, и студеният зимен въздух накара кожата й да настръхне.
	— Трябва да се облечеш — рече той, докато нахлузваше панталона. — Ако някой ни залови…
	Не беше нужно да довършва; повтаряше същото от седмици, откакто за пръв път се целунаха, по време на откраднатите минути след това. Ако някой ги заловеше, той щеше да бъде бичуван или нещо по-лошо.
	А тя щеше да бъде погубена.
	Но сега, след днешния ден, след като легна гола в това грубо зимно сено и му позволи да я изследва, докосва и обладае със загрубелите си от работа ръце… тя наистина беше погубена. И не я беше грижа. Това нямаше значение.
	Тя имаха любовта си и това беше достатъчно.
	Аристокрацията не беше за завиждане. Трябваше да я съжаляват. Защото без любов какъв бе смисълът да се живее?
	Девойката въздъхна, вперила поглед в Джонатан, дивейки се на грацията, с която облече ризата и я пъхна в панталона, как обу ботушите, сякаш го бе правил хиляди пъти в помещения с нисък таван. Завърза връзката около шията, нахлузи сакото, после зимното палто, движенията му бяха гладки и спокойни.
	Когато свърши, се извърна към стълбата, водеща към конюшните долу, целият дълги крайници и стегнати мускули.
	Тя притисна одеялото към гърдите си, внезапно почувствала студ без него.
	— Джонатан — извика тихо, защото не желаеше никой да я чуе. Той я погледна и тя съзря нещо в сините му очи — нещо, което не разпозна веднага.
	— Какво има?
	Джорджиана се усмихна, внезапно изпитала срам. Невъзможно, имайки предвид какво бяха сторили преди малко. Какво бе видял той.
	— Обичам те — промълви тя отново, изумена от начина, по който думите се изплъзнаха от устните й, от начина, по който звукът я обви в истина, красота и всичко прекрасно.
	Той се поколеба в горния край на стълбата, задържа се за миг, сякаш плуваше във въздуха. Не проговори дълго — толкова дълго, че тя почувства как мартенският студ прониква дълбоко в костите й. Достатъчно дълго, за да се прокрадне в душата й безпокойство.
	Накрая Джонатан се усмихна с дръзката си, безочлива усмивка, която я бе привлякла още в началото. Всеки ден от една година насам. По-дълго. До този следобед, когато той най-после я изкуши, най-после я отведе в плевнята, заличи с целувки всякакъв свян и колебание, дари я с любовни обещания и й отне всичко, което тя можеше да му даде.
	Ала той не го бе отнел.
	Тя му го бе дала. Доброволно.
	Та нали го обичаше. И той я обичаше.
	Той го бе казал, може би не точно с думи, но с милувките си.
	_Нали?_
	Съмнението се прокрадна в нея — непознато чувство. Нещо, което лейди Джорджиана Пиърсън — дъщеря на херцог, сестра на херцог — никога досега не бе изпитвала.
	_Кажи го_ — тихомълком се помоли тя. — _Кажи ми._
	След един безкрайно дълъг миг той проговори:
	— Ти си сладко момиче.
	И изчезна от поглед.


>	Глава 1

	_Десет години по-късно_
	_Уъртингтън Хаус, Лондон_
	Когато погледнеше назад, припомняйки си събитията от двайсет и седмата година от живота си, Джорджиана Пиърсън би посочила карикатурата като причината, отприщила всичко, което бе последвало.
	Проклетата карикатура.
	Ако беше публикувана в „Скандални страници“ преди година или преди пет години, или преди шест, може би нямаше да й обърне внимание. Но тя се бе появила в най-популярния клюкарски вестник на петнайсети март*.
	[* На този ден през 44 г. пр.Хр. е убит Юлий Цезар. — Б.пр.]
	Пази се от мартенските дни*, наистина.
	[* Изразът е синоним за предстоящо нещастие. За първи път се употребява от Шекспир в пиесата му „Юлий Цезар“. — Б.пр.]
	Разбира се, карикатурата беше изцяло резултат от друга дата. Два месеца по-рано от този ден — петнайсети януари. Денят, в който Джорджиана, напълно опозорена, неомъжена, олицетворение на скандала и сестра на херцог Лейтън, бе решила да вземе в ръце юздите на своята съдба и да се завърне в обществото.
	И ето я сега, застанала тук, в ъгъла на балната зала в Уъртингтън, и готова да прекрачи заветния праг. С всички фибри на тялото си усещаше погледите на Лондон, вперени в нея.
	Осъждаха я.
	Това не беше първият бал, на който присъстваше, откакто репутацията й бе унищожена, но беше първият, на който бе забелязана — първият, на който не се криеше под маската на дрехите или грима. Първият, на който тя беше Джорджиана Пиърсън, родена в едно от най-знатните семейства на кралството, превърнала се в скандал.
	Първият, на който тя присъстваше, готова да бъде публично посрамена.
	Ако трябваше да бъде честна, Джорджиана нямаше нищо против да бъде опозорена. Всъщност беше горещ привърженик на идеята да носи клеймото на позора поради ред причини и не на последно място беше тази: след като веднъж е погубена, една дама не е длъжна да спазва правилата на благоприличието.
	Лейди Джорджиана Пиърсън — която не използваше титлата и едва ли я заслужаваше — беше възхитена от своето опозоряване и така беше от години. В крайна сметка това я бе направило богата и могъща, собственик на „Падналия ангел“, най-скандалния и най-популярния игрален дом в Лондон, и човека, от когото най-много се страхуваха в цяла Британия… мистериозния „джентълмен“, познат само като Чейс.
	Нямаше значение, че тя всъщност беше жена.
	В заключение, да, Джорджиана вярваше, че небесата й се бяха усмихнали през онзи ден, преди десет години, когато съдбата й бе подпечатана. Изгнанието й от обществото, за добро или за зло, означаваше край на поканите за балове, следобедните чайове, пикниците и прочее светски събития, което от своя страна тутакси елиминираше необходимостта от легиони от придружителки, глупави брътвежи над чаша хладка лимонада, от преструвките, че се вълнуваше от светата троица на беседите на знатните аристократки — безсмислени клюки, мода и желани ергени.
	Тя не се интересуваше от клюки, защото рядко бяха истина и никога цялата истина. Предпочиташе тайните, предлагани от влиятелни мъже, които търгуваха със скандали.
	Също така проявяваше слаб интерес към модата. Полите, често приемани като белег на женска слабост, предоставяха на дамите единствено възможността да ги приглаждат, а на не толкова префинените — да ги вдигат. Когато беше в залите на своя игрален дом, тя криеше самоличността си зад ярки копринени одеяния, носени от най-умелите лондонски проститутки, но на всички други места предпочиташе свободата, предоставяна от панталоните.
	И ни най-малко не се интересуваше от джентълмените, без да я е грижа дали са красиви, умни или благородници, стига да имаха пари, които да залагат и губят. От години се присмиваше над желаните ергени, набелязани от жените на Лондон, имената им фигурираха в книгата за залози на „Падналия ангел“ — обмисляха се бъдещите им съпруги, предричаха се датите на сватбите, раждането на потомците. Тя бе наблюдавала лондонските знатни ергени от апартамента на собствениците в своето казино — кой от кой по-богати, красиви и от аристократично потекло, — докато пропадаха в капана, надяваха оковите и се женеха.
	И бе благодарна на своя създател, задето не е била принудена да участва в този глупав маскарад, да се преструва и да се омъжи.
	Не, Джорджиана, опозорена на крехката възраст шестнайсет — понастоящем десетгодишно предупреждение за всички перли на висшето общество, тръгнали по стъпките й, — бе научила много рано урока за мъжете и за свое огромно щастие, благополучно се бе изплъзнала от всички очаквания на брачния хомот.
	Досега.
	Ветрилата потрепваха, за да прикрият шепота, насмешките и подигравките. Очи се стрелкаха мимоходом, преструвайки се, че не я забелязват, а когато се спираха върху нея, я осъждаха за миналото й. За присъствието й. И несъмнено за наглостта й. Задето петнеше чистия им свят със своя скандал.
	Тези очи я преследваха и ако можеха, щяха да я пронижат до смърт.
	Те знаеха защо беше тук. И я презираха заради това.
	Исусе. Това беше мъчение.
	И започваше с роклята. Корсетът бавно я убиваше. А безбройните фусти затрудняваха движението й. Ако се наложеше да побегне, със сигурност щеше да се спъне в тях, да се пльосне по лице и несъмнено щеше да бъде погълната от кудкудякащата орда нагиздени в дантели аристократки.
	Картината се мярна неканена пред очите й и младата жена почти се усмихна. Почти. Твърде вероятната възможност предотврати появата на усмивката.
	Никога досега в живота си не бе изпитвала по-голяма необходимост да се раздвижи. Но нямаше да им достави удоволствието да я видят като жертва и с подвита опашка. Трябваше да се съсредоточи върху настоящата цел.
	_Съпруг._
	Мишената беше лорд Фицуилям Лангли — почтен, с титла, нуждаещ се от пари и закрила. Мъж, който фактически нямаше никакви тайни, с изключение на една, но такава, че ако бъдеше разкрита, не само щеше да го съсипе, но и да го изпрати в затвора.
	Идеалният съпруг за дама, която се нуждаеше от външните символи на брака, но не и от самия брак.
	Оставаше само проклетникът най-сетне да се появи.
	— Една умна жена веднъж ми каза, че кьошетата на стаите били за страхливците.
	Тя сподави въздишката, отказвайки да се извърне към познатия глас на херцог Ламонт.
	— Мислех, че не ти пука за обществото.
	— Глупости. Общество доста ми се нрави, а дори и да не беше така, за нищо на света не бих пропуснал първия бал на лейди Джорджиана. — Младата жена се намръщи и той додаде: — Внимавай или цял Лондон ще одумва решението ти да пренебрегнеш един херцог.
	Херцогът, широко известен като Темпъл, беше неин бизнес партньор, съдружник в „Падналия ангел“, и извънмерно дразнещ, когато пожелаеше. Тя най-после се извърна към него и надяна сияйна усмивка върху лицето си.
	— Да злорадстваш ли си дошъл?
	— Надявам се, че смяташ да завършиш въпроса с „ваша светлост“ — предположи той.
	Джорджиана присви очи.
	— Уверявам те, че нямам подобно намерение.
	— Ако възнамеряваш да уловиш аристократ в мрежите си, е най-добре да поупражняваш светските си умения.
	— Предпочитам да упражнявам уменията си в други области.
	Страните започваха да я болят от усилието да запази усмихнатото си изражение.
	Тъмната му вежда се повдигна.
	— Например?
	— Отмъщавайки на надменни аристократи, забавляващи се за моя сметка.
	Той кимна, самото въплъщение на сериозността.
	— Умение, далеч не толкова женствено.
	— Не притежавам подобни умения.
	— Със сигурност, не. — Върху устните му блесна усмивка, показаха се бели зъби в контраст със смуглата кожа и тя едва устоя на желанието да я изтрие от лицето му. Изруга под нос и той се подсмихна. — Нито това беше много женствено.
	— Когато се върнем в клуба…
	— Длъжен съм да отбележа, че преобразяването ти е забележително — прекъсна я той. — Едва те познах.
	— Това беше целта.
	— И как го постигна?
	— По-малко грим. — Публичният образ на Джорджиана най-често бе скрит под маската на Ана, прочутата куртизанка на „Падналия ангел“. Ана не жалеше грима, нито екстравагантните перуки в комплект с пищния бюст. — Мъжете виждат това, което искат да видят.
	— Хмм — недоволно промърмори херцогът. — И какво, по дяволите, си облякла?
	Пръстите я засърбяха, молейки да приглади полите си.
	— Рокля.
	Роклята беше снежнобяла и ушита за жена доста по-невинна от нея. Далеч не толкова скандална. И това беше, преди някой да узнае какво бе направила от живота си.
	— Виждал съм те в рокля. Това е… — Темпъл замълча, оглеждайки тоалета. Изхили се злъчно. — Не прилича на никоя от онези, които съм те виждал да носиш. — Отново замълча, продължавайки замислено да я съзерцава. — От косата ти стърчат пера.
	Джорджиана скръцна със зъби.
	— Казаха ми, че е последният писък на модата.
	— Изглеждаш нелепо.
	Сякаш тя не го знаеше. Сякаш не го усещаше.
	— Чаровник както винаги.
	Негодникът се ухили.
	— Не бих искал прекалено да си навириш носа.
	Малко вероятно. Не и тук, заобиколена от врага.
	— Нямаш ли съпруга, която да забавляваш?
	Тъмният му взор се отмести от нея, за да се спре върху блестяща златистокестенява глава в средата на балната зала.
	— Брат ти танцува с нея. И след като той я закриля със своята репутация, аз помислих, че бих могъл да сторя същото за сестра му.
	Тя изумено се извърна към него.
	— С твоята репутация.
	Само допреди няколко месеца Темпъл беше известен като Херцога убиец, набеден, че в изблик на страст е убил бъдещата си мащеха в навечерието на сватбата. Висшето общество го бе приветствало обратно в редиците си чак след като бе доказано, че обвинението е лъжливо, и той се бе оженил за жената, която се предполагаше, че е убил — самата тя скандална личност. Ала и той беше не по-малко скандална особа, доколкото един херцог можеше да бъде, след като години се бе подвизавал първо по улиците, а след това на ринга на „Падналия ангел“ като най-великия боксьор на Британия, който се биеше без ръкавици.
	Макар че Темпъл имаше титлата „херцог“, репутацията му беше, меко казано, очернена — пълна противоположност на тази на брат й. Саймън беше идеално отгледан и възпитан за този свят; танцът му с херцогиня Ламонт щеше да ускори възстановяването на нейното добро име, както и, разбира се, това на херцогството на Темпъл.
	— Твоята репутация може да ми причини повече вреда, отколкото да ми помогне.
	— Празни приказки. Всички обичат херцозите. Наоколо няма достатъчно, така че на просяците не им се полага да бъдат придирчиви. Или както се казва, на харизан кон зъбите не се броят. — Той се ухили самодоволно и подаде ръка. — Бихте ли ми оказали честта да танцувате с мен, лейди Джорджиана?
	Тя застина.
	— Шегуваш се.
	Върху лицето му разцъфтя широка усмивка, а черните му очи развеселено блеснаха.
	— Не бих и сънувал да се шегувам с вашето спасение.
	Тя присви очи насреща му.
	— Нали знаеш, че имам начини за разплата.
	Темпъл се наклони.
	— Жените като теб не отказват на херцози, Ана.
	— Не ме наричай така.
	— Жена?
	Тя мушна ръката си в неговата, едва сподавяйки надигналия се в гърдите й гняв.
	— Трябваше да те оставя да умреш на ринга.
	Дълги години той беше среднощната атракция в „Падналия ангел“. Онези, които дължаха пари на клуба, имаха една-единствена възможност да си възвърнат изгубеното състояние — да победят непобедимия Темпъл на ринга. Тежка рана и съпруга го бяха накарали да се оттегли от бокса.
	— Не го мислиш наистина. — Темпъл я затегли към по-осветената част на залата. — Усмихни се.
	Тя се подчини, чувствайки се като последна идиотка.
	— Напротив, мисля го.
	Той я взе в прегръдките си.
	— Не е вярно, но тъй като си ужасена от този свят и от това, което възнамеряваш да направиш, няма да те притискам повече по темата.
	Младата жена застина.
	— Не съм ужасена.
	Херцогът я стрелна с поглед.
	— Естествено, че си. Мислиш, че не разбирам? Мислиш, че Бърн не го разбира? Или Крос? — додаде, имайки предвид другите двама съдружници в игралния дом. — Всички ние трябваше да изпълзим от мръсотията и мрака и да се върнем обратно на светло. На всички ни се наложи да се борим да ни приемат обратно в този свят.
	— За мъжете е различно. — Думите излязоха от устата й, преди да успее да ги спре. Върху лицето му пробяга изненада и тя осъзна, че се е съгласила с неговото твърдение. — По дяволите.
	Кавалерът й снижи глас.
	— Трябва да се научиш да контролираш езика си, ако искаш те да повярват, че си трагичен случай на аристократка, погрешно набедена за скандална личност.
	— Справях се отлично, преди да се появиш.
	— Криеше се в ъгъла.
	— Не съм се крила.
	— И какво правеше тогава?
	— Чаках.
	— Присъстващите тук да ти поднесат официално извинение?
	— По-скоро се надявах да се строполят мъртви от чума — измърмори тя.
	Той се засмя.
	— Само ако желанието можеше да сбъдва надеждите ни. — Завъртя я на дансинга и в периферното й зрение проблеснаха светли пътечки, образувани от запалените свещи в залата. — Лангли пристигна.
	Виконтът бе влязъл преди по-малко от пет минути. Тя тутакси го бе забелязала.
	— Видях.
	— Ти не очакваш истински брак от него — рече Темпъл.
	— Не.
	— Тогава защо не направиш това, което умееш най-добре?
	Погледът й се стрелна към красивия мъж в другия край на залата — нейния избор за съпруг.
	— Смяташ, че изнудването е най-добрият начин да си осигуриш съпруг?
	Съдружникът й в порока се усмихна.
	— Аз бях изнуден, преди да си намеря съпруга.
	— Да, ами чувала съм, че повечето мъже не са такива мазохисти, Темпъл. Ти самият си казвал, че трябва да се омъжа. Ти, Бърн и Крос — добави тя, изреждайки партньорите си в „Падналия ангел“. — Да не споменаваме брат ми.
	— А, да, носят се слухове, че херцог Лейтън е накамарил огромна зестра на главата ти. Учудващо е, че още можеш да стоиш права. Ами любовта?
	— Любов?
	Беше трудно да произнесе думата без неприязън.
	— Несъмнено си чувала за нея. Сонети, поеми и заживели щастливо завинаги?
	— Чувала съм за нея — отвърна тя. — Но след като обсъждаме в най-добрия случай брак по сметка и в най-лошия средство за опрощаване на дълг, не мисля, че любовта е проблем. И освен това тя е занимание за глупаци — додаде Джорджиана.
	Той се втренчи продължително в нея.
	— В такъв случай ти си заобиколена от глупаци.
	Тя му хвърли кос поглед.
	— Всеки един от вас. Замаяни и напълно изглупели от любов. И виж какво се случи заради това.
	Тъмните му вежди се извиха нагоре.
	— Какво? Брак? Деца? Щастие?
	Младата жена въздъхна. Бяха водили този разговор стотици пъти. Хиляди. Партньорите й бяха толкова идилично женени, че не можеха да се сдържат и досаждаха със семейното си щастие на всички наоколо. Ала те не знаеха, че подобна идилия не беше за Джорджиана. Тя изтика мисълта.
	— Аз съм щастлива — излъга.
	— Не. Ти си богата. И притежаваш власт. Но не си щастлива.
	— Щастието е прекалено надценено — сви рамене тя, докато се носеха във вихъра на танца. — Не струва нищо.
	— Струва всичко. — Двамата дълго танцуваха мълчаливо. — Което очевидно разбираш, тъй като щастието е причината да правиш това.
	— Не моето. На Каролайн.
	Нейната дъщеря. Която растеше с всяка изминала секунда. Сега беше на девет години, много скоро на десет, после на двайсет. И причината Джорджиана да бъде тук тази вечер. Тя вдигна поглед към извисяващия се над нея кавалер, този мъж, който я бе спасявал толкова пъти, колкото и тя него, и му каза истината:
	— Мислех, че мога да я предпазя от това — призна тихо. — Стоях далече от нея.
	_С години. В ущърб и на двете._
	— Знам — промълви той и тя мислено благодари на танца, задето не се налагаше прекалено често да среща погледа му. Не беше сигурна, че ще има сили.
	— Опитах се да я предпазя — повтори. Но една майка не можеше докрай да защити детето си. — Ала не беше достатъчно. Тя ще се нуждае от повече, ако иска да остане чиста и неопетнена, да се измъкне от нашия позор.
	Джорджиана бе сторила най-доброто за дъщеря си, като я бе изпратила да живее в дома на брат си, правейки всичко по силите си да не бъде омърсена от обстоятелствата на своето раждане.
	И се бе получило, но не съвсем.
	Всичко беше добре допреди месец.
	— Не може да говориш за карикатурата — възрази той.
	— Разбира се, че говоря за карикатурата.
	— Никой не се интересува от скандалните вестници.
	Тя го измери с поглед.
	— Това не е вярно и ти би трябвало най-добре да го знаеш.
	Гъмжаха всякакви слухове: че брат й бе заявил, че не може да се появи в обществото, че тя го е умолявала. Че той бе настоявал, че като неомъжена майка тя би трябвало да остане у дома. Но тя продължила да настоява и да го моли. Че съседите били чули викове. Плач и стенания. Ругатни. Че херцогът я бил изхвърлил, а тя се върнала без разрешение.
	Клюкарските вестници бяха пощурели, всеки се опитваше да надмине съперника си с истории за завръщането на Джорджиана Пиърсън, лейди Позор.
	Най-популярният парцал, „Скандални страници“, бе публикувал легендарната карикатура, едновременно скандална и охулваща, на която Джорджиана бе изобразена на кон, обвита само с косата си, гушнала пеленаче с лице на момиче. Смесица между лейди Годайва и Светата Дева, а изпълненият с презрение херцог Лейтън стои до нея и я наблюдава ужасен.
	Тя бе подминавала без внимание карикатурата, както всеки би сторил, допреди седмица, когато необичайно топлият ден не бе изкушил половин Лондон да отиде в Хайд Парк. Каролайн я бе умолявала да пояздят и Джорджиана неохотно бе зарязала работата си, за да я придружи. Това не беше първият път, когато двете се появяваха на публично място, но беше първият след излизането на карикатурата и Каролайн бе забелязала втренчените погледи.
	Те бяха слезли от конете, докато вървяха надолу по възвишението, спускащо се към Серпантината, сиво и разкаляно след зимата, и поведоха конете към езерото, където няколко момичета, малко по-възрастни от Каролайн, стояха на групички, шепнеха си и се кикотеха. Джорджиана бе виждала подобни сцени достатъчно често, за да знае, че никоя група като тази няма да донесе нищо добро.
	Но младото засмяно лице на Каролайн сияеше с такава надежда, че на Джорджиана не й даде сърце да я отклони от пътя й. Макар че отчаяно желаеше да го стори.
	Каролайн се бе приближила до момичетата, опитвайки се да се престори, че движението й е било случайно. Непреднамерено. Как ставаше така, че всички момичета навсякъде по света познаваха това движение? Тихото, боязливо присламчване, смесица от оптимизъм и страх? Мълчаливата молба да те забележат?
	Това беше чудо на смелостта, дължаща се на младост и глупост.
	Момичетата забелязаха първо Джорджиана, несъмнено я познаха от оживените коментари на майките си, съдейки по ококорените очи, и за секунди отгатнаха самоличността на Каролайн, главите се надигнаха, вратовете се изпружиха, а шепотът се усили. Джорджиана забави крачка, устоявайки на изкушението да застане между мечките и тяхната жертва. Може би грешеше. Може би щеше да има проява на любезност. Поздрави. Приемане.
	И тогава водачката на групата я видя.
	Двете с Каролайн рядко биваха оприличавани на майка и дъщеря. Тя беше достатъчно млада, за да ги сбъркат за сестри. Джорджиана, макар и да не се криеше от обществото, рядко се появяваше в средите му.
	Но в мига, в който очите на хубавичкото русо девойче се разшириха, когато я разпознаха — мътните ги взели всички клюкарстващи майки, — Джорджиана знаеше, че Каролайн е обречена. Отчаяно искаше да я спре. Да сложи край, преди изобщо да е започнало.
	Направи крачка напред към тях.
	Прекалено късно.
	— Паркът вече не е това, което беше — заяви момичето с познание и презрителна насмешка, несвойствени за възрастта му. — Позволяват на всякакви да се разхождат наоколо. Без да държат сметка за произхода.
	Каролайн замръзна, стиснала юздите на коня, докато се преструваше, че не чува. Докато се опитваше да не чува.
	— Или за родителите — злорадо додаде друго момиче.
	И ето че се случи, увисна във въздуха. Неизречената дума. Копеле.
	Джорджиана искаше да шамароса лицата им.
	Малките гъски се захихикаха, облечените им в ръкавици ръце се стрелнаха към устите им, привидно прикривайки усмивките, въпреки че зъбите им блеснаха. Каролайн се извърна към нея, зелените й очи блестяха, плувнали в сълзи.
	_Не плачи_ — мислено я помоли Джорджиана. — _Не им позволявай да се уверят, че са прави._
	Не беше сигурна дали думите се отнасяха за самата нея, или за дъщеря й.
	Каролайн не се разплака, макар че бузите й пламтяха. Срамуваше се от рождението си. От майка си. От десетки неща, които тя не можеше да промени.
	След това се запъти към Джорджиана с ленива походка, докато нехайно галеше шията на коня, бавно крачейки — Бог да я благослови, — сякаш искаше да докаже, че не те са я прогонили.
	Когато се върна при нея, Джорджиана беше толкова горда, че едва можеше да проговори заради буцата, заседнала на гърлото й. Не се наложи да говори. Каролайн заговори първа, достатъчно високо, за да я чуят:
	— Или за учтивостта.
	Смаяната Джорджиана се засмя, а Каролайн възседна коня си и сведе поглед към майка си.
	— Да се надбягваме до Гроувнър Гейт.
	И двете се надбягваха. И Каролайн спечели. Два пъти за една сутрин.
	Но колко често щеше да губи?
	Въпросът я върна към настоящето. Към балната зала, към танца в обятията на херцог Ламонт, заобиколена от аристокрацията.
	— Тя няма бъдеще — пророни тихо младата жена. — Аз го унищожих.
	Темпъл въздъхна.
	Тя продължи:
	— Мислех, че мога да й купя достъп до всички места, които поиска. Казвах си, че Чейс може да й отвори всяка врата, през която пожелае да влезе.
	Думите бяха тихи, а и музиката пречеше на останалите да чуят разговора.
	— Не и без хората да си зададат въпроса защо собственикът на игрален дом е толкова загрижен за незаконната дъщеря на една лейди.
	Тя стисна зъби. Беше направила толкова много обещания в живота си — обещания да даде заслужен урок на обществото. Обещания никога да скланя глава пред тях.
	Обещания никога да не им позволи да навредят на дъщеря й. Ала някои обещания, независимо колко са твърди, не можеше да се спазят.
	— Аз притежавам такава власт и при все това не е достатъчна, за да защити малкото ми момиче. — Джорджиана замълча. — Ако не направя това, какво ще стане с нея?
	— Аз ще я закрилям — закле се херцогът. — Както и ти. И останалите. — Граф. Маркиз. Нейните делови партньори, всички богати, с титли и могъщи. — И твоят брат.
	И въпреки това…
	— А когато всички си отидем? Тогава какво? Когато ние си отидем, тя ще получи наследство, изпълнено с грях и порок. Ще води живот в мрака.
	Каролайн заслужаваше нещо по-добро. Каролайн заслужаваше всичко.
	— Тя заслужава светлина — каза Джорджиана, по-скоро на себе си, отколкото на Темпъл.
	И Джорджиана щеше да й я даде.
	Каролайн щеше да иска собствен живот. Деца. Нещо повече.
	А за да й осигури всичко това, Джорджиана имаше един-единствен избор. Трябваше да се омъжи. Мисълта я върна в настоящия момент, погледът й се насочи към мъжа в другия край на балната зала, този, когото бе избрала за свой бъдещ съпруг.
	— Титлата ли е всичко, което желаеш?
	— Да — отвърна тя. — Титла, достойна за нея. Нещо, което ще й спечели живота, който тя иска. Може никога да не бъде уважавана, но титлата ще обезпечи бъдещето й.
	— Има и други начини — възрази той.
	— Какви други начини? — попита тя. — Замисли се за моята снаха. Замисли се за съпругата си. И двете са едва приети тук, без титли, особи със скандално минало. — Очите му се присвиха при последните й думи, но тя продължи: — Титлата ги спаси. По дяволите, предполагаше се, че си убил жена, и не беше напълно отлъчен, защото първо беше херцог, а след това вероятен убиец, и ти можеше да се ожениш, ако беше решил. Титлата е власт. И винаги ще бъде. Винаги ще има жени, преследващи титли, и мъже — зестри. Бог знае, че зестрата на Каролайн е толкова голяма, колкото е нужно, но пак няма да е достатъчна. Тя винаги ще си остане моя дъщеря. Винаги ще носи белега. И при сегашното положение, дори и да намери любовта, ако я желае, никой почтен мъж не би могъл да се ожени за нея. Но ако аз се омъжа за Лангли? Тогава за нея съществува вероятността в бъдеще да бъде освободена от бремето на моя грях.
	Партньорът й дълго остана мълчалив и Джорджиана му бе благодарна за това.
	— Тогава защо не включиш Чейс? — попита Темпъл, когато най-сетне заговори. — Ти се нуждаеш от име, Лангли има нужда от съпруга, а ние сме единствените хора в Лондон, които знаят защо. Това е взаимноизгодно споразумение.
	Под прикритието на Чейс, основателя на най-желания лондонски мъжки клуб, Джорджиана бе манипулирала десетки членове на висшето общество. Стотици от тях. Чейс бе унищожавал мъже и ги бе издигал. Чейс бе осъществявал бракове и бе разрушавал човешки животи. Тя би могла лесно да манипулира Лангли да сключи брак, използвайки името на Чейс и информацията, която той притежаваше за виконта.
	Но принудата не означаваше желание и може би тъкмо острото й осъзнаване на този баланс — факта, че виконтът се нуждаеше от този брак също толкова много, колкото тя от титлата, но не го желаеше — я бе накарало да се поколебае.
	— Надявам се, че виконтът ще се съгласи, че това споразумение е взаимноизгодно и без да се наложи намесата на Чейс.
	Темпъл отново се умълча.
	— Намесата на Чейс ще ускори процеса.
	Вярно беше, но също така беше предпоставка за един ужасен брак. Щеше да е по-добре, ако можеше да спечели Лангли без принуда.
	— Имам план — заяви тя.
	— А ако се провали?
	Джорджиана се замисли за папката на Лангли. Тънка, но унищожителна. Списък с имена, всички мъжки. Пренебрегна киселия вкус в устата си.
	— Изнудвала съм и по-влиятелни особи.
	Той поклати глава.
	— Всеки път, когато ми се напомни, че си жена, ти изръсваш нещо подобно… и Чейс се завръща.
	— Не е лесно да го скриеш.
	— Не и дори когато си толкова… — Той преднамерено бавно плъзна поглед по перестото творение, красящо главата й. — Толкова приличаща на дама, предполагам, че това е правилната дума за този тоалет?
	Оркестърът изсвири последния акорд и я спаси от по-нататъшния словесен двубой с Темпъл, или дискусията докъде е готова да стигне в името на бъдещето на дъщеря си. Младата жена се отдръпна и се поклони, както се очакваше.
	— Благодаря ви, ваша светлост. — Натърти на титлата и се изправи. — Струва ми се, че имам нужда от глътка свеж въздух.
	— Сама? — попита той с остра нотка в гласа.
	Обзе я раздразнение.
	— Мислиш, че не мога да се погрижа за себе си?
	Тя беше основателят на най-скандалния игрален дом в Лондон. Беше съсипала повече мъже, отколкото можеше да преброи.
	— Мисля, че би трябвало да се грижиш за репутацията си — изтъкна Темпъл.
	— Уверявам те, че ако някой джентълмен си позволи волности, ще го плесна през ръката — усмихна се широко с фалшива усмивка и с престорена свенливост склони глава. — Вървете при съпругата си, ваша светлост. И още веднъж ви благодаря за танца.
	Той стисна ръката й и я задържа за миг в своята, докато тя отново срещна погледа му, и тихо я предупреди:
	— Не можеш да ги победиш. Знаеш това, нали? Без значение колко усилено се опитваш… Обществото винаги печели.
	Думите изведнъж я изпълниха с неочакван гняв. Тя потуши емоцията и отвърна:
	— Ти грешиш. И аз възнамерявам да го докажа.


>	Глава 2

	Разговорът я бе изнервил.
	Цялата вечер я бе изнервила.
	А Джорджиана не обичаше да се чувства изнервена и несигурна, което беше причината толкова дълго да избягва този момент — завръщането й в обществото и неговия дебнещ, осъдителен взор. Ненавиждаше го от самото начало, преди десет години. Ненавиждаше начина, по който я следваше всеки път, когато се обличаше, за да се появи по улиците на „Мейфеър“, вместо в игралните зали на своето казино. Мразеше начина, по който бе подпечатал съдбата на дъщеря й много преди Каролайн да поеме първия си дъх.
	И тя бе отмъстила за неговата осъдителност, построявайки храм на греха в самия център на обществото, като шест години, ден след ден събираше тайните на членовете му. Мъжете, които залагаха и проиграваха състоянията си в „Падналия ангел“, не знаеха, че всяка карта, която обръщаха, всеки зар, който хвърляха, зорко се наблюдаваше от жената, която техните съпруги пренебрегваха при всеки удобен случай.
	Нито подозираха, че тайните им бяха внимателно подреждани и съхранявани, готови да бъдат използвани от Чейс, когато имаше нужда от тях.
	Но поради някаква причина това място, тези хора, техният недосегаем свят вече я променяха, караха я да изпитва нерешителност за неща, за които никога преди не се бе колебала. Някога тя щеше да изложи пред виконт Лангли бъдещето му черно на бяло — да се ожени за нея или в противен случай да си понесе последствията.
	Но сега тя прекалено добре знаеше какви бяха тези последствия и не й се щеше да хвърли поредната жертва на вълците, хранещи се със скандали.
	Не че нямаше да го стори, ако се наложеше.
	Но се надяваше, че има и друг начин.
	Младата жена излезе на терасата на Уъртингтън Хаус и пое дълбоко дъх, зажадняла за успокояващата благодат на свежия въздух, даряващ я с измамната надежда, че бе свободна от тази нощ и тези задължения.
	Априлската нощ беше освежаваща и пълна с обещания и тя пристъпи в сенките на мрака, където се чувстваше най-удобно. След като се озова в закрилническата му прегръдка, Джорджиана изпусна дъха си и се облегна на мраморното перило.
	Три минути. Най-много пет. И после щеше да се върне. В крайна сметка имаше причина да дойде тук. Имаше награда в края на тази игра, която, ако я спечелеше, щеше да означава закрила и сигурност, и живот за Каролайн, каквито Джорджиана не би могла да й даде.
	При мисълта в гърдите й се надигна гняв. Тя притежаваше власт, простираща се отвъд човешкото въображение. Само с един замах на писалката, с един знак към нейния игрален ад тя можеше да погуби човек. Пазеше тайните на най-влиятелните мъже в Британия и на техните съпруги. Знаеше за аристократите повече, отколкото самите те знаеха за себе си.
	Ала не можеше да защити дъщеря си. Не можеше да й даде живота, който заслужаваше.
	Не и без тях.
	Не и без тяхното одобрение.
	Това беше причината да се озове тук цялата в бяло, със стърчащи от главата й пера, копнееща да се спусне в тъмните градини и да продължи да върви, докато стигне до оградата. Да се покатери на нея и да се прибере у дома, в своя клуб. При живота, който бе изградила. Този, който бе избрала.
	Предполагаше, че щеше да се наложи да свали роклята, за да се покатери.
	Обитателите на „Мейфеър“ можеше да не останат във възторг от гледката.
	И сякаш в подкрепа на мисълта й голяма група млади жени се изсипаха на терасата, кискаха се и шепнеха толкова високо, че нямаше как да не бъдат чути.
	— Не съм изненадана, че той я покани на танц — злорадо отбеляза едната. — Несъмнено се надява, че тя ще се омъжи за някой комарджия, който ще похарчи всичките онези пари в казиното му.
	— Във всеки случай — заяви друга — тя няма полза да танцува с Херцога убиец.
	Разбира се, че я обсъждаха. Тя, без съмнение, беше главната тема на разговорите във висшето общество.
	— Той все още е херцог — обади се трета. — Независимо от глупавия прякор, лъжлив или не.
	Тази поне не беше напълно лишена от ум. Тя никога нямаше да оцелее сред приятелките си.
	— Ти не разбираш, Софи. Той не е истински херцог.
	— Той има титла, нали? — възрази Софи.
	— Да — призна първата с раздразнение. — Но той толкова дълго беше боксьор, а и се ожени за жена, която е далеч под нивото му, така че изобщо не е същото.
	— Но по законите на първородството…
	Бедната Софи, да се опитва да спечели с факти и логика… Все неща непознати за останалите.
	— Това не е важно, Софи. Ти никога няма да разбереш. Главното е, че тя е ужасна. С огромна зестра или не, никога няма да си намери достоен съпруг.
	Джорджиана си помисли, че по-скоро водачката на това стадо е тази, която е ужасна, но очевидно беше малцинство, тъй като подмазвачките й кимнаха и въодушевено се съгласиха.
	Тя пристъпи по-близо, за да вижда по-добре.
	— Съвсем ясно е, че тя преследва титла — продължи главатарката, която беше дребна и невероятно слаба, чиято коса сякаш бе прободена от колчан стрели.
	Джорджиана осъзнаваше, че тя не беше в положение да съди хорските прически, имайки предвид, че половината пера на някоя чапла се мъдреха върху косата й, но стрели й се струваше прекалено.
	— Освен това никога не може да улови джентълмен за съпруг. А аристократ е невъзможно. Дори и баронет.
	— Всъщност „баронет“ не е аристократична титла — изтъкна Софи.
	Джорджиана повече не можеше да се сдържа.
	— О, Софи, никога ли няма да се научиш? Никой не се интересува от истината.
	Думите прорязаха тъмнината и момичетата, шест на брой, едновременно се извърнаха към нея. Върху лицата им бяха изписани различни степени на изненада. Тя навярно не би трябвало да привлича вниманието към себе си, но щом ще е гарга, поне да е рошава.
	Излезе напред, на светло и две от жените ахнаха. Софи примигна. А малкият Наполеон в женски образ измери надменно с поглед Джорджиана, която се извисяваше поне с двайсет сантиметра над нея.
	— Вие не сте включена в разговора.
	— Но би трябвало, не мислиш ли? Като негов предмет?
	Не можеше да не го признае на останалите момичета; те всички проявиха благоприличието да се засрамят. Ала не можеше да се каже същото за предводителката им.
	— Не желая да ме видят да разговарям с вас — заяви тя с преднамерена жестокост. — Бих се страхувала, че вашият скандал ще омърси и мен.
	Джорджиана се усмихна.
	— Ако бях на твое място, не бих се тревожила за това. Моят скандал винаги е търсил… — Тя замълча. — … по-висши среди.
	Очите на Софи се разшириха.
	— Как се казваш? — продължи Джорджиана.
	Опонентката й присви очи.
	— Лейди Мери Ашхолоу.
	Разбира се, че беше Ашхолоу. Нейният баща беше един от най-отвратителните мъже в Лондон — женкар и пияница, който несъмнено бе натресъл сифилис на съпругата си. Но той беше граф Холбърн и това се приемаше от този глупав свят. Тя се замисли за папката в „Падналия ангел“, съдържаща сведения за графа и семейството му — неговата графиня беше злобна сплетница, която, без да се замисли, би давила котенца, ако това щеше да я придвижи нагоре по социалната стълба. Две деца — момче още в училище и момиче с два сезона зад гърба си.
	Очевидно момичето не беше по-добро от родителите си.
	И разбира се, лейди или не, определено заслужаваше един хубав пердах.
	— Я ми кажи, сгодена ли си?
	Мери се усмихна.
	— Това е едва вторият ми сезон.
	Джорджиана мина в атака, изпитвайки истинска наслада.
	— Още един и вече ще си стара мома, нали?
	Добро попадение. В погледа на момичето толкова бързо се мярна сянка, че някой друг би я пропуснал. Някой, който не беше Чейс.
	— Имам много ухажори.
	— Хмм. — По-възрастната жена отново се замисли за досието на Холбърн. — Бърлингтън и Монтлейк, разбирам… те имат достатъчно големи дългове, за да си затворят очите пред недостатъците ти, за да се докопат до зестрата ти…
	— Точно вие нямате право да говорите за недостатъци. И зестри — изсмя се Мери.
	Бедното момиче не знаеше, че Джорджиана бе живяла пет години повече и имаше петдесет години опит в сравнение с нея. Опит да се справя със създания далеч по-зли и опасни от едно малко момиче с остър език.
	— Ах, но аз не се преструвам, че зестрата ми не е необходима. Обаче присъствието на лорд Ръсел ме озадачава. Защо един почтен мъж като него ще се навърта около някоя като теб?
	Мери слисано зяпна.
	— Някоя като мен?
	Джорджиана леко се отдръпна.
	— Имам предвид ужасяващата ти липса на светски обноски.
	Язвителната забележка засегна болно място. Мери се олюля назад, сякаш я бяха ударили. Приятелките й закриха отворените си усти в опит да сподавят смеха си. Джорджиана повдигна вежда.
	— Грубостта не е приятна, когато е насочена към теб, нали?
	Избликът на Мери беше остър и неприятен. И очакван.
	— Не ми пука колко голяма е зестрата ти! — заряза тя учтивата форма на обръщение. — Никой няма да те вземе. Не и след като знае каква си в действителност.
	— И каква съм в действителност? — попита Джорджиана, залагайки капана си.
	Очаквайки момичето да падне в него.
	— Евтина. Лека жена — ожесточено изстреля Мери. — Майка на копеле, което навярно също ще стане лека жена.
	Джорджиана очакваше първото, не и последното. Пристъпи в златистата светлина, струяща от балната зала, думите й прозвучаха тихо:
	— Какво каза?
	Върху терасата се възцари тишина. Останалите момичета доловиха заплахата. Разнесоха се загрижени мърморения. Мери направи крачка назад, но беше прекалено горда, за да отстъпи.
	— Чу ме.
	Джорджиана излезе напред, принуждавайки момичето да се отдръпне извън светлината. В мрака. Който беше нейното царство.
	— Повтори го.
	— Аз…
	— Повтори го — настоя Джорджиана.
	Мери стисна здраво очи.
	— Ти си евтина — прошепна.
	— А ти си страхливка — изсъска по-възрастната жена. — Също като баща си и баща му преди него.
	Очите на момичето се отвориха.
	— Не исках да кажа…
	— Искаше — рече Джорджиана тихо. — И аз може би щях да ти простя думите, с които ме нарече. Но ти замеси дъщеря ми.
	— Извинявам се.
	Прекалено късно. Джорджиана поклати глава. Наклони се. Прошепна обещанието си:
	— Когато целият ти свят се сгромоляса около теб, ще бъде заради този момент.
	— Съжалявам! — извика Мери, осъзнала истината в изречените думи.
	Както би трябвало. Чейс не даваше обещания, които не можеше да изпълни.
	Само че тази вечер тя не беше Чейс. Тя беше Джорджиана. Исусе.
	Джорджиана трябваше да се овладее. Да прикрие гнева си, преди прекалено да се е издала. Отдалечи се от Мери и се засмя, високо и безгрижно, смях, който бе усъвършенствала в своя клуб.
	— Нямате смелост да отстоявате убежденията си, лейди Мери. Толкова лесно се плашите!
	Другите момичета се засмяха, а горката Мери се смути, ненавиждайки начина, по който толкова лесно бе съборена от пиедестала си.
	— Ти никога няма да си достойна за нас! Ти си блудница!
	Приятелките й вкупом ахнаха и терасата отново потъна в тишина.
	— Мери! — прошепна след продължително мълчание една от тях, изразявайки на глас всеобщото им изумление и неодобрение от думите й.
	Очите на Мери се разшириха. Изпълнена с отчаяно желание отново да заеме мястото си на върха на социалната пирамида, тя извика:
	— Тя започна!
	Последва дълга пауза, преди Софи да каже:
	— Всъщност ние започнахме.
	— О, замълчи, Софи! — сряза я Мери, преди да се обърне и да се втурне към балната зала. Сама.
	Джорджиана би трябвало да е щастлива от разигралата се сцена. Мери бе отишла твърде далеч и бе научила най-важния урок на обществото — че приятелите ти са с теб дотогава, докато не бъдат опетнени с твоята мръсотия.
	Но Джорджиана не беше щастлива.
	Като Чейс тя се гордееше със своя контрол. Със самообладанието си. С добре обмислените си действия.
	Къде, по дяволите, беше Чейс тази нощ?
	Как така всички тези хора имаха такова влияние върху нея — върху емоциите й — дори сега? Дори когато притежаваше толкова изключителна власт над тях в другия си живот?
	_Ти си блудница!_
	Думите се задържаха в мрака, напомняйки й за миналото. За бъдещето на Каролайн, ако не застави този свят да я приеме.
	Момичетата имаха власт над нея, защото тя го бе позволила. Защото нямаше друг избор, освен да го позволи. Това беше тяхното поле на изява и играта беше да я накарат да се почувства дребна и незначителна.
	Мразеше ги, задето бяха толкова добри играчи.
	Извърна се към останалите жени:
	— Със сигурност някой ви чака за следващия танц?
	Те тутакси се разпръснаха — всички, с изключение на една. Джорджиана присви очи към момичето.
	— Как се казваш?
	Тя не отвърна поглед и Джорджиана бе впечатлена.
	— Софи.
	— Това го разбрах.
	— Софи Талбът.
	Не използва титлата „лейди“, която й се полагаше.
	— Твоят баща е граф Уайт?
	— Да — кимна момичето.
	Всъщност титлата беше купена — Уайт бе забогатял неимоверно след няколко впечатляващи инвестиции в Ориента и предишният крал го бе удостоил с титлата, за която малцина вярваха, че има основание. Софи имаше по-голяма сестра, която беше новоизлюпена много богата херцогиня, което, без съмнение, обясняваше защо бе приета в това малко сборище.
	— По-добре върви и ти, Софи, преди да реша, че в крайна сметка не те харесвам.
	Софи отвори уста, сетне я затвори, очевидно решила да не говори. Вместо това се завъртя на пети и се върна в балната зала. Умно момиче.
	Когато отново остана сама, Джорджиана изпусна дълга въздишка, ненавиждайки трепета в нея, пропит със съжаление. С тъга.
	Със слабост.
	Мислено благодари, че беше сама, че никой не е свидетел на този миг.
	Само дето не беше сама.
	— Това няма да помогне на каузата ви.
	Думите прозвучаха тихо от сенките и Джорджиана рязко се извъртя, за да се озове лице в лице с мъжа, който ги бе изрекъл. Изпълни се с напрежение, докато се взираше в тъмнината.
	Преди да го помоли да се покаже, непознатият излезе напред, косата му проблесна като сребро на лунната светлина. Сенките подчертаваха острите черти на лицето му — челюстта, страните, веждите, дългия прав нос. Тя пое остро въздух, когато смущението отстъпи пред разпознаването… последваха облекчение и по-голямо вълнение, отколкото й се искаше да признае.
	Дънкан Уест. Красив и безупречно издокаран с черно сако, панталон и снежнобяла вратовръзка, която проблясваше до кожата му. Простотата на официалното вечерно облекло някак си го правеше да изглежда още по-привлекателен от обикновено.
	А Дънкан Уест не беше мъж, който се нуждаеше от повече привлекателност. Той беше блестящ, могъщ и красив като греха, но опасността вървеше редом с ума, влиянието и красотата. Нима тя не го знаеше по-добре от всеки друг?
	Нима не беше изградила своя живот върху това?
	Уест беше собственик на петте най-четени вестника: един ежедневник, усърдно изглаждан* от икономите в града; два седмичника, доставяни от пощите в домовете из цяла Британия; дамски вестник и един клюкарски парцал, радост за простолюдието и срамен абонамент за аристокрацията.
	[* Причината икономите да гладят вестниците е, за да не си цапат ръцете господарите им, като за целта имало специална ютия. — Б.пр.]
	И освен всичко това той беше също и кажи-речи, петият партньор в „Падналия ангел“ — журналист, който бе изградил име и натрупал богатство от скандалите, тайните и информацията, която получаваше от Чейс.
	Разбира се, той не подозираше, че пред него сега стоеше Чейс — не страховитият, мистериозен джентълмен, за какъвто го смяташе цял Лондон, а жена. Млада, скандална и притежаваща много повече власт, за каквато която и да било жена имаше право да претендира.
	Тъкмо това неведение, без съмнение, беше причината Уест да позволи на редакторите на клюкарските му вестници да публикуват отвратителната карикатура, изобразяваща Джорджиана едновременно като лейди Годайва и Мария, блудница и дева, грях и спасение, всичко това, за да се напълнят джобовете на вестникаря.
	Неговите вестници я бяха принудили да действа. Той беше причината тя да стои тук тази нощ, накичена с пера, изкусно гримирана и нагиздена, в търсене на своя втори шанс в обществото. И това не я интересуваше, независимо колко красив беше той.
	Може би я интересуваше по-малко, защото той беше толкова красив.
	— Сър — рече тя, влагайки престорено осъдителна нотка в тона си, — ние не сме били представени. И вие не би трябвало да дебнете в тъмното.
	— Глупости — отвърна той и тя долови закачливост в гласа му. Бе изкушена от нея. — Тъмнината е най-подходящото място за дебнене.
	— Не и ако сте загрижен за репутацията си — възрази тя, неспособна да сдържи ироничните думи.
	— Моята репутация не е застрашена.
	— О, нито пък моята — заяви тя.
	Веждите му изненадано се извиха.
	— Не е ли?
	— Не е. Единственото, което може да се случи на моята репутация, е да стане по-добра. Чули сте как ме нарече лейди Мери.
	— Мисля, че половин Лондон е чул как ви нарече тя — каза той, пристъпвайки по-близо. — Думите й бяха непристойни.
	Джорджиана наклони глава.
	— Но не и неправилни?
	В очите му проблесна изненада и тя установи, че това й харесва. Той не беше от мъжете, които лесно се изненадваха.
	— „Неправилни“ се подразбира.
	Отговорът му също й хареса. Определено изпрати тръпки на вълнение в нея. А тя не можеше да си позволи да се вълнува. Насочи разговора към по-безопасни води.
	— Без съмнение, нашата препирня утре ще се появи във вестниците — продължи, влагайки укор в думите си.
	— Виждам, че моята репутация ме предшества.
	— Трябва ли моята да е единствената?
	Той пристъпи неловко от крак на крак и тя изпита малко удоволствие от движението. Той би трябвало да се чувства неудобно с нея. Доколкото му бе известно, тя беше момиче. Да, беше опозорена млада, но нима младежките скандали по някакъв начин не бяха предопределени за най-невинните девици?
	Нямаше значение, че тя не беше невинна или че двамата се познаваха от години. Работеха заедно. Обменяха си послания — тя под прикритието на всемогъщия Чейс, флиртуваха един с друг — тя под маската на Ана, кралицата на лондонските леки жени.
	Но Дънкан Уест не я познаваше в ролята, която тя играеше тази вечер. Не познаваше Джорджиана, макар че тъкмо той я бе принудил да напусне удобното си укритие и да излезе на светло в обществото. Той и неговата карикатура.
	— Разбира се, че познавам мъжа, чиято карикатура ме опозори.
	Младата жена видя вина в погледа му.
	— Простете ми.
	Тя повдигна вежда.
	— Извинявате ли се на всички жертви за проявата на вашия хумор? Или само на онези, които не можете да избегнете?
	— Заслужих си това.
	— И повече — натърти тя, знаейки, че е на границата да стигне прекалено далеч.
	Той кимна.
	— И повече. Но вие не заслужавахте онази карикатура.
	— И вие едва тази вечер го осъзнахте?
	Той поклати глава.
	— Съжалявам, откакто беше публикувана. Това беше проява на лош вкус.
	— Не е нужно да обяснявате. Бизнесът си е бизнес.
	Джорджиана отлично го знаеше. От години живееше с това мото. То беше част от причината Чейс и Уест да работят толкова добре заедно. Никой от тях не задаваше въпроси за другия, стига информацията да се обменяше гладко помежду им.
	Ала това не означаваше, че му бе простила за това, което бе сторил. Задето я бе принудил да присъства тук тази вечер, да търси съпруг, да моли да бъде приета. Без него… може би щеше да разполага с повече време.
	_Не много време._
	Пропъди мисълта.
	— Децата не са бизнес — отвърна той. — Тя не би трябвало да бъде част от това.
	Не й се понрави промяната на посоката на разговора, начинът, по който той спомена Каролайн — с нежност, сякаш наистина беше загрижен. Не й харесваше мисълта, че той бе загрижен. Извърна поглед.
	Събеседникът й усети промяната в нея.
	— Как ме познахте? — смени той темата.
	— Когато пристигнахме, моят брат ми посочи лъвовете в залата.
	Лъжата й се удаде лесно.
	Той килна глава.
	— Онези, които са знатни и влиятелни?
	— Онези, които са лениви и опасни.
	Уест се засмя с дълбок и плътен смях, който сякаш се разля в нея. Това също не й се понрави — как той, изглежда, съумяваше да я свари неподготвена, въпреки че беше нащрек.
	— Аз може би съм опасен, лейди Джорджиана, но никога в живота си не съм бил ленив.
	И изведнъж тя вече не се чувстваше неподготвена, а по-скоро прекомерно комфортно. Изкушена. Той не бе имал намерение думите му да прозвучат изкушаващо, но дявол да го вземе, ако не бяха… дявол да го вземе, ако не я изпълваха с желанието да флиртува най-безсрамно с него и да го предизвика да докаже доколко е готов да се постарае, за да заслужи наградата. Дявол да го вземе, ако той нямаше същия ефект върху нея, както в нейния клуб, където тя беше дегизирана, а той толкова забавен.
	Дявол да го вземе, ако не я заставяше да се пита какво би било да го срещне в мрака като друга жена в друго време и на друго място. Да се отдаде на изкушението.
	За пръв път. От онзи последен път.
	От онзи единствен път.
	Мисълта я скова. Дънкан Уест беше много опасен мъж, а тази вечер тя не беше Чейс. И това не беше нейният клуб. Тук тя не притежаваше власт.
	Обаче той — да.
	Младата жена извърна поглед към бляскавата бална зала.
	— Трябва да се върна на бала. При моите придружители.
	— Които несъмнено са цял легион.
	— Имам снаха, която има снахи. Нищо не доставя по-голямо удоволствие на ято жени от това да гиздят неомъжените си роднини.
	Думата го накара да се усмихне.
	— „Гиздят“ е добре казано.
	Погледът му се стрелна към перата, стърчащи от главата й. Новоизлюпената дебютантка едва устоя на изкушението да ги изтръгне. Беше се съгласила на проклетите неща при едно условие — тя ще ги носи, а в замяна ще й позволят да пристигне на бала и да си тръгне със собствен екипаж.
	— Не ги гледайте — намръщи се Джорджиана. Той насочи вниманието си към очите й и тя съзря развеселени пламъчета да танцуват в кафявия му поглед. — И не се смейте. Опитайте се да се облечете за бал, когато три дами и прислужниците им се суетят около вас.
	Устните му се извиха.
	— Разбирам, че не сте във възторг от последните модни тенденции.
	Тя ядно перна едно заблудено перо, засенчващо периферното й зрение, сякаш го бе призовала със сарказма си.
	— Кое ви наведе на подобна мисъл?
	Уест се засмя и Джорджиана се наслади на звука, почти забравила защо бяха тук.
	Но той й го напомни:
	— Една херцогиня и маркиза ще помогнат за промяна на мнението.
	— Нямам представа какво искате да кажете.
	Той не беше глупак. Съвсем точно знаеше какво правеше тя. Уест се залюля на пети.
	— Нека не играем игрички. Вие се опитвате да накарате обществото да ви приеме обратно в редиците си. Използвате брат си, съпругата му, нейното семейство… — Погледна над рамото й към балната зала. — По дяволите, вие дори танцувахте с херцог Ламонт.
	— За човек, който не ме познава, вие, изглежда, сте следили внимателно тазвечерното ми пребиване тук.
	— Аз съм вестникар. Забелязвам необикновените неща.
	— Аз съм напълно обикновена.
	— Разбира се, че сте — засмя се той.
	Джорджиана извърна поглед, внезапно почувствала се неудобно — не знаеше как би трябвало да се държи, не знаеше на кого да се преструва пред този мъж, който, изглежда, забелязваше всичко.
	— Навярно е невъзможен подвиг те да променят мнението си — рече тя накрая.
	Нещо се мярна върху лицето, но бързо изчезна. Обзе я гняв.
	— Не молех за съжаление.
	— Не беше съжаление.
	— Добре — кимна тя.
	_Какво беше тогава?_
	— Можете да отстоявате себе си, знаете го. — Тя можеше да направи много повече от това. Изглежда, мислите му бяха поели в същата посока. — Откъде знаехте кои са ухажорите на лейди Мери?
	— Всеки ги знае.
	Уест не трепна.
	— Всеки, който е следил с внимание миналогодишния сезон.
	Джорджиана сви рамене.
	— Само защото не присъствам на приемите, не означава, че не съм осведомена за живота във висшето общество.
	— Мисля, че знаете доста за висшето общество.
	Дори не подозираше колко.
	— Би било глупаво от моя страна да се опитвам да се завърна в обществото без обстойно разузнаване.
	— Този термин обикновено е запазен за военни конфликти.
	Тя повдигна вежда.
	— Това е Лондон през сезона. Смятате, че не съм във война?
	При думите й Уест се усмихна и наклони глава, но не позволи на разговора да се разведри. Вместо това влезе в ролята на репортер.
	— Знаехте, че приятелките й ще се обърнат срещу нея, ако я притиснете.
	Джорджиана извърна глава, замислена за лейди Мери.
	— Когато му се даде възможност, обществото с радост ще се самоизяде.
	Той преглътна смеха си.
	Тя присви очи и се втренчи в него.
	— Намирате това за забавно?
	— Намирам за забележително, че някой, толкова отчаяно желаещ да се присъедини към редиците му, вижда така ясно истината за обществото.
	— Кой е казал, че отчаяно желая да се присъединя към редиците му?
	Сега той я погледна по-внимателно.
	— Не е ли вярно?
	В нея се прокрадна подозрение.
	— Много сте добър в професията си.
	Уест не се поколеба.
	— Аз съм най-добрият.
	Противно на волята й, арогантността му й хареса.
	— Едва не ви предоставих вашата история.
	— Аз вече разполагам с моята история.
	Заявлението му не я притесни.
	— И каква е тя?
	Той не отговори, наблюдавайки я изпитателно.
	— Изглежда, се наслаждавахте на времето, прекарано с херцог Ламонт.
	Джорджиана не желаеше той да мисли за времето й, прекарано с Темпъл. Не желаеше той да се чуди защо тя и херцогът, който притежаваше игрален дом, се познаваха толкова добре.
	— Защо се интересувате от мен?
	Уест се облегна на каменното перило.
	— Блудната дъщеря на аристокрацията се е завърнала. Защо да не се интересувам от вас?
	Тя тихо се изсмя.
	— Угоеното теле и всичко останало?*
	[* Израз на английски, свързан с библейската притча за завръщането на блудния син. Евангелие на Лука, 15:23. — Б.пр.]
	— Този сезон всички тлъсти телета се продадоха. Бихте ли се задоволили само с хапки и чаша хладка лимонада?
	Сега беше неин ред да се усмихне.
	— Аз не съм се завърнала заради аристокрацията.
	При тези думи той се наведе напред, приближавайки се по-близо, обгръщайки я с топлината си. Уест беше опустошително красив мъж и в някое друго време, като друга личност, с друг живот, тя може би щеше да приветства близостта му. Може би щеше да я посрещне без колебание. Може би щеше да се поддаде на изкушението, мамещо я към него.
	Струваше й се несправедливо, задето Джорджиана никога не бе имала подобен шанс. Или беше желание? Обидата на лейди Мери отекна в главата й. Блудница. Дума, от която не можеше да избяга, независимо колко невярна беше.
	Тогава бе мислила, че е любов.
	Бе мислила, че той е нейното бъдеще.
	Много бързо се бе научила, че любовта и предателството вървят ръка за ръка.
	А сега… блудница.
	Беше странна ирония на съдбата, че нечия репутация може напълно да бъде съсипана с такава явна лъжа. Да стоварят лъжлива идентичност върху раменете ти.
	Странно, това можеше да застави човек да го преживее само за да усети вкуса на истината.
	Но за да го преживее, трябваше да се довери, а това никога вече нямаше да се случи.
	— Знам, че не сте се завърнали заради тях — тихо промълви той с изкусителен тон. — Завърнахте се заради Каролайн.
	Тя рязко се отдръпна от него.
	— Не произнасяйте името й.
	Настъпи мълчание, докато студеното предупреждение в думите ги обгръщаше. Уест внимателно я наблюдаваше, а тя с все сили се опитваше да изглежда млада. Невинна. Слаба.
	— Тя не е моя грижа — рече Уест накрая.
	— Но е моя.
	Каролайн беше всичко за нея.
	— Знам. Видях как едва не повалихте бедната лейди Мери, задето я спомена.
	— По никакъв начин не може да се каже, че лейди Мери е бедна.
	— И тя би трябвало да знае, че не бива да обижда дете.
	— Както и вие би трябвало.
	Думите излязоха от устата й, преди да успее да ги спре.
	Той килна глава.
	— Както и аз би трябвало.
	Джорджиана поклати глава.
	— Извинението ви е малко закъсняло, сър.
	— Дъщеря ви е единствената причина, която би ви накарала да се върнете в този свят. Вие не се нуждаете от това за самата себе си.
	В главата й звъннаха предупредителни камбанки. Какво знаеше той?
	— Не разбирам.
	— Имам предвид, че след като са изминали толкова много години от скандала, опитът за изкупление само би привлякъл ненужно внимание към вас.
	Той бе разбрал това, което, изглежда, останалите бяха пропуснали. Годините, прекарани далече от обществото, бяха безкрайно освобождаващи, след като веднъж бе приела идеята, че никога нямаше да има живота, за който беше толкова добре подготвена. И не само корсетът и полите я сковаваха сега. А мисълта, че само на няколко крачки от тук стотици любопитни очи я наблюдаваха, осъждаха, чакаха да направи грешка.
	Стотици хора без никаква цел, отчаяно желаещи да видят провала й.
	Но този път тя беше много по-силна от всеки един от тях.
	Той отново заговори:
	— Без съмнение, любовта ви към нея ще ви направи героиня на нашата пиеса.
	— Няма пиеса.
	Уест многозначително се усмихна.
	— Всъщност, милейди, има.
	Колко време бе минало, откакто някой се бе обърнал почтително към нея? Колко време, откакто го бяха правили без обида, осъждане или преструвка?
	Дали изобщо някога се бе случвало?
	— Дори и да имаше пиеса — призна Джорджиана, — тя в никакъв случай не е нашата.
	Той я гледа дълго, преди да каже:
	— Знаете ли, мисля, че може да е нашата. Виждате ли, аз съм доста заинтригуван.
	Тя подмина горещината, която я обля при тези думи. Размърда се, изправяйки рамене.
	— Не мога да си представя защо.
	Уест я приближи. Гласът му още повече се снижи.
	— Не можете ли?
	Джорджиана рязко извърна поглед към него, думите отекнаха в нея. Той беше нейният отговор. Той, мъжът, който казваше на обществото какво да мисли, кога и за кого. Той можеше да отведе Лангли при нея. Заради нея той можеше да изкуши всеки мъж, когото пожелаеше.
	Сам Бог знаеше, че той беше много изкусителен мъж.
	Тя прогони случайно изникналата мисъл. Завърна се към настоящето.
	Дънкан Уест можеше да й осигури титла и име.
	Той можеше да осигури бъдещето на Каролайн. Джорджиана си бе позволила да наблюдава този мъж от години в един свят, където двамата бяха на равна нога. Но сега, в тъмнината, лице в лице с него, той й се струваше едновременно заплаха и спасител.
	— Никой никога не е направил това, което вие възнамерявате да сторите — заключи той накрая.
	— И какво е то?
	Уест отново се облегна на мраморното перило.
	— Да се завърне от мъртвите. Ако успеете, вашата история ще продаде огромен брой вестници.
	— Колко користолюбиво от ваша страна.
	— Това не означава, че не искам да успеете. — След дълга пауза той додаде, звучейки изненадано: — Всъщност вярвам, че искам точно това.
	— Наистина ли? — попита тя, въпреки че си заповяда да не го прави.
	— Да.
	Той можеше да й помогне да спечели.
	Уест я изучава няколко минути и тя с усилие устоя на желанието да се размърда.
	— Срещали ли сме се преди? — попита накрая.
	По дяволите.
	Тази вечер тя изобщо не приличаше на Ана. Ана беше нагласена и силно гримирана, с подплънки на гърдите, тесен корсет и пищен бюст, светла пудра, червени устни и руса коса, толкова светла, че блестеше почти като платинена. Джорджиана беше пълна противоположност — да, висока и руса, но без следа от екстравагантност. Гърдите й бяха с нормален размер. Косата — с естествен оттенък. Кожата също. Както и устните.
	Той беше мъж, а мъжете виждаха само на повърхността. При все това Дънкан Уест сякаш бе надникнал в душата й.
	— Не мисля така — отвърна тя, потискайки мисълта. Извърна се към балната зала. — Ще танцувате ли?
	Той поклати глава.
	— Имам делова среща.
	— Тук?
	Въпросът й се изплъзна, пълен с любопитство, преди да осъзнае, че обикновената Джорджиана Пиърсън не би се заинтересувала достатъчно, за да попита.
	Очите му леко се присвиха насреща й, несъмнено той обмисляше въпроса й.
	— Тук. А след това и другаде. — Замълча за секунда и добави: — Сигурна ли сте, че не сме се срещали?
	Младата жена поклати глава.
	— От години не съм била в тези кръгове.
	— Аз самият невинаги се движа в тези кръгове. — Той отново замълча и добави по-скоро на себе си, отколкото на нея: — Щях да ви запомня.
	В думите му имаше искреност, която секна дъха й. Очите й се разшириха.
	— Да не би да флиртувате с мен?
	Мъжът поклати глава.
	— Няма нужда да флиртувам. Това е истина.
	Тя си позволи да извие ъгълчето на устата си в лека усмивка.
	— Сега вече съм сигурна, че флиртувате. При това доста самонадеяно.
	Уест сведе глава.
	— Милейди ми прави голям комплимент.
	Джорджиана се засмя.
	— Престанете, сър. Аз имам план и той не включва красиви вестникари.
	Белите му зъби блеснаха.
	— Значи, съм красив, така ли?
	Сега бе неин ред да повдигне вежди.
	— Сигурна съм, че имате огледало.
	Уест се засмя.
	— Вие не сте това, което очаквах.
	Само ако знаеше.
	— В крайна сметка може би няма да се окажа толкова добра за продажбата на вестниците ви.
	— Оставете на мен да се тревожа за продажбата на вестниците. — Той замълча. — Вие се тревожете за вашия план, плана на всяка дебютантка, откакто свят светува.
	Тя раздразнено изсумтя.
	— Аз не съм дебютантка.
	Той я изгледа изпитателно.
	— Мисля, че сте повече дебютантка, отколкото бихте искали да признаете. Не мечтаете ли за вълнуващ валс под звездите с един или двама ухажори?
	Вълнуващите валсове могат само да навлекат беди на едно момиче.
	— Вие искате титла.
	Това беше вярно. Тя предпочете мълчанието да изрази съгласието й.
	Ъгълчето на устата му потрепна.
	— Нека не увъртаме. Вие не търсите просто ерген. Вие вече сте набелязали някого. Или поне сте съставили списък с изисквания.
	Джорджиана му хвърли кос поглед.
	— Списък би било прекалено користолюбиво.
	— Би било умно.
	— Би било глупаво да го призная.
	— Би било честно да го признаете.
	Защо той трябваше да е толкова умен? Толкова находчив? Толкова… равностоен? Не. Тя отблъсна мисълта. Той беше просто средство за достигане на целта. Нищо повече.
	— Очевидно някой, който се нуждае от пари — наруши Уест мълчанието.
	— Това е смисълът на зестрата, нали?
	— И с титла.
	— И с титла — призна тя.
	— Какво друго желае лейди Джорджиана Пиърсън?
	_Някой почтен._
	Той сякаш прочете мислите й.
	— Някой, който ще бъде добър с Каролайн.
	— Струва ми се, че се разбрахме да не произнасяте името й, нали?
	— Тя е тази, която малко усложнява плана.
	Джорджиана дълго бе преглеждала досиетата в кабинета си в „Падналия ангел“. Бе зачеркнала дузина неженени благородници. Бе свела избора си до един-единствен подходящ кандидат — мъж, за когото знаеше достатъчно, за да е сигурна, че от него ще излезе отличен съпруг.
	Мъж, когото можеше да изнуди да се ожени за нея, ако се наложеше.
	— Няма списък — рече той накрая, без да откъсва внимателния си поглед от нея. — Вие вече сте го избрали.
	Той наистина беше много добър в професията си.
	— Да — призна младата жена.
	Би трябвало веднага да сложи край на този разговор: Бе отсъствала от балната зала достатъчно дълго, за да бъде забелязано, а на терасата нямаше никой друг, освен този мъж. Ако ги откриеха…
	Сърцето й се разтуптя. Ако ги откриеха, това щеше да затвърди лошата й репутация. Рискът бе мамещ, каквито винаги бяха рисковете. Тя прекалено добре го знаеше. Но за пръв път от много време рискът бе придружен с красиво лице.
	За пръв път от десет години.
	— Кой е?
	Тя не отговори.
	— Много скоро ще разбера.
	— Вероятно — кимна Джорджиана. — Това е професията ви, нали?
	— Така е — потвърди той и дълго остана мълчалив, преди да зададе въпроса, който избягваше досега. — Има и други зестри, лейди Джорджиана — рече накрая. — Защо точно вашата?
	Тя застина.
	— Няма толкова голяма като моята — отвърна, навярно прекалено искрено. — И никоя не е придружена с толкова свобода.
	Едната златиста вежда се повдигна.
	— Свобода?
	Обзе я смут.
	— Нямам очаквания от брака.
	— Никакви мечти бракът по сметка да се превърне в брак по любов?
	Тя се засмя.
	— Никакви.
	— Прекалено сте млада, за да сте толкова цинична.
	— Аз съм на двайсет и шест. И това не е цинизъм. Това е разум. Любовта е за поетите и глупаците. А аз не съм нито едно от двете. Бракът се съпътства със свобода. Най-истинската, най-пълната, най-хубавата.
	— Както и с дъщеря. — Думите не бяха предназначени да я обидят, но го сториха и Джорджиана се скова. Лицето му доби извинително изражение. — Простете.
	Тя поклати глава.
	— Това е истината, нали? Вие го знаете по-добре от всеки друг. Отново карикатурата.
	— Вие би трябвало да се гордеете — подхвана тя. — Моят брат от години се опитва да ме върне в обществото. Само ако знаеше, че една нелепа карикатура може да бъде толкова мотивираща.
	Уест се усмихна, имаше някакво младежко очарование в усмивката му.
	— Предполагам, че не осъзнавам собствената си власт.
	Джорджиана не му остана длъжна.
	— Тъкмо обратното, мисля, че прекалено добре я осъзнавате. Жалко, че не разполагам с друг вестник подръка, за да разваля магията, която вашите „Скандални страници“ сътвориха.
	Той срещна погледа й.
	— Аз имам и друг.
	Сърцето й запрепуска и макар че отчаяно й се искаше да заговори, остана мълчалива, знаейки, че ако го остави да говори, може би щеше да се сдобие с това, което искаше.
	И той можеше да си помисли, че идеята е била негова.
	— Имам още четири и знам какво търсят мъжете.
	— Освен голяма зестра?
	— Освен това. — Уест пристъпи по-близо. — Много повече от това.
	— Аз не притежавам много други неща.
	Поне не и такива, които би желала да признае.
	Той вдигна едната си ръка и тя затаи дъх. Той щеше да я докосне. Щеше да я докосне и на нея щеше да й хареса.
	Само че не го направи. Вместо това тя усети леко скубване в косата и ръката му се отдръпна, стиснала едно бяло перо на чапла. Той го повъртя между пръстите си.
	— Мисля, че притежавате много повече, отколкото можете да си представите.
	Незнайно как студеният мартенски въздух натежа от жега.
	— Звучи, сякаш ми предлагате съюз.
	— Може би — отвърна той.
	Джорджиана присви очи.
	— Защо?
	— Вина, навярно.
	— Не мога да си представя, че е това — засмя се тя.
	— Вероятно не. — Уест се пресегна към ръката й и тя я протегна към него, все едно беше кукла на конци. Като че ли не можеше да се контролира. — Защо ви интересува причината?
	Перото се плъзна по меката кожа над ръкавицата и под ръкава, от вътрешната страна на лакътя. Тя затаи дъх от нежното прекрасно докосване. Дънкан Уест беше опасен мъж.
	Джорджиана рязко отдръпна ръката си.
	— Защо да ви вярвам, след като току-що признахте, че едничката ви цел е да продавате вестници?
	Прекрасните устни се извиха в порочно изкушение.
	— Не бихте ли предпочели да знаете точно с кого си имате работа?
	Думите я накараха да се усмихне.
	— Със сигурност това е най-големият късмет, който може да споходи една девойка на тъмен балкон.
	— Късметът няма нищо общо с това. — Той замълча и додаде: — Обществото и аз не се харесваме особено.
	— То ви обожава — възрази тя.
	— То обожава начина, по който го забавлявам.
	Настъпи продължително мълчание, докато Джорджиана обмисляше предложението му.
	— А аз?
	Усмивката му отново проблесна и стомахът й се сви от приятно вълнение.
	— Вие сте въпросното забавление.
	— И какво ще получа в замяна?
	— Съпруга, когото желаете. Бащата, когото желаете за дъщеря си.
	— Вие ще им кажете, че съм преобразена.
	— Не виждам никакво доказателство, че не сте.
	— Вие бяхте свидетел как предизвиках едно момиче да ме обиди. Чухте как заплаших семейството й. Принудих приятелките й да я изоставят. — Джорджиана зарея поглед в мрака. — Не съм сигурна, че това, което имам, е желано.
	Устните му се извиха в многозначителна усмивка.
	— Аз видях как се защитихте. Как защитихте дъщеря си. Видях лъвица.
	Тя не бе пропуснала факта, че само допреди минути той самият беше лъв.
	— Всяка история има двама разказвачи.
	Уест отгърна палтото си и пъхна перото във вътрешния джоб, преди отново да го закопчае. Тя вече не можеше да вижда перото, но при все това го усещаше, пленено от топлината му, притиснато към мястото, където, без съмнение, сърцето му биеше силно и ритмично. Пленено от него.
	Дънкан Уест беше много опасен мъж.
	Той се ухили — истински вълк, този могъщ мъж, който притежаваше най-четените лондонски вестници. Той беше мъж, който можеше да издига и да унищожава с мастилото на печатарската си преса. Мъж, когото тя трябваше да накара да повярва в лъжите й. Да ги увековечи.
	— Тук грешите — каза той и думите му проникнаха в нея като самия грях. — Всяка история, заслужаваща да бъде чута, има само един разказвач.
	— И кой е той?
	— Аз.


>	Глава 3

	Той не би трябвало да флиртува с момичето.
	Уест стоеше в дъното на балната зала в Уъртингтън Хаус и наблюдаваше как лейди Джорджиана танцува в прегръдките на маркиз Ролстън. Маркизът рядко можеше да бъде видян в друга компания, освен тази на съпругата му, но без съмнение, тази вечер херцог Лейтън бе призовал всичките си приятели — включително своя зет — с надеждата, че комбинирането на богатството и влиянието на клановете Ролстън и Лейтън ще заслепи обществото и ще го застави да забрави миналото на дамата.
	Не се получаваше.
	Тя беше предмет на всички разговори в залата, но не могъщите й придружители, нито красотата й подклаждаха клюките.
	А тя беше истинска красавица, стройна и грациозна, с гладка кожа и копринена коса, а устата й… Господи. Имаше уста, създадена за грях. Нищо чудно, че е била опозорена в толкова ранна възраст. Представяше си как всички младежи в радиус от трийсет километра са точили лиги по нея.
	Лениво се запита дали бе обичала мъжа, който се бе възползвал от нея, и откри, че подобна вероятност никак не му харесваше. Не понасяше хлапаци, които не можеха да контролират ръцете си, и представата за лейди Джорджиана, обгърната от тези ръце, му бе неприятна повече от обичайното. Може би беше заради детето. Никое дете не заслужаваше раждането му да е съпроводено със скандал.
	Той най-добре от всички го знаеше.
	Или може би беше заради Джорджиана, която изглеждаше като съвършената аристократка до мозъка на костите, родена и отгледана в този свят, който би трябвало да е в краката й, а вместо това беше готов жива да я изяде.
	Оркестърът спря и Джорджиана разполагаше само с няколко кратки секунди, преди да се озове в обятията на виконт Лангли — отличен избор за съпруг.
	Уест ги наблюдаваше с окото на вестникар, разглеждайки съюза им от всички ъгли. Несъмнено Лангли беше голяма риба и наскоро бе придобил уважаваната титла „виконт“, която идваше заедно с няколко обширни имения, но и с великото проклятие на аристокрацията — наследствата можеха да бъдат твърде скъпи за поддържане. Всяко от владенията беше доста занемарено и негов дълг беше да ги възстанови.
	Зестра с размерите на тази, която бе отредена на лейди Джорджиана, щеше да възкреси някогашните слава и величие на графството и да му останат достатъчно пари, за да ги удвои.
	Уест не проумяваше защо идеята за това му се струваше обезпокоителна и неприятна. Тя не беше нито първата, нито последната жена, която щеше да си купи съпруг.
	Нито продадена на такъв.
	В името на една стара, ненужна титла. Която се ценеше единствено заради мястото си в благородническата йерархия. Да, тя можеше да купи на дъщеря й мълчаливо осъждане, вместо гласна обида. И, да, можеше да купи на същата млада жена брак с уважаван джентълмен. Без титла, но уважаван. Навярно с големи наследствени земи.
	Но тя нямаше да купи на нейната майка нищо, освен подигравателни и язвителни подмятания и злобни клюки. Титлата нямаше да й донесе нито допълнително уважение, нито допълнително съпричастие. Неколцината аристократи, сред които беше родена, щяха винаги да се съмняват дали е достойна за цивилизованото им отношение, камо ли за прошката им.
	Лицемерието беше фундаментът на аристокрацията.
	Джорджиана го знаеше — той го бе съзрял в погледа й и го бе чул в гласа й, докато бе разговаряла с него, далеч по-очарователна, отколкото той някога си бе представял. Беше готова доброволно да заложи всичко за дъщеря си и в това имаше невероятно благородство.
	Тя не приличаше на нито една жена, която някога бе познавал.
	Той се зачуди смътно какво би било да отраснеш с любящ родител, готов да пожертва цялото щастие на света заради детето си. Той бе познал тази любов, ала тя бе краткотрайна.
	А после се бе превърнал в човек, който се грижеше за някой друг.
	Отпъди спомена и насочи вниманието си към танца.
	Лангли беше добър избор. Привлекателен, умен и чаровен, умел танцьор, грациозните му движения подчертаваха нейните. Уест наблюдаваше как полите й с цвета на слонова кост галят панталона на виконта, докато я въртеше в устрема на танца. Нещо в начина, по който коприната се закачаше за миг за вълнения плат, преди да се спусне надолу, го дразнеше. Нещо в начина, по който двамата се движеха хармонично и плавно, го изпълваше с неприязън.
	Не би трябвало да му пука. Той беше тук заради нещо съвсем различно.
	Тогава какво правеше на терасата, давайки глупави обещания за социално изкупление на едно момиче, което не познаваше?
	Вината беше могъщ мотиватор.
	Проклетата карикатура. Той я бе завлякъл в калта по същия начин, по който го бяха сторили членовете на нейната класа преди едно десетилетие. Беше гневен, когато карикатурата бе излязла — бе възмутен от начина, по който се подиграваше и унижаваше една неомъжена майка, едно дете, което не бе избирало да се роди. Уест не четеше „Скандални страници“ толкова внимателно, колкото останалите си вестници, тъй като не харесваше клюките. Беше пропуснал карикатурата, вмъкната в последната минута преди отпечатването на броя.
	Бе уволнил редактора в мига, в който я бе видял. Но вече бе прекалено късно.
	И той бе помогнал да се опозори момичето.
	Тя се усмихна на Лангли и нещо раздвижи паметта на Уест. Не си спомняше, преди да е срещал дамата, но не можеше да се отърси от мисълта, че в някакъв момент я е виждал. Че са разговаряли. Че тя му се бе усмихнала по същия начин.
	Лейди Позор, така я бяха нарекли, при това в немалка част заради него. Нямаше значение, че тя беше всичко, което те обожаваха — млада, аристократка и по-красива, отколкото се полагаше на една жена.
	Може би всъщност красотата й имаше най-голямо значение. Обществото ненавиждаше най-красивите сред членовете си също толкова силно, колкото и по-малко привлекателните. Тъкмо красотата правеше скандала толкова вълнуващ — в крайна сметка, ако Ева не е била толкова красива, може би змията нямаше да й обърне внимание.
	Ала тъкмо Ева бе очернена, никога змията. Също както и жената бе опозорена, никога мъжът.
	Той отново се зачуди за въпросния мъж. Дали тя го е обичала?
	Мисълта остави горчив вкус в устата му.
	Да, той щеше да възстанови репутацията на момичето. Щеше да я направи звездата на сезона. Нямаше да бъде трудно — обществото обожаваше клюкарските страници и лесно вярваше на написаното в тях. Няколко добре написани колонки и лейди Джорджиана щеше да се омъжи за своя виконт и да облекчи съвестта на Уест, за да може да се съсредоточи върху по-важни дела.
	Дела, които щяха да осигурят свободата му.
	— Виждам, че не танцуваш.
	Той очакваше срещата — присъстваше на бала заради нея, — но въпреки това се вледени при думите, произнесени до лакътя му с престорена сърдечност.
	— Аз не танцувам.
	Граф Тремли се засмя.
	— Разбира се, че не танцуваш.
	Уест беше само с няколко дни по-голям от Тремли; познаваше графа през целия си живот и го мразеше почти също толкова отдавна. Но сега Тремли беше един от най-доверените съветници на крал Уилям, с десетки хиляди акри плодородна земя в Съфолк, които му носеха близо петдесет хиляди паунда годишно. Той беше богат като крал от приказките и се ползваше с уважението и доверието на истински такъв.
	Уест нарочно не откъсваше поглед от Джорджиана, нещо в нея му помагаше да запази спокойствие.
	— Какво искаш?
	Тремли се престори на шокиран.
	— Толкова студен. Би трябвало да показваш повече уважение към по-висшестоящите.
	— А ти би трябвало да си благодарен, че се сдържам да не те ударя на публично място — отвърна Уест, отмествайки поглед от Джорджиана.
	Не му се нравеше мисълта, че нежеланият му компаньон може да отгатне интереса му.
	— Големи думи. Сякаш си готов да поемеш подобен риск.
	Уест се изпълваше с все повече гняв, презирайки страха, който плъзна по него при думите на Тремли. Ненавиждаше го.
	— Отново ще те попитам. Защо си тук?
	— Забелязах колоната ти от миналата седмица.
	Вестникарят застина.
	— Аз пиша много колони.
	— Тази беше в подкрепа на отмяната на смъртната присъда за кражба. Дързък избор за някой толкова… близо до въпросната ситуация.
	Уест не отговори. Нямаше какво да каже в тази зала пълна с хора, които не се тревожеха за своето бъдеще. Които не се ужасяваха от своето минало.
	Които не очакваха всеки ден да бъдат разкрити. Наказани. Обесени.
	Лейди Джорджиана се завъртя около ръката на бъдещия си съпруг и се изгуби в тълпата, когато Тремли въздъхна.
	— Толкова е изморително да те заплашвам. Ако само приемеш, че това е нашето споразумение — аз заповядвам, ти действаш, — разговорите ни ще да бъдат много по-приятни.
	Усет погледна врага си.
	— Аз притежавам пет от най-успешните вестници в света. Ти ще се приближиш към унищожението си само с едно драсване на писалката ми.
	— Притежаваш ги благодарение на моето великодушие — рече Тремли студено, без следа от преструвка. — Онова твое драсване ще ти бъде последното и ти го знаеш. Дори и да успееш да прокараш закона си.
	Сякаш някога можеше да забрави, че Тремли притежаваше такава власт.
	Сякаш можеше да забрави, че графът беше единственият човек в света, който знаеше тайните му и можеше да го накаже заради тях.
	Обаче Тремли също имаше свои тайни — тъмни тайни, заради които щеше да увисне на въжето, ако предположенията на Уест бяха верни. Но докато не разполагаше с доказателство… нямаше оръжие срещу този мъж, който държеше живота му в ръцете си.
	— За пореден път те питам — процеди той накрая. — Какво искаш?
	— В Гърция се води война.
	— Това е модерният свят. Винаги някъде се води война — сви рамене Уест.
	— Тази война почти приключва. Аз искам в „Лондонски вести“ да излезе статия против мира.
	В съзнанието му изникна картина — папката на Тремли в кабинета му, пълна с изнервените спекулации на мъже, ужасени, че имената им ще бъдат публикувани. Спекулации за тази война. За други.
	— Ти искаш да се противопоставя на независимостта на Гърция. — Когато Тремли не отговори, той продължи: — Ние сме изпратили наши войници да се бият там. Те са се били и са умрели за демокрацията.
	— А пък ти си тук — отвърна Тремли, думите бяха неприятни и изпълнени със злъч, — жив и здрав. И свободен.
	Уест отлично разбра намека на графа. Във всеки един момент, само с една дума, изречена от този мъж, Уест щеше да бъде погубен. Изпратен до живот в затвора.
	И още по-лошо.
	— Няма да напиша статията — заяви Уест.
	— Нямаш избор — възрази Тремли. — Ти си моето послушно паленце, скачаш, когато ти заповядам. И е по-добре да го запомниш.
	Истината в думите ги правеше още по-вбесяващи.
	Но нямаше дълго да бъде истина, ако той откриеше това, което търсеше.
	Уест стисна отпуснатата си ръка в юмрук. Изпитваше изгарящо желание да го използва, да го забие в лицето на този мъж толкова силно, както когато бяха деца и той постоянно беше подиграван и обиждан. Нараняван. Почти убит.
	Той бе избягал, бе дошъл в Лондон, бе изградил проклета империя. И въпреки всичко, когато беше с Тремли, отново се превръщаше в някогашното измъчвано и изплашено момче.
	Пред очите му се мярна спомен как препуска върху гърба на кон, струващ три пъти колкото живота му. Пет пъти. И сестра му, сгушена в скута му. Обещание за бъдещето. Обещание за сигурност. За живот, който и двамата заслужаваха.
	Извърна се към мъчителя си, чувствайки се като уловен в капан, както винаги досега. Притежаван. Отчаян да открие нещо, което щеше да унищожи този мъж, преди да бъде принуден да изпълни следващата му заповед.
	— Защо? — попита той. — Защото искаш да настроиш общественото мнение срещу мира?
	— Това не те засяга.
	Уест беше готов да се обзаложи, че Тремли нарушаваше голям брой закони на страната и краля, а това го засягаше. Засягаше и читателите му. Засягаше и краля.
	Но най-важното беше, че ако успееше да го докаже, тайните му щяха да са в безопасност. Завинаги.
	Уви, доказателството не се получаваше лесно в този свят на слухове и лъжи.
	Трябваше да бъде намерено. Да бъде купено, ако бе възможно.
	Спазарено, ако бе необходимо.
	Съществуваше само един мъж, който притежаваше достатъчно власт да се сдобие с това, което самият Уест не бе успял да открие.
	— Трябва да го направиш — настоя графът.
	Уест не отговори, не желаеше да изрази на глас съгласието си с искането на Тремли. Той и преди беше изпълнявал желанията на графа, но никога за нещо толкова опасно за короната. Никога за нещо, което би поставило на риск живота на английски поданици.
	— Трябва да го направиш — повтори Тремли, този път по-твърдо, по-гневно.
	Тъй като думите не бяха въпрос, беше лесно за Уест да не отговори. Вместо това той се насочи към изхода на балната зала, като се задържа за миг пред вратите, докато оркестърът довършваше изпълнението си. Огледа още веднъж тълпата, наблюдавайки множеството от аристократи, наслаждаващи се на парите, властта и идилията си.
	Нехаещи за това, което бъдещето им готвеше.
	Взе палтото и шапката си и излезе. В мислите си вече се бе пренесъл в своя клуб, търсеше пратеника на Чейс, за да помоли — за пръв път — за услуга.
	Ако някой можеше да се докопа до тайните на Тремли, това беше Чейс, но собственикът на „Падналия ангел“ щеше да поиска отплата и Уест трябваше да предложи нещо огромно за това, което желаеше.
	Застана на стълбището на Уъртингтън Хаус и зачака каретата си да се появи откъм мястото, където екипажите чакаха да бъдат призовани от господарите и господарките си, нетърпелив да се добере до своя клуб и да започне преговорите със собственика му.
	— Ето ни отново заедно.
	Той мигом разпозна гласа й, сякаш го бе чувал през целия си живот. Лейди Джорджиана стоеше зад него с ясните си очи и гласът й някак си донесе светлина със себе си — сякаш годините, прекарани далече от този свят, от това място, я бяха превърнали в нещо много по-значително и по-хубаво, отколкото ако беше останала.
	Уест срещна погледа й и склони глава.
	— Милейди.
	Думата се настани помежду им и той изпита наслада от почтителното обръщение, което досега не бе смятал за толкова необходимо. Хареса му начинът, по който очите й се разшириха.
	— Ето ни отново заедно — повтори думите й.
	Тя се усмихна — нежна и потайна усмивка — и изражението й го накара да изтръпне от удоволствие. Побърза да го потисне, преди да успее да му се наслади. Тя не беше за удоволствие.
	Лейди Джорджиана застана до него, на най-горното стъпало на Уъртингтън Хаус, загледана в скупчените долу карети.
	Беше достатъчно рано, за да бъдат сами, придружени само от прислужницата й и неколцина лакеи в ливреи, на които им бе щедро платено, за да изчезнат в мрака.
	— Чак след като се разделихме, осъзнах, че не би трябвало да разговарям с вас — рече тя, без да отмества поглед от лакея, който забърза към близката конюшня, за да открие екипажа й. — Не сме били официално представени — поясни.
	Той погледна към многобройните черни карети.
	— Права сте.
	— А вие сте неженен мъж, без титла.
	Уест се усмихна.
	— Без титла?
	На свой ред тя също му се усмихна.
	— Ако имахте титла, щях по-малко да се притеснявам.
	— Смятате, че титлата ще ви осигури безопасност?
	— Не — сериозно отвърна тя. — Но както вече установихме, една титла щеше да ви направи отличен съпруг.
	Откровеността й го разсмя.
	— Аз бих бил ужасен съпруг, милейди. Мога да ви уверя в това.
	В очите й се появи любопитство.
	— Защо?
	— Защото имам много по-лоши недостатъци от това да съм неженен и без титла.
	Това беше самата истина.
	— Ах. Имате предвид, защото работите.
	_Не, защото нямам бъдеще._
	Той остави мълчанието да отговори вместо него.
	— Е, наистина е глупаво, че сме научени да гледаме с презрение на усърдната работа.
	— Глупаво, но вярно.
	Двамата задълго потънаха в мълчание, сякаш всеки се надяваше другият пръв да заговори.
	— И въпреки това аз, изглежда, се нуждая от вас.
	Уест я стрелна с поглед. Думите й не би трябвало да му харесват. Не би трябвало да иска да се чувства нужен. Да изпитва желание да помогне.
	Не биваше да намира тази жена толкова привлекателна.
	Не биваше да си напомня да не мисли за нея.
	— Още е рано — смени Уест темата. — И вече си тръгвате?
	Тя се загърна по-плътно в тежката копринена пелерина, за да се предпази от нощния хлад.
	— Вярвате или не — сухо поде тя, — тази вечер доста се забавлявах. Чувствам се доста изтощена.
	— Забелязах, че все пак намерихте сили да танцувате с Лангли — подсмихна се събеседникът й.
	Тя се поколеба.
	— Бихте ли повярвали, че е бил принуден да го направи?
	_За нищо на света._
	— Сигурен съм, че това не е било изпитание за него.
	— Аз не съм толкова сигурна — рече тя, погледът й беше открит и прям. — Но би могло да му се случи нещо много по-лошо, отколкото моята зестра.
	Уест не мислеше за зестрата й. Той мислеше за нея — стройна, гъвкава и прекрасна. Би се задоволил и без това нелепо украшение върху главата й, но дори и с перата, стърчащи от фризурата й, тя беше красива жена.
	Прекалено красива.
	Предпочете да не разсейва заблудата й, породена от думите му.
	— Много по-лошо.
	Възцари се продължителна тишина, нарушавана единствено от трополенето на приближаващи копита и колела. Каретата й пристигна и тя се приготви да си тръгне. Той не искаше тя да го оставя. Спомни си за перото от косата й, понастоящем в джоба на палтото му, и за един безумен миг се зачуди какво ли ще е чувството, ако тя е там, притисната до гърдите му. Пропъди мисълта.
	— Без придружителка?
	Джорджиана погледна към дребничката скромна прислужница, застанала на няколко крачки от тях.
	— Аз се прибирам у дома, сър. Този разговор ще е най-скандалното нещо, което съм направила през цялата вечер.
	Той можеше да се сети за безброй скандални неща, които може би желаеше да направи с нея, но за щастие, двуколката му пристигна и го спаси от лудостта. Тя повдигна вежда към него.
	— Двуколка? Нощем?
	— Налага се да се придвижвам бързо из улиците на Лондон, когато има новини — отвърна той, когато кочияшът му скочи от капрата. — Двуколката идеално ме устройва.
	— Както и за бягство от балове?
	Уест килна глава.
	— И за това.
	— Може би и аз трябва да се снабдя с една.
	Той се усмихна.
	— Не съм сигурен, че на дамите от висшето общество ще им се понрави.
	Младата жена въздъхна.
	— Предполагам, че не е особено благоприлично да отвърна: Да вървят по дяволите дамите от обществото!
	Тя смяташе думите да го развеселят — изрече ги с идеална комбинация от досада и остроумие, за да накара един по-малко прозорлив мъж да се засмее. Мъж, който нямаше да забележи нюансите в тона й.
	Тъга. Загуба. Разочарование.
	— Вие не го искате, нали?
	В погледа й проблесна изненада, но тя не се престори, че не разбира. Точно това му харесваше у нея. Нейната прямота.
	— Това е моята постеля, господин Уест. И в нея трябва да легна.
	Тя не искаше да се завръща. Не желаеше този живот. Това беше съвсем ясно.
	— Лейди Джорджиана — поде той, не знаейки какво да каже.
	— Лека нощ, господин Уест.
	И тя се раздвижи, следвана от скромната прислужница. Вече слизаше надолу по стъпалата, запътена към каретата, която щеше да я отведе далече от това място, от тази нощ.
	От него.
	Тя трябваше да събере сили. Да се излекува. И утре да повтори представлението.
	А той щеше да стори всичко, зависещо от него, за да я защити от ордата.
	Дънкан Уест рядко се интересуваше от обществото, а още по-рядко от неговите жени, които в голямата си част причиняваха много по-големи неприятности, отколкото си струваха. Една безполезна драма. Но странно, у лейди Джорджиана имаше нещо, което изглеждаше познато. Нещо, което намираше отклик в душата му. Примирение навярно. Негодувание. Копнеж — не знаеше за какво, но беше достатъчен, за да го заинтригува.
	Той дълго я наблюдава как се движеше, сигурна в посоката си. Сигурна в себе си. Осъзна, че е очарован от начина, по който светлите поли на роклята й сякаш я преследваха, сякаш можеха да бъдат зарязани, ако не внимават. От начина, по който дългата й ръка се протегна, за да запази равновесие, когато повдигна тези поли и влезе в каретата.
	Уест зърна извит глезен в блестяща сребриста пантофка. За миг беше омагьосан от този крак, слаб и засенчен, докато вратичката се захлопна и тя изчезна, нейният придружител — огромен мъж, несъмнено нает от брат й, за да я пази — прибра стълбичката, преди да се качи на мястото си, и даде знак на кочияша да потегля.
	Той си представи какво може да напише за нея.
C>
	Лейди Дж… е много повече, отколкото може да се съди по репутацията й, много повече от скандал и минали грехове. Тя е нещо, което всички ние желаем да бъдем — независима от нашия свят. Някак си, иронично, въпреки миналото си, тя е по-чиста от всички нас. Недокосната от нас. Което навярно е най-голямото й достойнство.
C$
	Думите се лееха свободно. Но истината винаги се пишеше лесно.
	За съжаление, истината не продаваше вестници.
	Уест слезе по стълбите към двуколката, настани се на седалката, взе поводите и освободи кочияша за вечерта. Обичаше сам да кара; намираше успокоение в ритмичното трополене на копитата и въртенето на колелата.
	Той последва каретата на дамата, която бавно зави, за да излезе от имението на Уъртингтън, и неволно се замисли за младата жена, седнала в купето, потънала в мислите си. Представи си я как се взира през прозорчето във фенерите, висящи от каретите, останали на улицата. Представи си я как се пита дали каретата й не би могла да бъде сред останалите — може би една от последните, които ще напуснат бала, след като е танцувала отново и отново с безчет джентълмени, докато краката я заболят и мускулите й се напрегнат от изтощение. Представи си я как си мисли за начина, по който може би ще напусне бала — не като бегълка от обществото, а като негова кралица.
	Само ако не е била опозорена.
	Представи си как красивите й очи се изпълват със съжаление заради всички неща, които би могла да бъде. Всички неща, които би могла да направи. За живота, който би могла да има.
	Ако съдбата й бе различна.
	Уест толкова се бе унесъл в мислите си за дамата, че не осъзна, че тя бе пропуснала завоя — към дома на брат й — и вместо това каретата й се бе насочила към „Мейфеър“, странно, но в неговата посока.
	Той със сигурност не я следваше преднамерено.
	Колелата на каретата тракаха по калдъръмените улици на „Мейфеър“, завивайки надолу по Бонд Стрийт — където магазините бяха затворени за през нощта, — сетне поеха по „Пикадили“ към „Сейнт Джеймс“.
	Чак тогава вестникарят започна да се пита накъде се е отправила.
	Той забави хода на двуколката, уверявайки се, че няма никаква причина за това. Остави няколко каре ги да застанат между тях, като едва успяваше да различи фенерите на екипажа й, когато зави по Дюк Стрийт, после премина през лабиринта от улици и алеи зад мъжките клубове по „Сейнт Джеймс“. Уест се изправи на седалката.
	Тя се намираше зад „Падналия ангел“.
	Дънкан Уест несъмнено бе най-могъщият вестникар в Лондон, но не беше нужен проницателен ум като неговия, за да прозре истината.
	Лейди Джорджиана Пиърсън, сестра на херцог Лейтън, със зестра, достатъчно голяма, за да купи Бъкингамския дворец, и навярно отчаяно желаеща да възстанови доброто си име — което той бе предложил да изчисти заради нея, — се насочваше право към най-легендарния мъжки клуб.
	Който също така беше и неговият клуб.
	Той спря двуколката, преди да направи последния завой към служебния вход на клуба, скочи долу и извървя останалия път пеша, не желаейки да привлича внимание с присъствието си. Ако я видеха тук, репутацията й завинаги щеше да бъде съсипана. Нито един мъж нямаше да се ожени за нея и дъщеря й нямаше да има никакво бъдеще.
	Това беше риск с нечувани размери.
	Тогава какво, по дяволите, правеше тази жена?
	Уест остана в сенките, облегнат на оградата на алеята, наблюдавайки спрялата голяма черна карета, пътникът й все още беше вътре. Забеляза, че каретата нямаше отличителни знаци; нищо в нея не привличаше вниманието. Нищо, освен огромния придружител, който слезе от мястото си и приближи, за да почука по тежката стоманена врата, представляваща задния вход на клуба. Малкото прозорче върху вратата се отвори, сетне се затвори, когато прислужникът заговори. Вратата се отвори, разкривайки огромна черна бездна — тъмния заден вход на клуба.
	Вратичките на каретата все още оставаха плътно затворени.
	Добре. Може би тя бе размислила и се бе отказала от каквато и идиотщина да бе това.
	Може би нямаше да слезе.
	Само че го направи. Несъмнено го бе правила и преди. Без съмнение, затова имаше толкова лесен достъп до този клуб, управляван от най-потайните мъже в Лондон, всеки от които би могъл да я съсипе, без да се поколебае.
	Той трябваше да я спре. Понечи да го направи, готов да прекоси тъмната уличка, да отвори със замах вратичката на каретата и здравата да я нахока.
	Но придружителят беше по-близо от него, отвори вратичката и пусна стълбичката до долу.
	Уест застина нерешително, очаквайки тя да се появи, да види белите поли и невинната сребриста пантофка, последното, което бе зърнал от нея.
	Само че пантофката, която се появи, изобщо не беше невинна.
	Беше греховна.
	С високо токче и тъмна — прекалено тъмна, за да различи цвета й на слабата светлина, идваща откъм каретата, — показваща дълго, слабо ходило със съвършена извивка. Той се оттласна от оградата, на която се бе облегнал, вторачил поглед, когато се появи глезен, последван от море от коприна с цвета на нощта, пищни талази, които се увенчаваха с тесен корсаж, изкусно ушит, за да подчертава великолепния бюст и да накара всеки мъж да му потекат лигите.
	Уест преглътна.
	И тогава тя пристъпи на светло — начервени устни, силно почернени очи и блестяща платиненоруса коса.
	Голяма блестяща платиненоруса перука.
	Той я позна и изруга в мрака.
	Смайването много скоро бе изместено от силното удоволствие, винаги съпровождащо разкриването на забележителна история.
	Лейди Джорджиана Пиърсън не беше невинна. Тя беше най-изкусната лондонска куртизанка.
	И тя беше неговият отговор.


>	Глава 4

E>
	… Лейди Дж… може да не е смятана за истинска дама, но тя се държа с грация и достойнство на бала в У., привличайки вниманието на поне един херцог и половин дузина аристократи, търсещи съпруги…
	… Изглежда, че лейди М. и нейните приближени са в необичайна форма през този сезон, готови да се нахвърлят върху всеки, който ги приближи. Господата от висшето общество би трябвало да внимават… дъщерята на граф Х. явно не може да се похвали със същата грация от някои по-недостойни…
@@	„Скандални страници“, 20 април 1833 г.
E$

	На следващата вечер Джорджиана влезе в апартамента си високо над клуба, сепвайки Азриел, втория по старшинство от охраната в „Ангела“, който си седеше кротко и четеше.
	Мъжът се изправи с едно плавно движение, с всичките си метър и деветдесет и шест, широк като обор, с юмруци, готови за действие.
	Тя му махна да седне.
	— Само аз съм.
	Той присви тъмните си очи към нея.
	— Какво има?
	Джорджиана погледна към затворената врата, която той пазеше.
	— Тя добре ли е?
	— Не е издала и звук, откакто се върна.
	Заля я вълна на облекчение.
	Исусе.
	Разбира се, че Каролайн беше добре. Пазеха я половин дузина заключени врати, мъжете от охраната в коридорите отвъд тях и Азриел, който беше с Джорджиана много по-дълго, отколкото всички останали.
	Това нямаше значение. Когато Каролайн беше в Лондон, тя беше подложена на риск. Джорджиана предпочиташе момичето да се намира в Йоркшър, където беше в безопасност от любопитни очи, клюкарски шепот и злостни обиди, където можеше да играе на слънцето като нормално дете. А когато беше в града, Джорджиана предпочиташе дъщеря й да обитава дома на вуйчо си, далече от „Ангела“.
	От греховете на майка си. От греховете на баща си.
	Мисълта я измъчваше. Изглежда, никой не помнеше греховете на бащите. В подобни ситуации майката бе тази, която носеше тежкото бреме на позора. Майката го предаваше на детето, сякаш в греха не бяха участвали и двамата.
	Разбира се, Джорджиана никога не бе произнесла името му, след като той си бе тръгнал.
	Тя не желаеше някой да узнае самоличността на мъжа, който бе объркал бъдещето и бе съсипал името й. Брат й хиляди пъти я бе питал. Бе се заклел да отмъсти за нея. Да унищожи мъжа, който я бе изоставил бременна с детето му и никога не се бе обърнал назад. Но Джорджиана бе отказала да назове името му.
	В крайна сметка не той беше оръжието на нейния позор. Тя доброволно бе легнала с него в онази плевня, с пълно съзнание. Не Джонатан я бе унищожил.
	А обществото.
	Тя бе нарушила правилата му и то я бе отхвърлило.
	След това нямаше сезон, нито възможност, за да докаже, че е достойна за тях. Никога не бе имала надеждата, че ще може да им даде това доказателство — те я бяха осъдили предварително. Нейният скандал беше тяхното забавление и историята, която постоянно разказваха.
	И то само защото бе станала жертва на различна история, красива и измислена.
	Любовта.
	Обществото ни най-малко не се интересуваше от това. Никой не го бе грижа — нито семейството й, нито приятелите. Тя беше прокудена от всички, с изключение на брат й, херцога, който също се бе оженил със скандал и с постъпката си бе изгубил уважението на майка им. На висшето общество.
	И Джорджиана се бе заклела да накара обществото да зависи от нея. Бе събрала информация за най-могъщите му мъже и ако те дължаха пари, които не можеха да платят, тя рядко се колебаеше да я използва, за да ги съсипе. Целият този свят — клубът, парите, властта, — всичко беше в името на една цел. Да държи в подчинение света, който я бе отхвърлил преди всички онези години. Който й бе обърнал гръб и я бе оставил без нищо.
	Не, не беше без нищо.
	С всичко.
	_Каролайн._
	— Мразя, когато тя е тук — промърмори младата жена по-скоро на себе си, отколкото на Азриел.
	Той я познаваше достатъчно добре, за да не отговори. И въпреки това Джорджиана не можеше да понесе да не води Каролайн в Лондон на всеки няколко месеца. Казваше си, че просто иска дъщеря й да познава вуйчо си. Братовчедите си. Но не беше вярно.
	Джорджиана водеше Каролайн тук, защото не можеше да понася празнотата в сърцето си, която чувстваше, когато момичето беше далече. Защото никога в живота си не бе изпитвала такова задоволство, както когато положеше ръка върху гърба на спящата си дъщеря и доловеше равномерното й дишане, пълно с мечти и обещания.
	Пълно с всичко, което Джорджиана не бе имала, с всичко, което се бе заклела да даде на детето си.
	_Никакви мечти бракът по сметка да се превърне в брак по любов?_
	Думите от предишната вечер се появиха бързи и неканени, сякаш Дънкан Уест отново беше с нея, висок и красив, с кичур руса коса, паднал върху веждите му, умоляващ да бъде отметнат, да бъде докоснат. Мъжът беше опасно красив, в голяма степен, защото беше толкова интелигентен — умът му разбираше много повече, отколкото устните му изричаха; очите му виждаха много повече, отколкото показваха. А и гласът му, мракът в него, как произнасяше думите, името й, как нашепваше почтителното обръщение, толкова рядко използвано.
	Начинът, по който я караше да желае да го слуша с часове. Тя изтика мисълта. Нямаше време да слуша Дъвкан Уест. Той й бе направил щедро предложение за помощ, а това бе всичко, от което се нуждаеше. Нищо друго.
	Не искаше нищо друго.
	_Лъжкиня._
	Думата отекна в нея. Джорджиана я пренебрегна. Насочи вниманието към дъщеря си. Към обещанието, което бе направила — да й даде живот. Бъдеще.
	Бяха изминали десет години, откакто Каролайн беше зачената и Джорджиана бе избягала от света, в който бе родена и възпитана. Десет години, откакто този свят ги бе анатемосал и двете. И в годините след това Джорджиана бе изградила тази империя върху най-голямата истина на обществото: че никой от членовете му не е защитен от унищожение. Че нито един от онези ужасни хора, които презираха останалите и ги обиждаха, нямаше да оцелее, ако тайните му се разкрият.
	Тя се бе съюзила с трима опозорени аристократи, всеки един от тях по-силен и много по-умен от останалите членове на обществото, всеки един безмилостно съсипан. Всеки един отчаян да се скрие от висшето общество, въпреки че го управляваше.
	И заедно те наистина го управляваха. Бърн, Крос, Темпъл и Чейс притежаваха власт над най-влиятелните мъже и жени. Бяха открили най-тъмните им истини. Най-дълбоките им тайни. Но Чейс бе този, който властваше над всички, отчасти защото единствено Джорджиана никога нямаше да успее напълно да се завърне в обществото.
	Всяка грешка, всеки скандал, всяко унижение на някой аристократ можеха да бъдат потулени. Титлите купуваха уважение дори за онези, които бяха изпаднали в немилост.
	Нима тя не го бе доказала?
	Тя бе избрала партньорите си заради грешките, които бяха допуснали, когато са били млади и глупави. Бърн бе изгубил цялото си състояние, Крос бе предпочел хазарта и жените пред дълга, Темпъл се бе озовал в леглото с годеницата на баща си. Никой от тях не бе заслужил наказанието, отсъдено му от обществото.
	И всеки един от тях бе възстановен на полагащото му се място, по-богат, по-силен, по-могъщ.
	Влюбен.
	Младата жена пропъди мисълта.
	Любовта беше второстепенна. Партньорите й бяха възстановени на полагащите им се места, защото Джорджиана им бе дала възможност да го сторят. Тя беше изключително благословена да има — въпреки всичките й грехове — брат, който бе готов да изпълни всяко нейно желание. Да осигури всякаква покана. Да й обезпечи всякакво прикритие. Той й бе длъжник.
	Със своя скандал тя му бе предоставила свободата да се ожени за жената, която бе избрал, а той й бе дал нещо много по-ценно… бъдеще.
	Тя може би никога нямаше да бъде приета от обществото, но сега притежаваше властта да го унищожи.
	От години младата жена замисляше и планираше отмъщението си, момента, когато щеше да им покаже цялата истина, че те не струваха нищо без нея — опозореното момиче, което бяха прогонили.
	Само че не можеше да го стори.
	Колкото и да ненавиждаше обществото, тя се нуждаеше от него.
	Не само от тях.
	Тя се нуждаеше от него.
	Красивото лице на Уест отново изникна в съзнанието й — целият непринудена власт и лениви усмивки. Мъжът беше прекалено арогантен за негово собствено добро. И тази арогантност я изкушаваше повече, отколкото би трябвало.
	Ала той беше всичко, което тя не желаеше. Всичко, което не й бе нужно. Дънкан Уест нямаше титла, дори не беше джентълмен — дошъл отникъде, приет в уважаваните кръгове само заради противното му богатство, а не заради нещо друго. За бога, мъжът имаше кариера. Беше истинско чудо, че го допускаха от тази страна на Риджънт Стрийт.
	Тя се нуждаеше от помощта му само заради едно-единствено нещо. Да осигури бъдещето на Каролайн.
	Вратата зад Азриел се отвори със замах и на прага застана дъщеря й, осветена от запалените свещи зад гърба й.
	— Стори ми се, че те чух.
	— Защо си още будна?
	Каролайн размаха книга в червена кожена подвързия.
	— Не мога да заспя. Горката жена! Съпругът й я заставя да пие вино от черепа на собствения й баща!
	Азриел опули очи.
	Каролайн се извърна към него.
	— И аз се чувствам по същия начин. Нищо чудно, че духът й обитава мястото. Макар че, ако трябва да съм честна, ако бях аз, бих искала да съм колкото може по-надалече.
	Джорджиана издърпа книгата от ръката на Каролайн.
	— Струва ми се, че бихме могли да намерим нещо по-подходящо за четене преди сън, отколкото — тя зачете заглавието на корицата — „Призраците на замъка Теодорико“, не смяташ ли?
	— Какво предлагаш?
	— Сигурно в библиотеката има книга с детска поезия?
	Дъщеря й завъртя очи.
	— Аз не съм дете.
	— Разбира се, че не си. — Джорджиана беше достатъчно разумна, за да не възрази. — Някой роман? Включващ благороден кон, бляскав замък и щастлив край?
	Каролайн за пореден път завъртя очи, сега вече съвсем открито.
	— Няма как да разбера дали тази е с щастлив край, ако не я дочета. Но има любов.
	Джорджиана повдигна вежда.
	— Въпросният съпруг не ми прилича на подходящ герой.
	Каролайн махна с ръка.
	— Разбира се, че не е той. Той е истинско чудовище. Има друг призрак. От двеста години по-рано и двамата са влюбени.
	— Два призрака? — удиви се Азриел и сведе поглед към книгата.
	Момичето кимна.
	— В различно време.
	— Колко неудобно — отбеляза Джорджиана.
	— Абсолютно. Появяват се заедно само през една нощ в годината.
	— И какво правят заедно? — поинтересува се Азриел.
	Джорджиана изненадано извърна очи към него, огромен като къща и мълчалив като гроб — освен ако не се обсъждаха любовни романи очевидно.
	Каролайн поклати глава.
	— Не е ясно. Но явно е доста скандално, затова предполагам, че е някаква физическа изява на страстта им. Макар че, като се има предвид, че са призраци… не съм сигурна как става.
	Азриел се задави.
	Джорджиана отново повдигна вежда.
	— Каролайн.
	Палавницата се ухили.
	— Много е лесно да го шокираш.
	— Ти си момиче, което се определя като „преждевременно развито“. — Джорджиана подаде книгата на Азриел. — И затова трябва да ти се напомни, че аз съм по-възрастна, по-мъдра и по-силна. Върви в леглото.
	Очите на дъщеря й дяволито проблеснаха.
	— Ами моята книга?
	Джорджиана прикри усмивката си.
	— На сутринта може да си я получиш. Междувременно Азриел ще се грижи добре за нея.
	— Глава петнайсета — прошепна Каролайн на великана. — Утре ще я обсъдим.
	Азриел изръмжа привидно незаинтересовано, но не се възпротиви да получи книгата.
	Джорджиана посочи към спалнята на Каролайн.
	— Вътре.
	Каролайн се подчини на заповедта, а Джорджиана я последва. Наблюдаваше я, докато тя се покатери в леглото, а после приседна на ръба му и приглади ленената покривка върху раменете на дъщеря си.
	— Нали осъзнаваш, че когато си поканена на прием в обществото…
	Каролайн изпъшка.
	— Когато си поканена на прием в обществото… не можеш да обсъждаш никакви физически изяви. — Джорджиана замълча. — И е по-добре да се избягват всякакви разговори за пиене на кръв от човешки черепи.
	— Беше вино.
	— Нека се договорим за никакво пиене от черепи. Каролайн въздъхна.
	— Светските приеми май са доста скучни.
	— Всъщност изобщо не са.
	Детето погледна изненадано майка си.
	— Не са ли?
	Джорджиана поклати глава.
	— Не са. Те са доста забавни, ако си… — Тя нерешително замълча. Ако си добре дошла на тях не изглеждаше подходящ завършек на изречението. Особено след като Каролайн беше почти опозорена. — Ако се интересуваш от подобни неща.
	— Ами ти? — попита Каролайн тихо. — Интересуваш ли се от светските приеми?
	Джорджиана се поколеба. Някога се интересуваше. Бе обожавала няколкото бала, на които беше поканена. Все още помнеше роклята, която носеше на първия си бал, как полите се стелеха тежко и пищно около нея. Как с престорена скромност свеждаше поглед и се усмихваше предпазливо всеки път, когато някой младеж я поканеше на танц.
	Каролайн заслужаваше да има подобен спомен. Роклята. Танците. Вниманието. Заслужаваше да изпита задъханото вълнение с всяко завъртане, гордостта от комплиментите. Ускореното туптене на сърцето, когато срещна прекрасния син поглед, оказал се нейното падение.
	Стомахът й се сви от ужас.
	Каролайн знаеше за миналото й — знаеше, че не е имала баща. Знаеше, че майка й е била неомъжена. И Джорджиана предполагаше, че Каролайн знаеше последствията от всички онези неща; че репутацията й е била очернена от обвинението, и така беше от раждането й. Че се нуждаеше от много повече от майка и разнородна смесица от аристократи със съмнителна репутация, за да бъде спасена. Да спечели одобрението на обществото.
	И при все това Каролайн нито веднъж не бе признала тези истини. Никога — дори в най-разочароващите моменти, които има едно момиче със своята майка — не бе изрекла нито дума, с която да подскаже, че е възмутена от обстоятелствата на своето раждане. Че би желала да има друг живот.
	Ала това не означаваше, че не е копняла за него. Не означаваше, че Джорджиана нямаше да направи всичко по силите си, за да й го осигури.
	— Майко? — настоя Каролайн, връщайки я в настоящето. — Ти интересуваш ли се от обществото?
	— Не — отвърна тя, наведе се и целуна челото на дъщеря си. — Само от неговите тайни.
	Настъпи продължително мълчание, докато Каролайн обмисляше думите й, преди накрая да заяви с пълно убеждение:
	— Нито пък аз.
	Това беше лъжа. Джорджиана също някога беше младо момиче, пълно с надежди и мечти. Знаеше за какво бленува Каролайн, когато е сама. В тъмнината на нощта. Знаеше, защото и тя бе копняла за същите неща. За брак. За живот, изпълнен с щастие, доброта и разбиране.
	Пълен с любов.
	_Любов._
	Мисълта я изпълни с горчилка.
	Не че не вярваше в това чувство. В крайна сметка не беше глупачка. Знаеше, че е реално. Безброй пъти го бе изпитвала. Бе обичала родителите си. Обичаше брат си. Обичаше жените, които я бяха приютили преди толкова много години, които я бяха закриляли дори когато тя бе рискувала сигурността им — сестра на херцог и укриваща се бегълка. Обичаше Каролайн повече, отколкото някога си бе представяла, че е възможно.
	И имаше време, когато си бе мислила, че обича един друг човек. Когато бе вярвала, че невероятният начин, по който той я караше да се чувства, я бе направил недосегаема. Когато си бе мислила, че може да завладее света със своите чувства.
	Че двамата могат заедно да завладеят света.
	Тя бе вярвала в това, в онова чувство. Както бе вярвала на момчето, което я бе накарало да го изпита.
	И бе зарязана с разбито сърце.
	Сама.
	Така че, да, тя бе вярвала в любовта. Беше невъзможно да не вярва в нея всеки път, когато погледнеше лицето на дъщеря си. Но освен това знаеше и истината за любовта — че тя унищожаваше. Любовта те поглъщаше. Тя беше източник на болка и страх и можеше да превърне силата в безсилие. Можеше да превърне една жена в плахо усмихващо се момиче на терасата, понасящо изгарящата болка на обидите и срама заради нищожната надежда, че страданието й може да спаси някого, когото обичаше.
	Любовта беше глупост.
	— Лека нощ, майко.
	Думите на Каролайн я сепнаха от унеса й.
	Погледна дъщеря си, придърпала завивките до брадичката си някак си изглеждаща едновременно млада и прекалено възрастна.
	Джорджиана отново се наклони и притисна устни в челото на най-свидното си същество.
	— Лека нощ, скъпо мое момиче.
	Излезе от стаята и тихо затвори вратата зад себе си, преди да извърне лице към Темпъл, който сега стоеше с Азриел в коридора.
	— Какво има?
	— Две неща — отвърна херцогът делово. — Първо, Голуърт е тук.
	Виконт Голуърт, задлъжнял до ушите на „Ангела“. Тя взе папката, която й подаваше Темпъл, и погледна вътре.
	— Готов ли е да плати?
	— Казва, че имал много малко, което да предложи.
	Тя повдигна вежди, докато прелистваше съдържанието на папката.
	— Има градска къща и земя в Нортъмбърланд, която му носи по две хиляди на година. Не е толкова малко.
	Веждите на Темпъл се извиха.
	— Не знаех за земята.
	— Никой не знае за земята — отвърна тя, но работата на Чейс беше да знае повече от всички останали за членовете на „Падналия ангел“.
	— Той предлага нещо друго.
	Тя вдигна глава.
	— Не ми казвай. Дъщеря си?
	— Предлага я с радост на Чейс.
	Не се случваше за пръв път прекалено често аристократите не питаеха уважение към дъщерите си и бяха готови да ги захвърлят в ръцете на непознати мъже с опасна репутация. В случая с Чейс конкретно тази доставка никога не беше добре приета.
	— Кажи му, че Чейс не се интересува от дъщеря му.
	— Бих желал да му кажа да скочи от проклетия мост — заяви бившият боксьор.
	— Имаш разрешението ми да го направиш. Но първо вземи земята.
	— А ако не се съгласи?
	Тя срещна погледа му.
	— Тогава той ни дължи седем хиляди паунда. И Бруно има позволението ми да ги прибере както намери за добре.
	Огромният охранител с удоволствие наказваше мъжете, които го заслужаваха. А повечето от членовете на „Ангела“ го заслужаваха.
	Повечето от членовете на аристокрацията го заслужаваха.
	— Освен това си струва да му се напомни, че ако разберем, че планира да направи нещо различно от това да омъжи дъщеря си за почтен мъж, ще разпространим информацията за конните надбягвания, които урежда. Кажи му и това.
	Черните вежди на Темпъл се стрелнаха нагоре.
	— Никога не спирам да се удивявам колко безсърдечна можеш да бъдеш.
	Тя го дари с най-сладката си усмивка.
	— Никога не вярвай на жена.
	Той се засмя.
	— Поне не и на теб.
	— Ако той не е искал информацията да излезе наяве, не би трябвало да я използва, за да получи членство в клуба. — Тя понечи да излезе от стаята; но се извърна. — Каза, че има две неща.
	Съдружникът й кимна.
	— Имаш посетител.
	— Не ме интересува. Върви ти.
	Нямаше да е за пръв път и нито за последен, един от собствениците на казиното да поема срещите на Чейс.
	Темпъл поклати глава.
	— Не е дошъл при Чейс. Настоява да се срещне с Ана.
	Нито щеше да е за пръв или последен път някой от мъжете в казиното да настоява да се види с Ана.
	— Кой?
	— Дънкан Уест.
	Тя затаи дъх, ненавиждайки трепетното вълнение, което я обзе, сякаш беше неопитно и невинно девойче.
	— Какво прави той тук?
	— Казва, че е дошъл при теб — отвърна Темпъл и Джорджиана долови любопитство в тона му.
	Подобно на нейното.
	— Защо?
	— Не каза — рече херцогът, сякаш тя беше малоумна. — Просто помоли да те повикам.
	Може би беше резултат от тъгата, обзела я в стаята на Каролайн. Или защото Дънкан Уест я бе видял слаба и уязвима миналата вечер и въпреки това се бе съгласил да й помогне да се върне в обществото. Или може би защото беше толкова привлечена към него, въпреки разума.
	Каквато и да бе причината, Джорджиана изненада дори себе си.
	— Кажи му, че след малко ще се срещна с него.
	Тя изчака четвърт час, използвайки времето, за да се увери, че дегизировката й е безупречна. Доволна от външния си вид, младата жена се отправи през лабиринта от коридори и проходи, свързващи стаите й с главната зала на „Падналия ангел“, като пътьом внимателно отключи и заключи няколко врати, за да е сигурна, че никой няма случайно да получи достъп до Каролайн.
	Когато отвори последната врата, водеща към игралната зала, тя издиша дълбоко. Имаше нещо ужасно освобождаващо да играе ролята на куртизанка, макар че Джорджиана едва ли би описала маскировката си като Ана като „игра“. В крайна сметка, след като от години се подвизаваше в копринените и сатенените одеяния на прочута куртизанка, би трябвало вече напълно да се е превъплътила в ролята.
	Или в повечето й аспекти. Всички, с изключение на най-очевидния.
	Не бе възнамерявала да избягва тази част — в крайна сметка котката вече бе изпусната от торбата, когато една жена роди дете. Нито пък се дължеше на липса на възможности — половината мъжко население на Лондон я бе приближавало в един или друг случай.
	Просто никога не се бе случвало.
	Което отлично устройваше Джорджиана. Тъй като нито един мъж не можеше да разказва как е прекарал времето си с нея, легендарната й слава растеше. Смятаха я за умела куртизанка, закриляна от собствениците на клуба и много по-скъпа, отколкото един обикновен член на „Падналия ангел“ би могъл да си позволи.
	Самата легенда й осигуряваше защита, давайки й свободата да се движи из игралния дом, да общува с членовете и да играе ролята си, без да се бои от някаква заплаха. Нито един от мъжете в клуба не желаеше да рискува да загуби членството си заради удоволствието да вкуси Ана.
	Тя стоеше в средата на главната зала и с доволен поглед обхождаше огромното помещение, пълно с играчи и маси, карти и зарове, печелещи и губещи. Всеки сантиметър от това място беше неин, всеки ъгъл бе нейното царство.
	Носеше й огромна наслада това място на греха, порока и тайните — тълпите пред нея се вълнуваха от възбуда, пулсираха от желание, напрежение и алчност. Най-богатите и влиятелни мъже на Лондон седяха тук нощ след нощ с пари в джобовете и жени в скута и залагаха, изпробвайки късмета си, без да знаят — или поне без никога да го признаят, — че никога няма да победят „Ангела“. Никога нямаше да спечелят достатъчно, за да царуват тук.
	„Падналият ангел“ имаше своя монарх.
	Алчността ги задържаше тук — отчаяният ламтеж за пари, за разкош, за печалба. Каквото и да желаеха членовете на клуба, беше на тяхно разположение да го вземат, често преди да осъзнаят изгарящия ги копнеж. И заради това клубът бе известен като най-великия в историята на Лондон.
	Докато „Уайт“ и „Брукс“ бяха за гимназисти, „Ангелът“ беше за мъже. И за да получат достъп до клуба, те бяха готови да разкрият всичките си тайни.
	Това беше привличането на греха.
	Силно, много силно привличане.
	Погледът й попадна върху няколко маси в средата на казиното, където колелото на рулетката се въртеше във вихрушка от червено и черно, а залозите бяха пръснати върху зеленото сукно. Това бе любимото й място в игралния ад, сърцевината на всичко, където можеше лично да наблюдава всичко, което притежаваше. Обожаваше звука от търкалянето на топчетата от слонова кост по махагоновите колела, потракването на рулетката, колективното затаяване на дъха на играчите край масата.
	Рулетката беше като живота; пълната й непредсказуемост правеше наградата безмерно по-желана, когато носеше печалба.
	Тя бавно се извърна, търсейки в тълпата Уест, докато обуздаваше бесните удари на сърцето си и се опитваше да потисне вълнението от предстоящата среща с мъжа, който единствен в тази зала притежаваше сила, почти равна на нейната. Съпротивляваше се на начина, по който той я караше да се чувства, сякаш бе срещнала своята половинка.
	Знаеше, че желанието му да я види би трябвало да я притеснява… ала не можеше да устои на изкушението, което той представляваше.
	Джорджиана бе длъжна да се държи благовъзпитано с него.
	Обаче Ана… Ана можеше да флиртува. И тя очакваше с нетърпение да го види отново.
	Мисълта тъкмо бе изникнала в главата й, когато я сграбчиха отзад — две стоманено силни ръце се сключиха около талията й и я повдигнаха от пода. Тя устоя на порива да изкрещи от изненада, когато я опари горещ дъх и пиянски глас се разнесе до ухото й:
	— Ето, това се казва истинско лакомство.
	Намираше се в ръцете на един мъж пред погледите на цялото казино — голям брой членове, на които им липсваше или смелостта, или глупостта, които бяха нужни, за да я приближат, стояха с увиснали ченета и зяпаха. Никой не се втурна да я защити. Джорджиана наблюдаваше как крупието до близката рулетка се протяга под масата, несъмнено за да достигне шнура, който щеше да дръпне звънчето съответно в няколко стаи над стълбището.
	След като охраната бе призована, Джорджиана извърна глава и изви шия, за да види мъжа, който я държеше.
	— Барон Потъл — рече тя спокойно, отпускайки се с цялата си тежест в ръцете му. — Предлагам да ме пуснете на пода, преди някой от двама ни да пострада.
	Той я вдигна в ръцете си, краката й се залюляха във въздуха, разкривайки глезените й, което предизвика всеобща мъжка похотлива въздишка, преди да заяви:
	— Съвсем нямам намерение някой от двама ни да пострада, скъпа.
	Тя се отдръпна назад, за да избегне вонящия му дъх.
	— Въпреки това вие ще пострадате, ако не ме пуснете долу.
	— И от кого ще пострадам? — изфъфли пияницата. — От Чейс?
	— Всичко е възможно.
	Потъл се изсмя.
	— Чейс не си е показвал физиономията в игралния дом от шест години, скъпа. Съмнявам се, че ще го направи заради теб. — След като направи това изявление, баронът се наклони. — Освен това ще ти хареса онова, което съм приготвил за теб.
	— Дълбоко се съмнявам. — Джорджиана се извъртя в ръцете му, но дяволите да го вземат, мъжът беше по-силен, отколкото изглеждаше. И този малоумен пиян аристократ се канеше да я целуне. Облиза устните си и се приближи още повече, докато тя се изви назад. Но само толкова можеше да избяга една жена, заключена в здрава мъжка прегръдка. — Барон Потъл — поде младата жена, — това няма да свърши добре. За нито един от двама ни.
	Сред тълпата се разнесе тихо хихикане, но никой не й се притече на помощ.
	— Хайде, стига, Ана. И двамата сме възрастни хора. А ти си професионалистка — завалено избъбри Потъл с устни на косъм от нейните. — Бих искал да те пояздя. И не съм казал, че няма да ти платя, при това щедро. А и кой ще ме спре?
	Чак тогава Джорджиана осъзна, че ако не беше онази, която бе, със закрилата на „Падналия ангел“ и цялата му мощ зад гърба си, никой нямаше да го спре. Никой не си правеше труда да се бие за жените с нейната репутация, с нейното минало.
	И колкото и да бе смайващо, тъкмо тази мисъл, а не физическото преживяване я хвърли в смут. Охраната щеше да дойде, помисли си младата жена, опитвайки се да поддържа мисълта, докато се бореше с гнева, объркването и унижението на момента.
	Сега устните на Потъл бяха върху нейните. Повече от двайсетина така наречени джентълмени наблюдаваха, но никой не желаеше да помогне.
	Страхливци. Всички до един.
	— Пусни дамата.


>	Глава 5

E>
	… Носи се слух, че бъдещите търсачки на богатство може би имат сериозна причина да се тревожат, тъй като чарът и грацията на лейди Джорджиана заплашват да заставят висшето общество да забрави миналото й и вместо това да й обещае бляскаво бъдеще…
	… Осведомиха ни, че известният барон П. лекува махмурлука си със сън и съжалява за прекараната нощ в своя клуб. Препоръчаха ни да отвръщаме поглед от дясното му око, тъй като блясъкът му заплашва да ослепи нищо неподозиращите…
@@	Клюкарските страници на „Британия през седмицата“, 22 април 1833 г.
E$

	Тя възненавидя облекчението, което я заля с думите и неприкритата им увереност.
	Погледът й се стрелна над рамото на мъжа, който я държеше в плен, срещна гневния взор на Дънкан Уест и облекчението се разсея.
	Той ли беше единственият истински мъж?
	Мисълта тутакси бе последвана от друга. Той можеше да види глезените й. Както и останалият християнски свят, честно казано, но изглежда, имаше значение само фактът, че той можеше.
	На кого, по дяволите, му пукаше?
	Или, по-скоро, защо на нея й пукаше?
	Той прекъсна мислите й.
	— Не ме карай да повтарям, Потъл. Пусни дамата.
	Наквасеният барон въздъхна.
	— Никак не си забавен, Уест — изпелтечи. — И освен това Ана не е дама, нали? Така че какво лошо има?
	Уест за миг отмести поглед.
	— Удивително, но мислех да оставя да ти се размине.
	Отново се извърна, очите му блестяха гневно и пронизваха благородника.
	Джорджиана беше достатъчно разумна да се отдръпне, преди юмрукът да се стовари със зловещо изхрущяване, тежък и бърз, и много по-силен, отколкото тя очакваше. Потъл рухна на пода с гръмък вой и ръцете му се стрелнаха към носа.
	— Исусе, Уест! Какво, мътните те взели, ти става?
	Уест се наклони над противника си, сграбчи вратовръзката му и повдигна главата на Потъл, за да срещне погледа му.
	— Дамата — той натърти на думата — пожела ли да бъде докосвана?
	— Я погледни как е облечена? — почти изпищя Потъл, докато кръвта шуртеше от носа му. — И ако с това не си проси да бъде докосвана, какво друго може да бъде?
	— Грешен отговор. — Следващият удар беше по-яростен от първия и главата на Потъл отхвръкна назад. — Опитай отново.
	— Уест. — Един от приятелите на Потъл заговори извинително отстрани. — Той е пиян. Никога нямаше да се държи така, ако здравата не се беше натряскал.
	Извинение, старо като света. Джорджиана едва се сдържа да не завърти очи.
	Уест не бе в настроение да върти очи. Вдигна мъжа от пода и отвърна:
	— Тогава би трябвало да пие по-малко. Опитай отново.
	Заповедта прозвуча студено и обезпокоително дори на нея. Потъл потръпна.
	— Не е пожелала.
	— Затова?
	— Затова какво? — повтори объркано Потъл.
	Юмрукът на Уест отново се вдигна.
	— Не! — извика баронът и вдигна ръце, за да закрие лицето си. — Престани!
	— И така? — настоя Уест.
	Тонът му беше нисък, мрачен и застрашителен, без следа от обичайното спокойствие.
	— Затова не биваше да я докосвам.
	— Или целувам — добави Уест и очите му се отместиха към нея.
	Имаше нещо в тях, ведно с гнева, но изчезна, преди тя да успее да го разгадае. Уест бе видял Потъл да я целува. Страните на Джорджиана запламтяха и тя мислено благодари за дебелия слой пудра, който скриваше руменината.
	— Или целувам.
	— Досега той повтаря всичко, което казваш — рече тя, опитвайки се да вложи в думите си повече дързост, отколкото изпитваше. — Накарай го да изпее някоя детска песничка.
	Уест не обърна внимание на думите й, нито на смеха на мъжете, които го заобикаляха.
	Вместо това заговори на врага си:
	— Изтрезня ли?
	Потъл притисна пръсти към слепоочието си, сякаш не можеше да си спомни къде се намира, и грубо изруга.
	— Да.
	— Извини се на дамата.
	— Съжалявам — смънка баронът.
	— Погледни я. — Думите на Уест се изтърколиха като наближаваща гръмотевица, заплашителна и неизбежна. — Говоря сериозно.
	Потъл вдигна умолителния си поглед към нея.
	— Ана, простете ми. Не исках да ви обидя.
	Сега беше неин ред да заговори и за миг тя забрави ролята си, прекалено омагьосана от сцената, която се разиграваше пред нея. Накрая удостои барона с най-разбиращата си усмивка.
	— Следващия път пий по-малко уиски, Оливър — каза тя, нарочно използвайки малкото име на барона, — и може би ще имаш шанс. — Извърна очи към Уест и срещна разярения му поглед. — С двама ни, господин Уест и мен.
	Уест пусна Потъл, оставяйки го да се скупчи на пода на казиното.
	— Махай се. И не се връщай, докато не дойдеш на себе си.
	Потъл забързано залази заднешком като рак, понесен на гребена на вълна, накрая се обърна на четири крака, надигна се и изчезна по-далече от сцената, която бе сътворил.
	Уест насочи вниманието си към нея. Тя бе свикнала да я оглеждат мъжките очи. Беше го изпитвала стотици пъти. Хиляди. Беше се възползвала от това. И при все това този мъж — неговата мълчалива преценка — я смути. Сподави желанието да се размърда неспокойно и вместо това сложи ръце на хълбоците си, за да успокои лекото им треперене, и заговори:
	— Моят герой.
	Искрените думи бяха пропити с фалшив сарказъм.
	Една руса вежда се повдигна.
	— Ана.
	И в този миг, в това кратко и просто име, което бе избрала за тази малка, тайна, лъжлива част от себе си, тя долови нещо, което никога досега не бе чувала от него.
	Желание.
	Младата жена се вледени. После цялата пламна.
	Той знаеше.
	Трябваше да знае. Двамата бяха разговаряли стотици пъти. Хиляди. Тя беше пратеникът на Чейс, от години предаваше съобщения между Уест и измисления собственик на „Падналия ангел“. И той нито веднъж досега не я бе погледнал с нещо друго, освен с бегъл интерес.
	Определено никога с желание.
	Но сега… той знаеше.
	Очите му отново я загледаха хладно и преценяващо и тя внезапно се зачуди дали не полудява. Може би той не знаеше.
	Може би на нея просто й се искаше той да знае.
	Глупости.
	Тя просто бе изтълкувала погрешно ситуацията. Той се бе сбил заради нея. А мъжете, които защитаваха честта на една дама, много често имаха голяма нужда от внимание. Обяснението беше съвсем просто, каза си тя. Насилието и сексът бяха двете страни на една и съща монета, нали?
	— Предполагам, че очаквате някакъв израз на моята благодарност.
	Очите му се присвиха.
	— Престанете.
	Думата отекна в нея, изнервяйки я много повече, отколкото когато се намираше в прегръдките на барон Потъл. Джорджиана не знаеше какво да каже. Как да отговори.
	Уест посегна към ръката й, мигом овладявайки ситуацията. Както правеше, откакто се бе появил само преди минути. Тя се взря задълго в протегнатата ръка, като нарочно наклони бедро и прехапа червената си устна заради публиката.
	Но Дънкан Уест пет пари не даваше за публиката. Той грабна ръката й и я дръпна настрани, завличайки я в закритата със завеса близка ниша, създадена за уединение и обещания. Вътре я извърна с лице към светлината на единствената свещ, прикрепена върху стената, а после я пусна. Свещите бяха предназначени да създадат атмосфера на полумрак и съблазън. Да накарат двойката, озовала се вътре, да се приближат един към друг и да се погледнат отблизо.
	Точно в този миг Джорджиана ненавиждаше въпросната свещ. Тя гореше ярко като слънцето, заплашваща да разкрие тайната й.
	Ами ако той съзреше истината?
	Младата жена отхвърли мисълта. Тя живееше като Джорджиана, отлъчената сестра на херцог и дъщеря на херцог, която от време на време се появяваше в града, пазаруваше на Бонд Стрийт, разхождаше се из Хайд Парк, посещаваше Лондонския музей. Но никой никога досега не бе забелязвал, че тя е същата жена, която царуваше в „Падналия ангел“.
	Аристокрацията виждаше това, което искаше да види.
	Всеки виждаше това, което искаше да види.
	И независимо дали беше най-умният вестникар в Британия, или не, Дънкан Уест не беше по-различен.
	Тя му отправи най-порочната си усмивка.
	— Ето че сега двамата сме тук насаме. Какво ще правите с мен?
	Той поклати глава, отказвайки да се включи в играта.
	— Вие не би трябвало да сте сама в казиното.
	Джорджиана сбърчи вежди.
	— Аз всяка вечер съм сама в казиното.
	— А не би трябвало — повтори Уест. — И това, че Чейс го позволява, не говори добре за него.
	Не я бе грижа за гневната нотка в гласа му. А за неодобрението. За емоцията. Нещо се бе променило и тя не можеше да отгатне точно какво. Срещна погледа му.
	— Ако не бях повикана, сър, нямаше да има причина да бъда заговорена в игралната зала.
	Сега гневът не беше само в думите, а и в очите му.
	— Значи, вината е моя?
	Тя не отвърна, а вместо това попита:
	— Защо ме повикахте?
	Той остана мълчалив толкова дълго, че тя реши, че няма да отговори.
	— Имам молба към Чейс — рече накрая.
	Джорджиана възненавидя разочарованието, което я обзе при думите му. Не че бе очаквала той да пожелае да види Ана поради някаква друга причина, но след срещата им предишния ден по-скоро й се искаше да го бе направил.
	Щеше й се да бе дошъл с молба към нея.
	Което беше нелепо в голямата си част, защото тя беше Чейс, следователно формално той бе дошъл е молба към нея. Но в една по-малка част, защото тя не притежаваше каквито и да било способности, за да удовлетвори една мъжка молба.
	_За съжаление._
	Не й се понрави, че бе изрекъл името на Чейс. И без това този мъж вече бе видял прекалено много.
	— Разбира се — каза тя с престорена любезност. — Какво желаете?
	— Тремли — отвърна той.
	— Какво за него?
	— Искам тайните му.
	Веждите на Джорджиана се сключиха при странната молба.
	— Тремли не е член. И вие го знаете.
	Граф Тремли не беше глупак. Той никога нямаше да има вземане-даване с „Падналия ангел“ — без значение колко изкушаващи можеха да бъдат игралните маси. Аристократът знаеше, че цената е прекалено висока.
	Основателите на „Падналия ангел“ от години се трудеха усилено да направят поканата за присъединяване към клуба най-желаното предложение в Британия — може би в цяла Европа. За разлика от другите мъжки клубове, тук нямаше такса за членство, нито се позволяваха препоръки от приятели или близки — членовете рядко знаеха защо са били поканени в клуба и биваха окуражавани да не дискутират членството си. Малцина го правеха отчасти заради високата цена да получат достъп до легендарния игрален дом.
	Не желаеха да рискуват тайните им да станат обществено достояние.
	От години Бърн, Крос, Темпъл и Джорджиана — маскирана като Ана и Чейс — събираха тайните на най-влиятелните лондонски мъже и жени, всяка частица от поверителната, тайната информация се предоставяше доброволно в замяна на членство в най-загадъчния, най-обещаващия, най-греховния игрален ад. Нямаше нищо, което „Ангелът“ не можеше да даде на членовете си, и много малко молби, които собствениците да не можеха да изпълнят.
	Подобен лукс заслужаваше безценната информация, а информацията беше измерението на силата.
	Но граф Тремли беше прекалено силно свързан с короната, за да рискува да има връзка с „Падналия ангел“.
	— Опитайте в клубовете отсреща — посъветва го тя със закачлив тон. — „Уайт“ е повече по вкуса на графа.
	Събеседникът й наклони глава.
	— Това може и да е вярно, но аз се нуждая от помощта на Чейс, за да получа това, което искам.
	Думите му тутакси я заинтригуваха.
	— С какво вие разполагате за него?
	Той изви вежда.
	— Чейс разполага ли с нещо?
	„Ангелът“ се бе опитал няколко пъти да приклещи Тремли, откакто крал Уилям* се бе възкачил на трона, а Тремли беше дясната му ръка, но малцина имаха желание да говорят за мъжа, притежаващ толкова голяма политическа власт. Дали имаше нещо, което бяха пропуснали?
	[* Става дума за крал Уилям IV, крал на Обединеното кралство Великобритания, Ирландия, крал на Хановер от 1830 до смъртта си през 1837 г., наричан Краля моряк, наследен от кралица Виктория. — Б.пр.]
	Щом Уест искаше информация, значи, бяха. Без съмнение.
	— Няма досие за Тремли — каза тя.
	И това беше самата истина.
	Той не й повярва. Можеше да го види в очите му, дори на сумрачната светлина.
	— Ще има, когато Чейс покани съпругата на графа за член на дамската част на клуба.
	Тя застина при думите.
	— Нямам представа за какво говорите.
	От много години, откакто бе основан „Падналият ангел“, желаният мъжки клуб и казиното, управлявано от четирима изпаднали в немилост аристократи, всеки един по-богат от другия, съществуваше и таен клуб, за който никой не говореше, но който действаше под самите носове на джентълмените и напълно незабелязан от тях. Дамски клуб без име и публична изява.
	Той никога не е бил обсъждан.
	И тя нямаше намерение да признава съществуването му.
	Уест, изглежда, не го беше грижа; той пристъпи по-близо и малкото тъмно пространство стана още по-малко. По-тъмно. По-опасно.
	— Чейс не единственият, който разполага с информация, скъпа.
	Думите бяха изречени ниско, с дрезгав глас и тя застина нерешително, удоволствието от звука им беше непознато и смущаващо. Накрая се опомни.
	— Ние не приемаме дами.
	Устните му се извиха и й напомниха за лъва, който бяха обсъждали предишната вечер.
	— Хайде стига, можете да лъжете цял Лондон, но не си и помисляйте да излъжете мен. Ще предложите членство на дамата. В замяна тя ще предостави доказателство за делата на съпруга си. И вие ще се сдобиете с нужната ми информация.
	Джорджиана се окопити.
	— Чейс няма да е доволен.
	Той се наклони и зашепна тихо в ухото й, изпълвайки я с трепет.
	— Кажете на Чейс, че не ме интересува къде залагат неговите дами. — Отдръпна се назад и срещна погледа й. — Искам информацията, която дамата ще предостави.
	Тя не трепна, изпълнена с любопитство. Защо графът? Защо сега?
	— Какво знаете?
	Уест се наведе.
	— Знам, че краде от държавната хазна.
	Джорджиана улови погледа му.
	— Той, както и съветниците на всички монарси от времето на Уилям Завоевателя.
	— Но не и за да помагат на Османската империя в тяхната война.
	Очите й се разшириха.
	— Предателство? — снижи глас.
	— Ще видим.
	— Защо имам чувството, че вие вече сте видели?
	Уест отново впи поглед в нея.
	— Защото аз виждам много неща.
	И внезапно тя доби усещането, че двамата сякаш водеха съвсем различен разговор.
	— Кой може да гарантира, че дамата ще предостави доказателство?
	— Тя ще предложи — увери я той. — Графът е жесток съпруг. Тя ще иска да сподели това, което знае.
	— И вие не правите нищо, за да й помогнете?
	— Това ще й помогне — отвърна Уест.
	— Какво ви кара да мислите, че тя знае нещо?
	Той килна глава.
	— На това залагам.
	— Смятате, че късметът е на ваша страна?
	Дънкан Уест се усмихна с вълча усмивка.
	— От единайсет години късметът е на моя страна, нямам причина да вярвам, че това се е променило.
	— Това е много особен залог.
	Сянка прекоси лицето му, но бързо изчезна.
	— Ще платя щедро за информацията.
	Той също имаше тайни. Мисълта й подейства успокоително. Тя сподави желанието да го попита и вместо това се застави да се усмихне.
	— Колко щедро? — Замълча за секунда и безочливо додаде: — Както се казва: ти на мене, аз на тебе, господин Уест.
	Той я наблюдава известно време, въздухът в малката ниша сякаш се сгъсти.
	— Какво бихте желали, Ана?
	Дали й се бе причуло странното натъртване на фалшивото име?
	Пренебрегна мисълта.
	— Не на мен трябва да платите — отвърна Джорджиана с най-кокетния глас на Ана, облегна се на стената, изпъчи гърди и го погледна през силно гримираните си мигли. — Вие вече ми дадохте прекалено много. Спасихте ме от Потъл — измърка съблазнително. — Каква късметлийка съм аз.
	Както се очакваше, погледът му се отмести към устните й и се спусна няколко сантиметра по-надолу към деколтето.
	— Какво е това на верижката?
	Тя не посегна към сребърното колие, което лежеше, сгушено между гърдите й, криещо ключа, който отваряше вратите към апартамента на Чейс и прохода към горните етажи на клуба, където спеше Каролайн. Вместо това се усмихна.
	— Моите тайни.
	При думите ъгълчето на устата му се повдигна.
	— Цял легион, без съмнение.
	Джорджиана протегна ръка към него, пръстите й се плъзнаха по ръкава на палтото му.
	— Как мога да ви се отблагодаря, господин Уест? Задето бяхте такъв изключителен герой?
	Той се наведе и тя си спомни за перото, което бе откраднал от косата й, запита се дали все още беше там, във вътрешния джоб на палтото. Зачуди се какво ще направи той, ако бръкне в джоба и плъзне ръка по топлата му гръд, за да го потърси.
	— Миналата нощ срещнах една жена — прекъсна Уест мислите й.
	Тя затаи дъх и мислено отправи кратка молитва, надявайки се, че той не е забелязал.
	— Трябва ли да ревнувам? — подкачи го.
	— Може би — отвърна той. — Джорджиана Пиърсън изглежда доста невинна. Цялата бяла коприна и страх.
	— Джорджиана Пиърсън? — престори се тя на изненадана при името и се оттласна от стената, докато той кимна. — Уверявам ви, че момичето не се страхува.
	Дънкан Уест пристъпи към нея, избутвайки я назад. Приближавайки към нея.
	— Грешите. Тя е ужасена.
	Младата жена пресилено се засмя.
	— Момичето е сестра на херцог със зестра, достатъчно голяма, за да купи малка страна. От какво се страхува тя?
	— От всичко — нехайно я увери той. — От обществото. От неговото мнение. От бъдещето си.
	— Може и да се интересува от тези неща, но със сигурност не се страхува от тях. Погрешно сте я преценили.
	— А вие откъде изобщо я познавате, Ана?
	Бе попаднала в капана. Той беше прекалено умел с думите, с въпросите. И прекалено разсейващ със стройното си мускулесто тяло, с красивите широки рамене, които закриваха светлината, правейки я едновременно нервна и нетърпелива.
	— Не я познавам. Знам само това, което съм чела във вестниците. — Джорджиана замълча. — Имаше многозначителна карикатура преди месец или приблизително толкова.
	Хапливата забележка засегна чувствително място. Тя го разбра по начина, по който той рязко пое дъх. Почувства го в начина, по който застина, едва доловимо, преди да вдигне ръка и да я постави върху стената до главата й. Приведе се.
	— Наистина погрешно я прецених. В това няма съмнение — рече той. — Тя не е глуповатото момиче, за което я мислех.
	Наклони се по-близо, устните му почти допираха ухото й, близостта му я изнервяше. Изпълваше я едновременно с желание да го отблъсне и да го сграбчи.
	— Предложих й моята помощ.
	Заля я вълна на облекчение.
	— Не знам защо мислите, че ме интересува какво вършите с момичето.
	В мига, в който думите излязоха от устата й, тя се прокле, а в главата й нахлуха картини с това какво точно той можеше да извърши с нея.
	Уест се засмя, с нисък и двусмислен смях.
	— Уверявам ви, че това, което върша с момичето, си струва да бъде видяно.
	Срещна погледа й и тя с усилие на волята се застави да не се отдръпне. Ана не се отдръпваше от мъжете, дори и когато й се искаше. Ала поради някаква причина малцина мъже я бяха карали да се чувства толкова неловко, като този с прекрасния си, пронизващ поглед, който сякаш виждаше право в душата й.
	Тя беше по-висока от повечето жени и бе обута с пантофки с високи токчета, които добавяха още няколко сантиметра към ръста й, но въпреки това се налагаше да вдигне глава, за да го види, да се наслади на силната му квадратна челюст, дългия прав нос, кичурите руса коса, паднали върху веждите му.
	Дънкан Уест навярно беше най-красивият мъж в Британия. И най-умният.
	Което го правеше невероятно опасен.
	Той се размърда и Джорджиана се запита дали и той се чувства също толкова неловко, колкото нея.
	— Вие не бива да оставате насаме с мен.
	— Не за пръв път двамата сме насаме.
	Бяха сами и предишната нощ. На онази тераса. Когато той я бе изкушил точно по същия начин.
	Едната му вежда се повдигна.
	— Да, така е.
	По дяволите. На терасата тя беше Джорджиана. Друга жена. Друго време. Тя бързо се съвзе от грешката, нацупи се и се престори, че мисли. Устните й съблазнително се извиха.
	— Може би аз просто сънувам.
	Очите му се присвиха.
	— Може би — отвърна той, думата се изтърколи плавно и двусмислено. — Истинско чудо е, че Чейс го позволява.
	— Аз не принадлежа на Чейс.
	— Разбира се, че му принадлежите. — Уест замълча за миг. — Всички му принадлежим в известен смисъл.
	— Не и вие — възрази тя.
	Той беше единственият човек, който не й беше задължен. Този мъж, чиито тайни бяха също толкова добре пазени, колкото нейните.
	— Двамата с Чейс се нуждаем един от друг, за да оцелеем — продължи той, — точно така, както, изглежда, и вие се нуждаете от него.
	Джорджиана наклони глава.
	— Всички сме заедно в тази лодка.
	Дънкан Уест отново я изгледа с присвити очи.
	— Вие и аз в лодката. Чейс може и да я построил и да я е пуснал да плава. Но това е нашата лодка. — Думите бяха подчертани от шумоленето на вълнения плат на сакото му, когато той раздвижи ръка. Вдигна я и отметна една къдрица от шията й, изпращайки приятни тръпки по цялото й тяло. — Може би ние трябва да отплаваме надалече. Дали това ще му хареса, как мислите?
	Дъхът й секна. През цялото това време, откакто работеха заедно — през цялото време, което бяха прекарали, предавайки съобщения напред и назад от мистериозния Чейс, несъществуващия Чейс, — той никога не я бе докосвал по начин, който дори смътно можеше да се сметне за сексуален. Но това явно щеше да се промени.
	Тя не можеше да го позволи. Никога досега не го бе позволявала. С никого.
	Не и откакто…
	Но бе мислила за това. Бе го желала.
	И ако трябваше да бъде честна, тя го бе желала от този мъж, красив като греха и два пъти по-умен.
	Този мъж, който й го предлагаше.
	— Няма да му хареса — прошепна младата жена.
	— Не, няма. — Върховете на пръстите му проправяха гореща пътека, докато галеха извивката на брадичката й, спускаха се надолу по шията до ямката под гърлото й. — Как не съм го видял досега?
	Думите отекнаха сред милувките, нежни и изкушаващи, и дъхът й заседна там, под пръстите му, докато те се върнаха обратно нагоре, проследявайки изящната извивка на шията, и повдигнаха лицето й към неговото. Тя не можеше да откъсне поглед от възхитителната му уста, докато той говореше.
	— Как не съм го забелязал? Уханието ви? Извивката на устните? Линията на шията? — Замълча и се наклони по-близо, устата му се озова на сантиметри от нейната. — Колко години съм ви наблюдавал?
	Мили боже, той щеше да я целуне.
	Тя искаше той да я целуне.
	— Ако бях на негово място — прошепна Уест, толкова близо, че тя почти изпита болка, предвкусвайки целувката, — изобщо нямаше да бъда щастлив.
	Ако той беше на чие място? Въпросът се оформи и мигом се разсея като дим от опиум, отнасяйки мисълта със себе си. Той я упояваше с думи, погледи, ласки.
	Точно заради това тя бе стояла далече от мъжете.
	Ала само веднъж, само този път тя го желаеше.
	— Ако аз бях на негово място — продължи той, палецът му галеше бузата й, докато дланта му обхвана главата й и я притегли към себе си, — нямаше да ви пусна да си отидете. Щях да ви задържа. Милейди.
	Тя замръзна при думата, страхът и паниката я сграбчиха. Вдигна глава и срещна ясния му умен поглед.
	— Вие знаете.
	— Знам — потвърди Уест. — Но това, което не разбирам, е защо?
	Той не знаеше всичко. Не разбираше, че животът, който тя бе избрала, не беше този на Ана, а на Чейс. Не на куртизанката, а на краля.
	И тя му каза истината:
	— Власт.
	Дънкан Уест се втренчи изпитателно в нея.
	— Над кого?
	— Над всички — просто отвърна тя. — Аз съм господарка на живота си. Не те на мен. Те ме смятат за куртизанка, така че защо да не играя ролята на такава?
	— Под самите им носове.
	Джорджиана се усмихна.
	— Те виждат само това, което искат. Това е прекрасно.
	— Аз видях вас.
	Тя поклати глава.
	— Но не и с години. Вие също ме смятахте за Ана.
	— Вие можете да сте господарка на живота си отвъд тези стени — възрази той. — Не е нужно да играете тази роля.
	— Но аз харесвам тази роля. Тук аз съм свободна. Джорджиана е тази, която трябва да раболепничи, да се кланя, да моли да бъде приета. Тук аз вземам това, което искам. Тук аз не принадлежа на никого.
	— На никого, освен на господаря си.
	Само дето тя беше господарят. Джорджиана не отговори.
	Той изтълкува погрешно мълчанието.
	— Затова си търсите съпруг. Какво се случи? — попита Уест. — Чейс заряза ли ви?
	Тя се отдръпна от него, нуждаеше се от дистанция помежду им, за да възвърне разума си. Да направи следващите си стъпки. За да съчини убедителните лъжи.
	— Той не ме е зарязал.
	Веждите му се сключиха.
	— Той не може да очаква, че вашият съпруг ще ви споделя.
	Думите я засегнаха, макар че не би трябвало. Тя живееше този живот в сенките на „Падналия ангел“, маскирана като куртизанка. Беше убедила стотици лондонски аристократи, че е изкусна в удоволствието. Че се бе продала на най-могъщия господар. Обличаше се за тази роля, беше с пищен бюст и гримирано лице. Беше се научила да се движи, да играе, да бъде убедителна в този образ.
	И някак си, когато този мъж призна репутацията, която тя бе създала с такова усърдие, фасадата, която бе изградила с грижливост и убеждение, Джорджиана ги възненавидя. Може би защото той познаваше истинската й същност много по-добре от останалите и въпреки това бе повярвал на лъжите.
	Или може би защото я бе заставил да съжалява за всички лъжи.
	Не. Тя ставаше жертва на героя в него, на начина, по който само преди няколко минути бе скочил в нейна защита.
	Мисълта секна дъха й.
	Само ако той знаеше цялата истина. Ако познаваше другата й самоличност. Другия й живот.
	В гърдите й избухна гняв, примесен с разочарование и нещо подобно на срам.
	— Вие нямаше да ме защитите.
	Отне му минута, за да разбере смяната на темата.
	— Аз…
	— Не ме лъжете — прекъсна го тя и вдигна ръка, за да възпре думите му. — Не ме обиждайте.
	— Аз се разправих с Потъл — заяви той, вдигна собствената си ръка и я размаха, показвайки ожулените кокалчета, които на сутринта щяха да го болят. — Аз ви защитих.
	— Защото знаехте истината за моя произход. Ако бях само Ана… просто жена с древна като света професия. Само една гримирана проститутка…
	— Не говорете така! — възпря я той.
	— О? — Тя презрително изсумтя. — Обидих ли ви?
	Дънкан Уест прокара изранената ръка през русите си кичури.
	— Господи, Джорджиана.
	— Не ме наричайте така.
	Той се изсмя безрадостно.
	— А как да ви наричам? Ана? Фалшиво име, което да приляга на фалшивата коса, фалшивото лице и фалшивите ви…
	Думите му заглъхнаха, едната му ръка посочи корсажа й, подплатен и пристегнат, за да изглежда истинският й бюст много по-голям.
	— Не съм сигурна, че на този етап изобщо би трябвало да ме наричате както и да е.
	— Прекалено е късно за това. Ние сме заедно в това. Обвързани с обещание и алчност.
	— Мисля, че имате предвид действителността.
	— Аз знам точно какво имам предвид.
	Двамата стояха лице в лице в полумрака и Джорджиана усещаше гнева и смущението му, равни на нейните. Колко странен беше този момент? Породен от закрилата му за едната нейна половина заради съществуването на другата?
	Това беше лудост. Порочен кръг, от който нямаше измъкване.
	Поне не и без да се разруши всичко, за което тя бе работила. Той сякаш прочете мислите й.
	— Щях да се намеся — настоя. — Щях да постъпя по същия начин.
	Младата жена поклати глава.
	— Иска ми се да ви вярвам.
	Дънкан Уест сграбчи раменете й. Срещна погледа й, сериозен на приглушената светлина.
	— Щях да го направя. Щях да се намеся.
	Сърцето й ускорено заби.
	— Защо?
	Той би могъл да изрече десетки неща. Ала тя не очакваше:
	— Защото се нуждая от вас.
	В думите се долавяше отсянка на тъга, макар да бяха толкова спокойни и овладени. Да, той се нуждаеше от нея, но не по начина, по който един мъж се нуждаеше от жените — със страст и отчаяние. Не че би трябвало да я интересува.
	— Нуждаете се от мен за какво?
	— Искам лейди Тремли да получи покана за членство в дамската част на клуба. Искам информацията, която тя ще предостави, за да я приемат. А в замяна на тази информация вие ще получите вашата отплата.
	Тя би трябвало да бъде благодарна за смяната на насоката на разговора. За преместването в безопасна територия. Но не беше. Долови разочарованието в думите си, когато каза:
	— Имате предвид, че Чейс ще получи своята отплата.
	Той се усмихна.
	— Не, имам предвид вас.
	Очите й се разшириха.
	— Мен.
	— Аз получавам информацията, вие получавате виконт Лангли. Моите вестници са на ваше разположение. Или поне на разположение на лейди Джорджиана.
	_Ти на мене, аз на тебе._
	Тя го разбираше — разбираше и уважаваше този мъж, който толкова лесно манипулираше всяка ситуация в своя изгода. Равен на нея по власт и престиж.
	— Или какво?
	Дънкан Уест повдигна вежда.
	— Не ме заставяйте да го кажа.
	Джорджиана вирна брадичка.
	— Мисля, че се налага.
	Той не трепна.
	— Или ще разкажа на света вашите тайни.
	Тя присви очи насреща му.
	— Чейс може да не се заинтересува.
	— Тогава ще се наложи да събудите интереса му. — Той понечи да мине покрай нея и тя се изпълни с ненавист, задето той смяташе да си тръгне. Да я напусне. Джорджиана искаше той да остане, този мъж, който, изглежда, виждаше толкова много. — Вие се нуждаете от моята власт — рече той тихо. — Вашата дъщеря се нуждае.
	Тя потръпна при споменаването на Каролайн тук, в това място, в този разговор, а той продължи:
	— Мислите, че те няма да видят? Че няма да забележат това, което аз забелязах? Че вашите две маски смайващо си приличат?
	— Досега не са го забелязали.
	— Досега не сте били по страниците на вестниците.
	Джорджиана срещна погледа му и му каза единственото, което знаеше със сигурност:
	— Хората виждат това, което искат да видят.
	Той не възрази.
	— Защо рискувате?
	— Ще ми се да не се налагаше.
	_Самата истина._
	— Защо сега?
	Въпросът се изстреля много бързо.
	— Човек не може да живее цял живот с моята професия.
	_Нито един от тях._
	Отговорът не му хареса. Тя го видя в очите му.
	— И как ще се получи? Вместо да ви даде къща в провинцията и достатъчно пари за цял живот, Чейс ви е дал зестра? Парите не са на брат ви, нали? — попита той, прозрял истината.
	Каква ирония, че не я бе прозрял докрай.
	— Аз сама си я дадох.
	Той се засмя, без следа от веселие.
	— Макар че той не може да ви даде това, което аз мога. Той никога няма да се разкрие с публични действия. Вие имате нужда от мен, за да ви създам репутация. Нуждаете се от мен, за да ви осигуря Лангли.
	— Нещо, за което, изглежда, искате огромно заплащане — не остана длъжна тя.
	— Знаете ли, бих го направил и безплатно.
	В тона му се долови разочарование.
	— Само ако бях малкото изгубено момиче, за което ме смятахте преди няколко часа?
	— Никога не съм ви смятал за изгубена. Мислех, че сте силна като стомана.
	— А сега?
	Дъвкан Уест повдигна рамо. Отпусна го.
	— Сега виждам, че сте делова жена. Ще ви помогна срещу заплащане. И вие имате късмет за това, иначе щях да приключа с всички вас. Обикновено не се озовавам в една постеля с лъжци.
	Тя го дари с най-кокетната си усмивка, отчаяно опитвайки се да прикрие болката, която думите му й причиниха.
	— Никой не ви е канил в постелята.
	Джорджиана не очакваше промяна в настроението, нито той да се върне при нея, да притисне гърба й към стената, да я хване в капан. Никога досега в живота си не се бе чувствала, както в момента, лишена от властта си, заедно с лъжите. Повечето от лъжите й.
	Всички, освен най-голямата.
	Дланите му се притиснаха върху махагона от двете страни на главата й, ръцете му я обгръщаха като клетка.
	— От години ме канехте в постелята си всеки път, когато ме погледнехте.
	Тя се поколеба, несигурна какво да каже. Как да се държи с този мъж, който бе толкова различен от обичайния Дънкан Уест, когото познаваше.
	— Грешите.
	— Не — поклати той глава — Не греша. И ако трябва да съм честен, исках да приема. Всеки… един… път.
	Той беше толкова близо, толкова топъл, толкова опустошаващо могъщ, че за пръв път в живота си тя разбираше защо жените припадаха в ръцете на мъжете.
	— Какво се промени? — задъхано попита, долавяйки дръзката нотка в гласа си. — Желание да вкусите невинност?
	— И двамата добре знаем, че не става дума за това.
	Тя подмина жегването, което отговорът му й причини. Съжалението, че се е дегизирала като проститутка. Копнежа той да узнае истината.
	— В такъв случай нищо не се е променило — дръзко заяви тя.
	— Разбира се, че се промени.
	Сега тя беше Джорджиана.
	— Харесва ви идеята за опозорена аристократка — продължи тя, кръвта бучеше в ушите й. — Как ме нарекохте? Ужасена? И какво стана… мислите, че можете да ме защитавате всеки ден? Всяка нощ?
	Той се поколеба.
	— Мисля, че искате да бъдете защитавана.
	— Аз сама мога да се защитавам.
	Той се усмихна, отново превръщайки се във вълк.
	— Не от всичко. Затова се нуждаете от мен.
	Тя притежаваше повече власт, отколкото той някога би могъл да си представи. Много повече, отколкото някога той щеше да познае. Вирна брадичка и гордо изрече:
	— Аз не се нуждая от вас.
	Той намери погледа й, близък и жарък.
	— Кой ще ви спаси от тях тогава? Кой ще ви спаси от Чейс?
	Младата жена не извърна поглед. Не желаеше да го стори.
	— Чейс не ме застрашава.
	Ръката му отново се стрелна към нея, обхвана брадичката й, наклони главата й назад.
	— Кажете ми истината — заповяда, нямаше намерение да й позволи да се скрие. — Можете ли да го напуснете? Той ще ви позволи ли да си тръгнете? Да започнете нов живот?
	_Само ако можеше истината да е толкова проста._
	Уест долови колебанието й. Приближи се и се надвеси — само на един дъх разстояние от нея.
	— Кажете ми.
	Какво ли щеше да е усещането, ако се облегне на него? Да му позволи да помогне? Да го въведе в най-съкровения си кръг, да му разкаже всичко?
	— Можете да ми помогнете с женитбата.
	— Вие не желаете да се омъжвате. Поне не и за Лангли.
	— Аз изобщо не желая да се омъжвам, но това е без значение. Нуждая се от брак.
	Той обмисли думите й и тя реши, че може да й се противопостави. Че може да откаже. Не че би трябвало да го е грижа. Не че би трябвало да има значение.
	След продължително мълчание Уест още повече се приближи до нея, едната му ръка се премести от стената към лицето й, погали челюстта й, повдигна брадичката. Кафявите му очи потърсиха нейните, а когато заговори, го стори с нисък, чувствен шепот, настояващ за истината:
	— Принадлежите ли му?
	Тя би могла да каже „да“. Това щеше да бъде по-безопасно. Щеше да държи Дънкан Уест далече от нея, ако дори за миг помислеше, че Чейс можеше да се бие заради нея. Вестникарят се нуждаеше от Чейс, от цялата информация, събрана и съхранявана в „Падналия ангел“.
	Джорджиана би трябвало да каже „да“. Ала в този миг, с този мъж, тя искаше да изрече истината. Само веднъж. Просто за да разбере какво означаваше да бъдеш откровен. И тя го направи.
	— Не — прошепна. — Аз принадлежа на себе си.
	И в следващата секунда устните му завладяха нейните и всичко се промени.


>	Глава 6

E>
	… И при все това, съществува мистерия около нашата лейди Дж. Тайнственост, която заставя дори най-непоклатимите аристократки да повдигнат лорнета си и да обърнат внимание на момичето в другия край на балната зала. Дали е възможно през всички тези години несправедливо да сме я осъждали и презирали? Само сезонът ще покаже…
	… Млади лондонски дами, обърнете внимание! Носят се упорити слухове, че лорд Л. си търси съпруга. Списъкът му с желаните качества несъмнено включва красота, духовитост и изкусно свирене на струнен инструмент. Уви, онези, които не са безбожно богати, няма смисъл да се кандидатират…
@@	„Перли § Пелерини“, дамско списание, април 1833 г.
E$

	Не го беше грижа, че тя лъжеше.
	Не го интересуваше, че от години е била под закрилата на най-могъщия, най-потайния мъж в Лондон. Не му пукаше, че мъж с толкова пари няма да се отнесе любезно към всеки, който се осмелеше да докосне неговата собственост.
	Пет пари не даваше, че тя не беше нищо от това, което изглеждаше — че някак си не беше нито куртизанка, нито опозорена аристократка, нито невинна девойка.
	Интересуваше го единствено това, че тя беше притисната до него в това тясно място, цялата дълги крайници и мека кожа, и за един кратък миг тя беше негова.
	Целувката беше грях и невинност, като самата дама — опит и невинност в едно. Ръката й обхвана тила му, пръстите се заровиха в косата му със забележителна целенасоченост, докато в същото време от устните й се отрони удивено ахване, сякаш никога не е била целувана.
	Исусе.
	Нищо чудно, че беше най-желаната лондонска куртизанка. Тя беше червена коприна и бяла дантела. Две изкусителни, непоносими страни на една монета. И в този момент тя му принадлежеше.
	Но първо…
	Уест се отдръпна малко, давайки й възможност да си поеме дъх, докато прошепна:
	— Щях да се намеся. Независимо от всичко.
	Никак не му се бе поправил нейният намек, че беше ударил Потъл, защото тя беше от аристократично потекло. Измъчваше го мисълта, че тя си представяше, че той би позволил която и да било жена да бъде подложена на подобна грубост и унижение. Но което беше по-важно, призляваше му от мисълта, че тя вярваше, че той би изоставил нея, ако обстоятелствата бяха по-различни.
	Не знаеше защо беше толкова важно за него тя да му вярва. Да вярва, че той е мъж, който би защитил една жена. Всяка жена. Нея. Но беше важно.
	— Щях да се намеся — повтори.
	Пръстите й се плъзнаха по тила му, заиграха се с къдравите кичури, заставяйки го да я пожелае с тяхното невинно, игриво обещание.
	— Знам — прошепна тя.
	Без значение от информацията, споразумението, двойствената самоличност, тази жена беше неустоима. Той никога нямаше да издаде тайните й. Не и сега, когато знаеше, че тя беше много повече, отколкото изглеждаше.
	Желаеше я без остатък, без милост.
	Сграбчи я за талията, притегли я по-близо, притисна единия си крак в нейния, оплитайки се в полите й, омаян от уханието й, от съблазънта й. А тя го съблазняваше също както и той нея. Никога досега в живота си не се бе чувствал толкова равен с някого.
	Тя се отдаде на целувката, вземайки със същата страст като него, отдавайки се със същата наслада като неговата. А звуците, които издаваше… — малки въздишки, ахвания, задъхано скимтене, — тя беше великолепна, истинска богиня.
	Уест я повдигна в прегръдките си и я завъртя, отнесе я до срещуположната стена на нишата, докато устните му се спуснаха по бузата й и захапаха меката част на едното ухо.
	— Искаше това от години — прошепна, докато зъбите му си играеха с нежната плът, а пръстите й се разпериха върху раменете му.
	— Не — отвърна тя.
	И в лъжата той чу несъмнената истина.
	Усмихна се до гладката кожа на шията й, прокарвайки зъби по изящната шия.
	— Мислиш, че не съм забелязал? Че не съм усетил как ме наблюдаваш?
	Тя се отдръпна от ласките му.
	— Ако си забелязал, защото не си дошъл при мен?
	Уест я гледа продължително, втренчен в очите й с цвета на разтопено злато.
	— Сега съм при теб — отрони, наклони се и ухапа долната й устна, привлече я към гърдите си, наслаждавайки се на ниския, гърлен смях, който изригна от нея.
	Той последва звука надолу по извивката на шията до мястото, където вибрираше в гърлото й, зъбите му нежно го захапаха. Тя простена от усещането, а на него му се искаше да изреве от удоволствие. Неговото удоволствие. Устните й се извиха и той болезнено закопня за сладостта им. Протегна своите към тях.
	Тя се отдръпна.
	— Ти не ме желаеше досега. Докато не откри, че аз съм също и тя.
	Той застина при думите й.
	— Тя.
	— Джорджиана.
	Начинът, по който тя говореше за себе си в трето лице, го сепна. Уест я обърна към светлината, за да я види.
	— Джорджиана е друга? — Тя затвори очи за миг, обмисляйки отговора си, а той смени въпроса: — Трябва да мислиш, за да отговориш?
	— Не е ли с всички ни така? — попита младата жена. Думите бяха изречени тихо и сериозно. — Нима всички ние не сме двама души? Трима? Дузина? Различни със семейството, приятелите, любимите хора, непознатите и с децата? Различни с мъжете? С жените?
	— Не е същото — настоя той. — Аз не играя ролята на двама души.
	— Това не е игра — отвърна тя. — Аз не се наслаждавам на играта.
	— Разбира се, че го правиш — възрази той и Джорджиана отново бе смаяна колко добре вижда той това, което малцина забелязваха. — Ти обожаваш тази игра. Виждал съм те тук как се опиваш от всеобщото внимание и господстваш в клуба, сякаш го притежаваш. Красива. Съвършена… — Пръстите му се спуснаха по края на роклята и той се възхити на начина, по който гърдите й се издуха, когато тя рязко пое дъх заради докосването му — … и онзи смях, дълбок и приканващ. Виждал съм те да забавляваш и да изкушаваш, увиснала на ръката на някой от най-богатите клиенти на „Ангела“, докато други вече са се отказали от надеждата, че някой ден и техният късмет ще проработи и ще могат да се сгреят от светлината на твоето внимание.
	Тя вирна брадичка, влизайки в образа на Ана.
	— Сега имате цялото ми внимание, сър.
	— Недей. Не и с мен. Защо го правиш, ако не е заради удоволствието от маскарада?
	Нещо проблесна в очите й при въпроса, сетне угасна.
	— Оцеляване.
	Дънкан бе лъгал достатъчно в живота си, за да разпознае истината. Точно това го правеше толкова велик вестникар.
	— От какво се страхуваш?
	Джорджиана невесело се засмя.
	— Говориш като човек, който не се страхува от унищожение.
	Само ако тя знаеше какъв страх сковаваше душата му в среднощната доба. Как се събуждаше всяка сутрин, ужасен, че днешният ден ще бъде денят на неговото унищожение. Пропъди мислите.
	— Тогава защо го правиш? — притисна я. — Защо се въплъщаваш в образа на Ана? Защо просто не живееш като Джорджиана? Нима ролята на Ана не заплашва окончателно да те съсипе?
	Тя поклати глава.
	— Ти не разбираш.
	— Не разбирам. Ти се притесняваш, че не можеш да се омъжиш за достатъчно високопоставен аристократ, за да осигуриш неопетнена репутация на дъщеря си, и въпреки това се обличаш в предизвикателни коприни, гримираш лицето си и ръководиш цяла тайфа леки жени в най-прочутото лондонско казино.
	— Смяташ това за глупаво.
	— Смятам го за безразсъдно.
	— Мислиш, че съм егоистка.
	— Не.
	Той не беше глупак.
	— Какво тогава?
	Уест не се поколеба.
	— Мисля, че по широкия свят нито една жена не би избрала доброволно професия като твоята.
	При думите му тя се усмихна и той бе изненадан от искреността на изражението й, като че ли знаеше нещо, неведомо за него. И може би наистина беше така.
	— Тук, господин Уест — изрече тя с женска хитрост, — грешите.
	— Тогава каква е причината? — не се отказваше той, вече отчаян да получи отговор. — Защо го правиш? Заради неговата власт? Харесва ти да бъдеш специалната собственост на неуловимия Чейс, който всява страх в сърцата на мъжете в цяла Британия?
	— Чейс е част от това, определено.
	Той намрази истината в думите. Не можа да се сдържи да не попита:
	— Толкова добър любовник ли е?
	За секунда тя остана мълчалива и той се прокле за въпроса. И още повече, когато тя промълви:
	— Ами ако ти кажа, че отношенията ми с Чейс нямат нищо общо със секса?
	Секс. Думата се изтърколи от езика и устните й, обви се около тях в тъмната ниша, цялата пълна с изкушение и обещание. Господи, той искаше да й повярва — ненавиждаше представата за чужди ръце по нея, за устни, галещи най-съкровените й места. И поради някаква причина ненавиждаше мисълта, дори без да има ясен образ на мъжа, който я притежаваше.
	— Нямаше да ти повярвам.
	— Защо не?
	— Защото всеки мъж, който има изключителен достъп до теб, няма да може да преживее и ден, без да те докосва.
	Думите му я шокираха. Той видя мярналото се върху лицето й изражение, изместено много бързо с друго, което един по-малко проницателен мъж не би забелязал. Защото всеки друг мъж би бил толкова завладян от изражението, което го бе заменило — красивата й уста се изви в пълно задоволство, — че не би се интересувал от предшестващото го.
	Но тъкмо комбинацията от двете — доказателство за нещо невинно и порочно — достигна до сърцевината на Уест, разпростирайки желанието в него.
	Той се опитваше да успокои дишането си, когато тя пристъпи по-близо към него.
	— Да не би да казваш, че би ти харесвало да имаш изключителен достъп до мен?
	Говореше Ана, опитната куртизанка, въплъщение на порок и грях.
	И той отвърна в същия тон:
	— Аз съм мъж, нали?
	Ръцете й се отпуснаха върху раменете му, плъзнаха се гладко по реверите на сакото, пъхнаха се навътре, върху ленената риза.
	— Чейс събужда ли страх в сърцето ти? — попита тя тихо, дланта й се спря върху мястото, където туптеше въпросният орган. — Треперене ли усещам?
	Сърцето му бясно бумтеше за това влудяващо, загадъчно създание. Никога не бе желал друга жена така, както желаеше нея. Макар да осъзнаваше, че тя е ужасен залог, по-лош от всички онези, които бе направил на игралните маси в казиното. Там той бе рискувал само пари.
	Тук рискуваше нещо много по-важно.
	— Не ме изкушавай — прошепна Уест в мрака, отдръпвайки ръцете й от себе си.
	— Или какво?
	Въпросът беше като близване на пламък.
	— Или ще получиш това, което искаш.
	Той усети как устните й се извиха в усмивка до страната му.
	— Това е чудесно обещание.
	Дънкан извърна глава и отново завладя устните й, повдигна я срещу себе си, обожавайки начина, по който ръцете й се обвиха около врата му, и тя се притисна към него, отдавайки му се. Позволявайки му той да поеме контрола.
	Прикова я към стената, намести се между бедрата й, проклинайки прозирните копринени поли. Искаше я по-близо. Открита. Гореща. Влажна.
	Негова.
	Тя изрази удоволствието си с малък, прелестен звук и той задълбочи целувката, езикът му милваше и проникваше по-навътре, а тя с жар откликваше. Ръката му погали нежната кожа, палецът му откри надничащите над ръба на дълбокото деколте гърди. Неспособен да устои на изкушението, Уест плъзна пръсти под коприната и повдигна едната гърда от подплатеното й ложе, прокара върха на палеца си върху щръкналото зърно.
	Откъсна устни от нейните.
	— Бих дал всичко за повече светлина.
	Тя се изви под ласката му.
	— Защо?
	— Искам да видя цвета на това възхитително творение. Искам да наблюдавам как се втвърдява за мен. — Тя прехапа устни. — Желаеш ли го?
	Възцари се продължително мълчание, преди тя да отговори, прошепвайки истината:
	— Да.
	Той долови нещо в тази удивително проста думичка. Нещо като свян. Тук нямаше място за това.
	— Не се срамувай от това, което харесваш.
	Натърти всяка дума с нежно пощипване.
	— Харесва ми това — промълви насила изтръгнатото признание.
	— Както и на мен — отрони той и устните му доближиха гърдата й. — Както и на мен — повтори миг преди езикът му да обходи набъбналото връхче.
	Вкусът й беше също толкова вълшебен, както и уханието й.
	— Ана?
	И двамата замръзнаха, спомняйки си къде се намират. Уест вдигна глава. Срещна разширените й очи.
	— Мамка му! — прошепна тя и той нямаше време да се изненада от ругатнята. В крайна сметка тя бе взела думите право от устните му. — Това е Темпъл.
	В гърдите му избухна съжаление. И гняв. Той я спусна, поставяйки краката й на пода.
	— Не влизай! — извика Джорджиана. Ана бе изчезнала.
	— Един момент, Темпъл — присъедини се и той, неспособен да откъсне взор от прекрасното бледо кълбо на гърдата й.
	— Прекалено късно — разнесе се гласът на Темпъл, този път по-близо.
	Дънкан се извърна, за да я закрие, озовавайки се лице в лице с херцог Ламонт със спокойствие, което не изпитваше. По-късно щеше да се зачуди на писъка, изплъзнал се от устните на Джорджиана, сякаш никога не е била сварвана в подобна ситуация. Може би Темпъл беше източникът на смущението й, но каквато и да бе причината, тя беше бясна.
	— Върви си!
	— Имаше притеснение, че са се отнесли грубо с теб — отвърна Темпъл невъзмутимо. — Виждам, че не е било без основание.
	— Добре съм — отсече тя. — Както сам можеш да се увериш.
	Темпъл срещна погледа му.
	— Уест — кимна. — Ти определено си се устроил много удобно.
	Дънкан повдигна рамо. Сетне го отпусна.
	— Това е моят клуб.
	— Но не и твоята жена.
	Дънкан не се съмняваше, че Чейс ще узнае за това, преди нощта да е изтекла.
	— Нито твоята — тросна се Джорджиана.
	Темпъл я погледна, а Дънкан се премести, за да закрие гледката му.
	— Позволи малко уединение на дамата.
	Очите на херцог Ламонт се разшириха за миг.
	— Трябва ли да се обърна?
	— Това би ме устроило, защото не бих искал да те предизвиквам.
	— Боиш се, че ще загубиш?
	Херцогът беше непобедимият лондонски боксьор.
	— Боя се, че ще спечеля — отвърна Дънкан. — Бих искал да продължа да те наричам свой приятел, след като тази неуместна ситуация приключи.
	Темпъл кимна и се обърна с гръб към тях.
	— Прибери си нещата, Ана.
	Тя раздразнено пое дъх.
	— Знаеш ли, можеш да си вървиш, ако се срамуваш, Темпъл.
	— За нищо на света! — възмути се Темпъл. — Аз предлагам закрилата си.
	— Тя не се нуждае от нея.
	По дяволите, ако се нуждаеше, Дънкан щеше да й я предостави.
	Не че искаше.
	Лъжец.
	Темпъл се обърна точно навреме, за да срещне погледа на вестникаря.
	— Не?
	— Не — отвърна Дънкан.
	— Не — рече тя в същото време и издърпа нагоре корсажа си за огромно разочарование на Уест. — Можеш да се обърнеш.
	— Не предлагам закрилата си на теб — каза херцогът и вдигна брадичка в посока към Дънкан. — Предлагам я на него.
	— Аз съм напълно способен да се защитя в тази ситуация — отвърна Уест, без да обръща внимание на думите.
	— Ти нямаш ни най-малка представа каква е тази ситуация — сви рамене херцогът.
	На Дънкан не му се поправи заплашителната нотка в гласа на Темпъл.
	— Махай се! — почти изкрещя Джорджиана.
	Изненадващо, херцог Ламонт се подчини.
	Двамата останаха смълчани доста дълго, докато Дънкан се опитваше да се убеди, че е благодарен за намесата на Темпъл. Благодарен, че случилото се не бе стигнало по-далече.
	Тази жена беше едновременно прекалено изкушаваща и опасна и щеше да бъде по-добре той да стои далече от нея. Извърна се, за да се сбогува:
	— Милейди.
	— Не ме наричай така тук — промърмори тя.
	— Ще те наричам така където пожелая. Титлата ти се полага, нали?
	— Ти я използва не заради това.
	Вярно беше, но той нямаше да го признае.
	— Договорихме ли се? — попита вместо това.
	Отне й секунда, за да разбере, и той с усилие сподави удоволствието, когато откри, че я бе смутил също толкова силно, колкото и тя него.
	— Ще трябва да уведомя Чейс. — Красивите й кехлибарени очи срещнаха неговите. — Това никога повече няма да се случи.
	Той повдигна вежда.
	— Има само един начин да стане това. — Тя въпросително го погледна. — Дай ми информацията. И аз ще уредя брака ти.
	Уест се обърна и напусна помещението. И клуба.
	Заклевайки се да устои на тази жена.


>	Глава 7

E>
	… Отново лейди Дж., скъпи читатели! Появи се в операта в прекрасно одеяние със синьо-зеления цвят на яйце на червеношийка. И никога не се е излюпвало по-красиво пиленце от подобна обвивка. Несъмнено аристокрацията е развълнувана от завръщането на дамата и нетърпелива да види нейния възход…
	… Съдейки по впечатляващите бракове на тримата собственици през последната година, ние горещо препоръчваме на жените, излезли на лов за съпрузи, да ограничат търсенето си до членовете на въпросното казино. Започваме да вярваме, че има нещо забележително в неговата атмосфера…
@@	„Лондонски вести“, 24 април 1833 г.
E$

	— Беше на крачка да спи с Дънкан Уест — оповести Бърн, докато заемаше мястото си край масата на собствениците с чаша уиски, провиснала от пръстите му.
	Тя се бе постарала с всички сили да избягва партньорите си след засрамващата случка, включваща Уест и Темпъл преди два дни. Всъщност Джорджиана почти пропусна играта на фараон на собствениците на „Ангела“, провеждаща се всяка съботна вечер. Едва не се оттегли в апартамента си, объркана и потънала в срам.
	Но тя не беше страхливка, а партньорите й с радост щяха да я провъзгласят за такава, ако не се бе явила за играта на карти.
	Ала това не означаваше, че беше длъжна да понася задявките им.
	Джорджиана се престори, че Бърн не бе заговарял, и се наведе напред, за да вземе картите си от масата, използвани само за тази игра. Тя, Темпъл и Крос играеха, докато Бърн, разположен на четвъртия стол, ги наблюдаваше с питие в ръка. Маркиз Бърн бе изгубил всичко на игра на карти в деня, когато беше навършил осемнайсет, и оттогава не играеше.
	За нещастие, въпреки това присъстваше по време на играта в комплект с глупавата си усмивка. Изглежда, не му пукаше, че тя не бе отговорила на остроумното му встъпление. Вместо това безсрамникът продължи:
	— Макар да ми се струва, че едва ли е щяло да има много спане.
	— Не биваше да спасявам задниците ви преди години — процеди тя.
	Преди шест години Темпъл и Бърн уреждаха игри на зарове по улиците на Лондон и си бяха спечелили немалък брой врагове. Една нощ Джорджиана бе решила да им предложи възможността да й станат съдружници, след като ги бе спасила, за техен късмет, от банда главорези, които щяха да им вземат парите ведно с главите.
	— Вероятно — щастливо се съгласи той, облегна се назад на стола и скръсти ръце върху гърдите си. — Но за късмет на всички ни, не го направи.
	Тя го изгледа навъсено.
	— Не е прекалено късно да се оправя с теб.
	— След като си толкова заета да се оправяш с Уест, не мога да си представя как ще намериш време за Бърн — обади се Крос, който бе спечелил раздаването.
	Джорджиана захвърли картите на масата и извърна очи към него.
	— И ти ли?
	Той се усмихна, после стана сериозен.
	— Боя се, че да.
	— Предател. — Тя погледна към Темпъл. — А ти? Имаш ли да добавиш още някоя обида?
	Темпъл поклати глава, докато разбъркваше тестето, картите летяха през пръстите му, преди ловко да ги раздаде.
	— Не желая да имам нищо общо с това. Всъщност няма да имам нищо против, ако от паметта ми изцяло се изтрие споменът за въпросната сцена. — Той затвори очи. — Все едно да видиш сестра си гола.
	— Не бях гола! — възрази Джорджиана.
	— Беше много близо.
	— Наистина ли? — с възобновен интерес попита Бърн.
	— Изобщо не беше близо — настоя тя.
	— Но щеше да ти хареса, ако беше?
	Да. Не. Може би. Джорджиана отхвърли нежелания отговор.
	— Не ставай смешен.
	Бърн се извърна към Темпъл.
	— Мислиш ли, че сме длъжни да й изтъкнем, че тя не отговори на въпроса?
	Партньорката им сведе поглед към картите си, страните й пламтяха.
	— Ненавиждам ви.
	— Кой от нас? — поинтересува се Темпъл и изигра картата си.
	— Всички вас.
	— Много жалко, тъй като ние сме единствените ти приятели — заключи Бърн.
	Вярно беше.
	— И всички до един сте негодници.
	— Казват, че можело да се съди за един мъж по приятелите му — върна й го той.
	— В такъв случай е много добре, че съм жена — каза тя и изчисти карта.
	— Което Темпъл сега може да потвърди. — Маркизът замълча. — Как мислите, защо никой от нас не е имал случай да го забележи досега?
	Смъртта беше твърде милостива участ за Бърн. Той заслужаваше жестоко мъчение. Тя му метна унищожителен поглед, докато мислено прехвърляше различни средновековни уреди за изтезание. Темпъл се засмя.
	— Ние вече установихме, че тя е повече сестра, отколкото съблазнителка. Никой от нас дори не би си го помислил.
	— Аз си го помислих — призна Бърн, отново напълвайки чашата си. — Веднъж или дваж.
	Всички вкупом го погледнаха.
	— Така ли? — попита Крос, изразявайки на глас всеобщия им потрес.
	— Всички не можем да бъдем светци като теб, Крос — отвърна Бърн. — Обаче се вразумих.
	Джорджиана повдигна една руса вежда.
	— Под „вразумих“, предполагам, имаш предвид, че си осъзнал, че не бих ти обърнала внимание, дори да беше последният мъж в Лондон?
	— Нарани чувствата ми. — Той сложи ръка върху сърцето си. — Наистина.
	През шестте години, откакто собствениците на „Падналия ангел“ се бяха сдружили с едничкото намерение да докажат, че са много по-могъщи от аристокрацията, бе имало малко време и още по-малък интерес за каквото и да било, което да ги отвлича от подобна амбициозна цел. Наистина, чак през последната година, когато клубът се бе превърнал в това, за което бе планиран, Бърн, Крос и Темпъл бяха намерили време за любов.
	Или, по-точно, любовта ги бе покорила.
	Тя изигра друга карта.
	— Бог да закриля лейди Бърн, тъй като със сигурност има много тежка задача. Чувствам, че трябва да й се извиня заради участието си в нейния брак.
	Джорджиана бе дейна сватовница на всеки един от партньорите си със съпругите им — най-вече на Бърн. Лейди Пенелопи Марбъри някога бе сгодена за брата на Джорджиана, но двамата не си подхождаха и Джорджиана бе използвала собствения си скандал, за да измъкне херцог Лейтън от предстоящия брак, оставяйки лейди Пенелопи стара мома за близо десет години… докато Бърн не я пожела за себе си.
	Джорджиана беше извънмерно щастлива да върне дълга си на дамата.
	Темпъл се засмя.
	— Ти не съжаляваш нито за миг за намесата си.
	Тя бе изиграла подобна роля в събирането на Темпъл с госпожица Мара Лоу, понастоящем херцогиня Ламонт. И в брака на Крос за сестрата на лейди Пенелопи, лейди Филипа, понастоящем графиня Харлоу.
	Бърн се ухили, хищнически оголвайки зъби.
	— Нито би трябвало да съжалява. Уверявам ви, че моята дама е много щастлива в брака си.
	— Моля те — изпъшка Джорджиана, — не казвай нищо повече.
	— Има едно нещо — намеси се Крос и Джорджиана изпита благодарност от предстоящата смяна на темата.
	Имаше десетки неща, които той можеше да каже. Стотици. Четиримата присъстващи управляваха казино. Те разменяха тайните на най-влиятелните хора в Британия. Сградата, в която се намираха, се славеше със забележителна колекция от произведения на изкуството. Съпругата на Крос отглеждаше красиви рози. И при все това той не заговори за нито едно от тези неща. Вместо това каза:
	— Уест не е лош избор.
	Тя изненадано извърна очи към него.
	— Не е лош избор за какво?
	— Не за какво — поправи я граф Харлоу. — За кого. За теб.
	Щеше й се наблизо да има прозорец. Нещо, през което би могла да скочи. Зачуди се дали не може да подмине заявлението. Погледна към Бърн и Темпъл, надявайки се, че те ще го намерят за абсурдно, също като нея.
	Не го намираха.
	— Знаеш ли, той е прав — каза Бърн.
	Темпъл разкрачи масивните си бедра.
	— Няма друг мъж, който й е равен по власт.
	— Освен нас — вметна Бърн.
	— Е, разбира се — съгласи се Темпъл. — Но ние вече сме женени.
	— Той няма титла — напомни им Джорджиана.
	Веждите на Темпъл се стрелнаха нагоре.
	— Това ли е единствената причина, поради която не го смяташ за подходящ избор?
	По дяволите. Не това имаше тя предвид.
	— Не — отвърна младата жена. — Но няма да е зле, ако не забравяте, че аз имам нужда от титла. И вече я избрах. Лангли няма да си пъха носа в делата ми.
	Крос се засмя.
	— Звучиш като злодея в любовен роман.
	Тя наистина се чувстваше такъв, имайки предвид посоката, в която се движеше този разговор.
	— Уест е талантлив, богат и Пенелопи, изглежда, го смята за красив — додаде Бърн, сякаш изобщо не бе заговаряла. — Не че проумявам защо.
	Последното бе промърморено с недоволство.
	— И Пипа мисли така — обади се Крос. — Твърди, че е доказан факт. Макар че лично аз никога не съм имал доверие на възрастни мъже с такъв цвят на косата.
	— Осъзнаваш, предполагам, че ти най-малко имаш право да говориш, когато става дума за цвета на косата — заяви Темпъл.
	Крос смутено прокара ръка през червеникавокестенявите си къдрици.
	— Това няма значение. Не аз съм този, когото Чейс смята за красавец.
	— Аз седя тук, нали знаете — изсумтя тя.
	На негодниците, изглежда, не им пукаше.
	— Той е блестящ бизнесмен и богат като крал — добави Бърн. — И ако бях хазартен тип, щях да заложа на него, че накрая ще заеме достойно място в Камарата на общините.
	— Но не си хазартен тип — изтъкна Джорджиана.
	Сякаш това можеше да го спре.
	— Не е нужно той да бъде. Аз залагам — живна Крос. — С най-голямо удоволствие ще го отбележа в книгата.
	Книгата със залозите. Книгата със залозите на „Падналия ангел“ беше легендарна — масивен, подвързан с кожа том, който съдържаше всички облози, направени на главния етаж на казиното. Членовете можеха да записват всеки облог — независимо колко е обикновен — в книгата, а клубът беше свидетел и вземаше процент от залозите, за да е сигурно, че двете страни ще спазят облога, колкото и странен да е той.
	— Ти не залагаш в книгата — напомни му Джорджиана.
	Той срещна погледа й.
	— Ще направя изключение.
	— За това, че Уест ще се кандидатира за член на Парламента? — попита Темпъл.
	— Изобщо не ме е грижа за това. — Крос хвърли една карта. — Залагам сто паунда, че Уест ще бъде мъжът, който ще сложи край на проклятието на Чейс.
	Тя присви очи към червеникавокестенявия гений, разпознавайки думите. Беше направила същия залог преди цяла вечност. И бе спечелила.
	— Ти няма да имаш моя късмет — възрази тя.
	Той самодоволно се подсмихна.
	— Искаш ли да се обзаложим?
	Джорджиана сви рамене.
	— С удоволствие ще прибера парите ти.
	— Грешиш — не остана по-назад Бърн. — Съвсем ясно е, че той ти е хвърлил око. Това е печеливш облог.
	— Е, най-малкото е хвърлил око на Ана — поправи го Темпъл.
	— Въпрос на време е той да събере две и две и да открие, че Ана е Джорджиана. Особено сега, когато той… — Бърн махна с ръка към нея — е вкусил от блюдото, така да се каже.
	Това вече преля чашата.
	— Първо, не е имало вкусване на каквото и да било. Беше само целувка. И второ, той вече знае, че Ана и Джорджиана са едно и също лице.
	Останалите трима онемяха.
	— Е, чудо на чудесата. Успях да ви накарам да загубите дар слово — продължи Джорджиана. — Останалата част на Лондон ще бъде сащисана да открие, че собствениците на „Падналия ангел“ не са нищо друго, освен бъбриви свраки.
	— Той знае? — пръв се окопити Крос.
	— Знае — потвърди тя.
	— Исусе! — присъедини се Бърн. — Как?
	— Има ли значение?
	— Има, ако и други знаят.
	— Никой друг не знае — увери ги тя. — Никой друг не се е заглеждал твърде дълго в лицето на Ана. Те са прекалено заинтригувани от другите й прелести.
	— Но Уест се е загледал в лицето й. И това на Джорджиана. И е разбрал истината.
	Това беше заключението на Темпъл.
	— Да.
	Думата я застави да се почувства виновна. Сякаш би могла да промени ситуацията. И навярно би могла.
	— Никога не биваше да го забъркваш в това — заговори Бърн. — Той е прекалено умен. Естествено, че щеше да отгатне двойствения ти образ. Бил е предопределен да го направи. Навярно се е досетил в момента, когато се е съгласил да ти помогне да уловиш в мрежите си Лангли.
	Тя не отговори.
	— Но той не знае за Чейс? — попита Крос.
	Тя стана от масата и се приближи към витражния прозорец, който заемаше цялата стена на стаята, внушителен и застрашителен, изобразяващ падането на Луцифер. Стотици цветни стъкълца бяха изкусно съчетани, за да пресъздадат образа на огромния ангел — четири пъти по-голям от обикновен човек, — докато падаше от рая. От залата на казиното на долния етаж, много по-надолу, изглеждаше, сякаш е бил запратен от светлината към мрака, от съвършенството към греха.
	Унищожен и възкръснал в разрухата. Самоиздигнал се, притежаващ власт, на която никой не можеше да съперничи, с изключение на едного. Джорджиана въздъхна, осъзнала с особена острота колко безсилен може да бъде вторият най-могъщ.
	— Не — отвърна. — И няма да узнае кой е Чейс.
	Това можеше да обещае.
	— Дори и да разбере — каза Темпъл, — може да му се вярва.
	Джорджиана бе прекарала години, имайки вземане-даване с най-лошите представители на човечеството — изучавайки ги, преценявайки ги. Разпознаваше добрите и лошите хора. Преди ден тя би се съгласила с Темпъл. Че на Уест може да му се вярва.
	Но това беше, преди той да я целуне.
	Преди да бъде привлечена от него така, както бе привлечена от друг мъж много отдавна. Комуто бе вярвала с цялото си сърце. С цялата си надежда. С бъдещето си.
	Мъж, който, без да се поколебае, я бе предал и бе взел всичко, което му бе дала, за да не може да го даде на никой друг.
	Обричайки я никога да не пожелае това.
	И сега тя не се доверяваше на инстинктите си за Уест. Което означаваше, че трябваше да се осланя на друг вид умения.
	— Откъде можем да сме сигурни? — обърна се към Темпъл, оставяйки картите си на масата, изгубил интерес към играта. — Че може да му се вярва?
	Темпъл сви масивното си рамо.
	— Доверяваме му се от години. Той никога не ни е предал. Ти му плащаш щедро с досието на Тремли… няма причина да смятаме, че той ще направи нещо друго, освен да ни помогне. Както винаги.
	— Освен ако не открие кой е Чейс — възрази Крос. — Сега, след като тя му е влязла под кожата, той ще побеснее, ако се почувства измамен.
	Бърн кимна.
	— Няма какво да се „почувства“. Той е бил измамен.
	— Аз не му дължа нищо — заяви тя. Тримата мъже й хвърлиха идентични погледи. — Какво има?
	— Той знае, че ти не си просто Ана — рече Крос.
	— И не може да си държи ръцете далече от теб — поясни Темпъл. — Ако разбере, че ти си също и Чейс…
	Не й се понравиха думите, нито намекът, че Уест е по-свързан с живота й, отколкото тя си представяше. Нито й се понрави това, което я накара да изпита този намек — сякаш не можеше да си поеме дъх. Вече го бе преживявала и чувството не й допадаше.
	Джорджиана влезе в образа на Чейс, припомняйки си сянката, мярнала се по лицето на Уест, докато обсъждаше граф Тремли. Единайсет години. Припомняйки си заплахата, която бе изрекъл — че ако не му предостави информация за Тремли, той ще разгласи тайните й. Дънкан Уест беше умен мъж, който знаеше какво иска.
	— Какво знаем за него?
	Бърн повдигна вежди.
	— За Уест?
	Тя кимна.
	— Какво има в папката му?
	— Нищо — разсеяно отвърна Крос, събра картите и отново ги разбърка. — Има сестра. — Синтия Уест. Привлекателно момиче, прието в обществото, въпреки липсата й на знатно потекло. Парите на Уест й бяха купили подкрепа. — Неомъжена.
	Джорджиана отново кимна, знаейки по-добре от всеки друг какво имаше в тънката папка в сейфа й.
	— И нищо друго.
	— Съвсем нищо?
	Преди години тя няколко пъти бе правила проучвания, но бе спряла, когато Уест бе станал съюзник в битката й с обществото.
	— Не много — отвърна Бърн. — Първоначалният капитал идва от анонимен дарител. Така издава клюкарския си парцал, от него пък са дошли средствата за останалите вестници. От години се опитвам да открия името на дарителя, но изглежда, никой не знае нищо, с изключение на това, че става дума за доста пари.
	— Глупости — махна с ръка Крос. — Винаги има следа, когато става дума за пари.
	— Семейни пари?
	— Той не притежава имоти. Изглежда, че няма друго семейство, освен сестра му — отвърна тя.
	— Значи, е имал мистериозен благодетел — каза Темпъл. — Както и ние в началото.
	Херцог Лейтън бе финансирал прищявката на сестра си с уговорката, че никой никога няма да узнае самоличността му — условие, с което Джорджиана беше повече от доволна да се съгласи.
	Младата жена срещна черния поглед на херцог Ламонт.
	— Значи, казваш, че той е мъж без тайни.
	— Казвам, че той е мъж без никакви интересни тайни.
	Тя поклати глава.
	— Всеки има интересна тайна. А Уест е достатъчно мъж, за да има повече от една. Така че ми кажи защо не ги знаем?
	Темпъл я изгледа с присвити очи.
	— Не може наистина да имаш намерение да ги търсиш.
	Не й хареса обвинителната нотка в тона му.
	— Досега никога не си ме спирал. Когато основахме казиното, се разбрахме, че ти ще поемеш ринга, Бърн ще управлява игралните маси, Крос ще води счетоводството. А моята грижа беше информацията, от която се нуждаехме за успеха на нашето начинание.
	— Ако го направиш, това означава да си играеш с огъня — подхвана Крос. — Дънкан Уест притежава огромна власт.
	— Както и аз.
	— Но неговата власт расте, докато тази на Чейс отслабва. Твоите тайни ще те унищожат.
	— Уест няма да разкрие истината.
	Крос не изглеждаше толкова сигурен.
	— Те винаги научават истината.
	— Кои?
	Той не отговори на въпроса, което я устройваше, защото не й харесваше това, което може би щяха да загатнат думите му.
	— Не дразни лъва, Ана. Не и този. Не и този, който ни е добър приятел.
	Тя си припомни целувката от по-рано тази вечер. В нея нямаше нищо приятелско. Разбира се, беше приятна и изкусителна, дразнеща и чудесна, но не и приятелска. Единствената последица от нея беше да го пожелае, а тя знаеше, че да желаеш един мъж не беше същото като да му вярваш. Беше го научила последния път, когато я бяха целували. Първия път, когато беше целуната.
	Тя се нуждаеше от защита от него.
	Не от него, прошепна гласче в едно затънтено кътче на съзнанието й.
	Може би беше вярно. Може би тя не се нуждаеше от защита от него. Може би се нуждаеше от защита от самата себе си. От чувствата, които той я караше да изпитва.
	Но и в двата случая едно нещо бе сигурно.
	— Приятел или враг, той знае моите тайни. — Тя погледна партньорите си. — Аз трябва да знам неговите.
	Почукването по вратата я спаси от въпросите им. Крос извика на новодошлия да влезе — само шепа хора знаеха за съществуването на апартамента на собствениците и всеки един се ползваше от безусловното им доверие.
	Джъстин Дей, икономът на клуба, влезе, мигом я съзря и се запъти към нея.
	— Свършено ли е? — попита тя.
	Икономът кимна.
	— Бърлингтън, Монтлейк и Ръсел с радост прекратяват ухажването си.
	Думите му събудиха любопитството на Бърн.
	— Ухажване на кого?
	— Те не преследват ли дъщерята на граф Холбърн? — попита Темпъл.
	Четири глави се извиха към херцога. Джорджиана изрази на глас всеобщото им презрение.
	— Новопридобитият ти интерес към обществото е твърде обезпокоителен.
	Темпъл сви мощното си рамо.
	— Въпреки това преследват точно нея, нали?
	Не и откакто лейди Мери Ашхолоу нарече Каролайн лека жена.
	Джорджиана не отговори, нито Джъстин.
	— Има и още — каза икономът.
	Тя се извърна към близкия часовник, видя часа и без да пита, разбра какви новини й бе донесъл.
	— Лейди Тремли.
	Джъстин кимна.
	— На входа за дамите.
	Веждите на Бърн се извиха нагоре.
	— Откъде знаеше това?
	— Какво прави тя тук? — изуми се Крос.
	— Беше поканена — отвърна основателят на „Падналия ангел“, спечелвайки си навъсените погледи на партньорите си.
	— Ние не сме обсъждали поканата й — изрази колективното им недоволство Темпъл.
	Не, не бяха. Тя бе изпратила поканата един час след като Уест си бе тръгнал, преди няколко дни.
	Не им бе казала цялата истина, опасявайки се, че те можеха да отхвърлят молбата на Уест. Страхуваше се, че нямаше да разберат колко много тя се нуждаеше от Уест. Страхът я изпълни с гняв. Джорджиана не обичаше да губи самообладание.
	— Аз взех решението от името на всички нас.
	— Тя е опасна. Тремли е опасен — предупреди Бърн. — Ако тя предложи информация за него… ако той разбере…
	— Аз не съм дете — напомни му тя. — Мога да навържа нещата. Какво за дамата?
	— Бруно казва, че има насинено око — отвърна Джъстин.
	— Ах. Отмъщение, твойто име е жена.*
	[* Алюзия с прочутата фраза на Хамлет: „О, слабост, твойто име е жена“. — Б.пр.]
	— Ако съпругът й е такъв страхливец, че не се свени да посяга на жена си, аз лично ще й помогна да го получи — закле се Бърн.
	— Тя иска да се види с Чейс — отвърна Джъстин.
	— Вместо това ще се види с Ана.
	Джорджиана се извърна и приглади полите си.
	Бърн срещна погледа й.
	— Бъди внимателна. Не ми харесва да си облечена като проститутка, когато никой от нас не е там, за да те защити.
	— Това не е някаква тъмна уличка в Ист Енд.
	— Чейс — настоя той, използвайки името, което й бе дал преди половин десетилетие, напомняйки им за тяхната история. — Това е много по-опасно.
	Тя се усмихна, стоплена от мисълта, че те се тревожат за нея, тази разнородна банда от негодници, които бе събрала.
	— Да, но това е опасност, сътворена от мен. Тя ми е като втора природа.
	Бърн погледна към витражния прозорец, погледът му се задържа върху крилата на Луцифер, безполезни, докато се носеше устремно надолу.
	— Това не означава, че няма да дойде ден, когато тя ще те погълне.
	— Навярно — съгласи се Джорджиана. — Но няма да е днес. — Проследи погледа му до прозореца, където красивият русокос ангел пропадаше в ада. — Днес аз господствам.
	След минути тя беше на долното стълбище, водещо към входа за дами на клуба, където Бруно, един от охраната в „Ангела“, стоеше на стража в полумрака. До него беше лейди Тремли, красива жена на двайсет и няколко години, с най-ужасното насинено око, което Джорджиана някога бе виждала, макар че „Ангелът“ бе известен със среднощните си боксови мачове, при които противниците се биеха на ринга без ръкавици.
	Кимна на Бруно и отвори вратата, водеща към малка чакалня, встрани от тъмния вход.
	— Милейди — рече тихо, сепвайки другата жена. — Ще се присъедините ли към мен?
	Лейди Тремли изглеждаше скептична, но последва Джорджиана в стаята, оглеждайки помещението, обзаведено, сякаш бе подготвено да приюти дамите от висшето общество за следобедния им чай, вместо за хазартни игри, клюки и забавления, присъщи на техните съпрузи.
	Джорджиана посочи малкото канапе, тапицирано със синьо кадифе.
	— Моля.
	Дамата седна.
	— Помолих за среща с господин Чейс.
	И с Чейс се срещаше.
	Джорджиана се настани срещу гостенката.
	— Чейс е неразположен, милейди. Изпраща ви поздравите си и се надява, че ще се съгласите да говорите с мен.
	Графинята огледа дълбокото деколте на роклята на Джорджиана, високата руса перука, силно гримираните клепачи и видя това, което виждаха всички, когато я погледнеха. Опитна куртизанка.
	— Не мисля…
	На вратата се почука и Джорджиана отвори, за да получи пакет от Бруно, който дълги години бе усъвършенствал изкуството да знае какво искат собствениците на „Падналия ангел“, без те да го молят. Тя затвори вратата, приближи дамата и й подаде ленена торбичка, пълна с лед.
	— За окото ви.
	Графинята я пое.
	— Благодаря.
	— Тук познаваме добре раните. — Джорджиана седна. — От всякакъв вид.
	Двете останаха мълчаливи, докато лейди Тремли притискаше компреса към окото си. Джорджиана бе преживявала подобни срещи повече пъти, отколкото можеше да преброи, и жената насреща й беше като отворена книга. Тя жадуваше за нещо много повече от това, което животът й бе предложил. За нещо, което щеше да я забавлява, да я направи богата и да запълва времето й. Приключение, което щеше да я промени по един малък, потаен начин, който щеше да й помогне да изтърпи дългите дни на благоприличие. И съдейки по насиненото око, нещо, което щеше да я подкрепя през дългите дни на брака й.
	Тайната беше да остави дамата първа да заговори. Винаги.
	След дългите минути на мълчание, лейди Тремли свали торбичката с лед и се отпусна.
	— Благодаря ви.
	Джорджиана кимна.
	— За нищо.
	— Съжалявам.
	Винаги се започваше по този начин. С извинение. Сякаш дамата имаше някакъв пръст в картите, които съдбата й бе раздала. Сякаш не се бе родила просто жена и следователно по-малоценна.
	— Няма за какво.
	Това беше истина.
	— Със сигурност имате нещо друго…
	Дамата не довърши.
	Джорджиана пренебрежително махна с ръка.
	— Нищо важно.
	Лейди Тремли кимна веднъж и сведе поглед към полите на роклята си.
	— Осъдих ви сурово, когато се появихте — призна.
	Джорджиана се засмя.
	— Мислите, че сте първата? — Облегна се назад в стола си. — Аз съм Ана.
	Графинята ококори очи. Джорджиана беше свикнала да шокира благопристойните дами, когато се отнасяше с тях като с равни. Това беше първата проверка; тази, която доказваше техния кураж и издръжливост.
	— Имоджен.
	Дамата я издържа.
	— Добре дошли в „Падналия ангел“, Имоджен. Можете да сте сигурна, че всичко, което ще бъде казано между нас двете, ще бъде споделено единствено с Чейс.
	— Чувала съм за вас. Вие сте неговата… — Тя замълча, премисляйки думата държанка, заменяйки я с по-благозвучна. — Неговата довереница.
	— Наред с другите неща.
	Дамата се поколеба, нервно приглаждайки златистия сатен. Джорджиана си помисли, че това не е обичайното поведение за съпругата на един от най-близките съветници на краля.
	— Получих покана от господин Чейс. Разбрах, че тук има дамски клуб.
	Джорджиана се усмихна.
	— Боя се, че не става дума за шивашки или за литературен кръжок.
	Лейди Тремли я изгледа проницателно.
	— Аз не съм толкова плаха и превзета, колкото може би си мислите.
	Джорджиана насочи поглед към насиненото лице на посетителката.
	— Изобщо не мисля, че сте плаха и превзета.
	Лейди Тремли се изчерви, но Джорджиана не смяташе, че е от срам. Несъмнено, щом жената беше тук, тя отдавна не се срамуваше от действията на съпруга си. Тя беше изпълнена с гняв.
	— Чух, че за да ме приемат, трябва да предоставя информация.
	Джорджиана дълго време остана неподвижна.
	— Нямам представа откъде сте чули подобно нещо.
	Имоджен присви очи.
	— Не съм глупачка.
	— И кой казва, че Чейс вече не разполага с тази информация? Както навярно сте чули, ние разполагаме с папка, дебела колкото палеца му, за всеки влиятелен мъж в Лондон.
	— Но няма тази — настоя дамата, снижи глас и стрелна поглед към вратата. — Никой няма тази информация.
	Джорджиана нито за миг не повярва.
	— Дори и кралят?
	Лейди Тремли отрицателно поклати глава.
	— Това ще съсипе Тремли. Завинаги.
	Имаше нещо в думите й, нетърпение. Вълнение. Опияняващото тържество, което носи отмъщението.
	Джорджиана се облегна назад.
	— Известно ни е, че вашият съпруг краде от държавната хазна.
	Очите на графинята се разшириха.
	— Откъде го знаете?
	Беше вярно.
	Откъде го бе узнал Уест, по дяволите?
	Как така Уест го знаеше, а тя не?
	Джорджиана се съвзе, подготви се за втория рунд.
	— И знам, че плаща с тези пари, за да въоръжава войската на нашите врагове.
	Дамата изглеждаше така, сякаш някой бе измъкнал килимчето изпод краката й. Единствено дългите години на практика попречиха на Джорджиана да се наклони напред и да попита: Истина ли е? Защото тя не бе повярвала напълно на Уест, когато го бе казал. Ако беше вярно, графът бе виновен в държавна измяна. И щеше да увисне на въжето за това, ако някога се разчуеше.
	Това беше информация, заради която човек би убил, за да я запази в тайна. И съдейки по лицето на съпругата му, той не беше от хората, които се колебаят да използват насилие.
	Джорджиана отново заговори:
	— Опасявам се, милейди, че цената за влизането ви в „Падналия ангел“ ще бъде доказателството за тези неща, които ние вече знаем. Както и да е, преди да продължим, вие трябва да сте напълно сигурна, че искате доброволно да предоставите това доказателство на Чейс. На „Ангела“. — Тя замълча. — Трябва да разберете, че щом веднъж стане наше, дадено в замяна на членство, ние си запазваме правото да го използваме. По всяко време.
	— Разбирам.
	Очите на графинята светеха от ликуване.
	Джорджиана се приведе напред.
	— Разбирате, че говорите за държавна измяна.
	— Да.
	— Че той може да бъде обесен, ако бъде разкрит.
	Ликуването се превърна в мрачно задоволство. Ледено.
	— Нека го обесят.
	Една от русите вежди на Джорджиана се повдигна при безчувствените думи. Не бе изненада, че Тремли беше негодник. Че съпругата му беше Будика*, беше нещо съвсем различно.
	[* Легендарна кралица воин на келтското племе ицени, населявало Източна Англия в древността; през 60 г. застава начело на въстание срещу Римската империя, а след потушаването му се самоубива. — Б.пр.]
	— Съгласна съм. Имате ли доказателство?
	Графинята бръкна в корсажа си и извади няколко разкъсани листа, обгорели по краищата. Подаде ги на Джорджиана.
	— Покажете му това.
	Джорджиана разгърна накъсаните листове, съединявайки ги едно до друго върху червената коприна на полите си. Прегледа уличаващия текст. Вдигна поглед към съпругата.
	— Как успяхте…
	— Съпругът ми не е толкова умен, за колкото го смята кралят. Той хвърля кореспонденцията си в огъня, но не чака да се увери, че е изпепелена.
	— В такъв случай… — поде Джорджиана.
	Имоджен довърши изречението:
	— Има още десетки такива.
	Джорджиана дълго остана мълчалива, обмисляйки намеците на тази жена. Писмата, които бе откраднала. Как можеха да й помогнат още тази вечер.
	Те щяха да й спечелят помощта на Дънкан Уест и да подсигурят нейното бъдеще и това на дъщеря й.
	Новата информация винаги я изпълваше с дълбоко вълнение, но това… това беше изключително.
	— Сигурна съм, че говоря от името на Чейс, когато казвам: „Добре дошли от другата страна“.
	Лейди Тремли се усмихна и лицето й засия, измъчените бръчки изчезнаха. Младостта й се завърна.
	— Добре сте дошли да останете — рече Джорджиана.
	— Бих искала малко да поразгледам. Благодаря.
	Дамата не разбра.
	— По-дълго, не само тази вечер, милейди. Другата страна не е просто място за забавление. Ако желаете убежище, ние можем да го предоставим.
	Усмивката се стопи.
	— Не се нуждая от убежище.
	Джорджиана мислено прокле света, в който бяха родени — където жените нямаха голям избор, освен да приемат опасността в ежедневието. Великата ирония на позора се състоеше в следното: след като веднъж си оцелял, той ти носеше свобода. Не беше така за благоприличните жени, за тези от уважаваното общество. За жените с добър брак.
	Лош брак, по-скоро.
	Джорджиана кимна, стана и приглади полите си. Често беше свидетелка на подобни обстоятелства и беше достатъчно благоразумна, за да не настоява.
	— Ако някога имате нужда…
	Думите заглъхнаха, недовършеното изречение увисна между двете жени.
	Лейди Тремли не каза нищо, но се изправи.
	Джорджиана отвори вратата и посочи към разкошния коридор отвън.
	— Клубът е на ваше разположение, милейди.


>	Глава 8

E>
	… Модният час* става все по-моден, удостоен тази седмица с присъствието на лейди Дж., придружена от нейната очарователна госпожица П. Авторът на тази статия не се съмнява, че много скоро благодарение на тях двете стръмните склонове на Хайд Парк ще се превърнат в единственото модно място за разходка…
	[* Става въпрос за времето между 8 сутринта и 12 часа на обед, както и следобед между 17 и 19 часа, в което аристократите са излизали да пояздят в Хайд Парк. Превърнало се е в модерно място за срещи, обсъждане на клюки и т.н. — Б.пр.]
	… Как могат да се сгромолясат всемогъщите! Херцог Л. е бил забелязан да бута детска количка из „Мейфеър“! Тъй като той е мъж, прочут да използва ръцете си за други, много по-груби неща, авторите на тази статия съжаляват, че нито един художник не е присъствал на въпросното събитие, за да го увековечи върху платно с маслени бои…
@@	Клюкарските страници на „Седмични новини“, 26 април 1833 г.
E$

	Нямаше нищо по-лошо от клюкарските страници. Независимо че именно те му бяха спечелили огромно състояние.
	Дънкан Уест седеше в кабинета си на Флийт Стрийт и обмисляше следващия брой на „Скандални страници“.
	Вестникът беше първото му бизнес начинание, започнало преди години, когато той пристигна в Лондон. Беше го създал с намерението да натрупа пари от смехотворния интерес на отбраното общество към дрехите, скандалите и негодниците.
	Както и да спечели от всеобщия интерес на простолюдието към висшето общество.
	И се бе получило; първият вестник му бе донесъл купища пари — всичко необходимо, за да издаде втория, далеч по-стойностен вестник „Лондонски вести“. Обаче никога не бе спирал да го изненадва и обезкуражава фактът, че скандалите винаги се продаваха по-добре от новините, а развлекателните истории — от истинското изкуство.
	Осъзнаваше, че е най-отвратителният лицемер, в крайна сметка именно на клюкарския вестник трябваше да благодари за цялата си империя, но това не го караше по-малко да ненавижда и да се отвращава от този бизнес. Повечето дни могъщият вестникар не обръщаше внимание на съдържанието на парцала, оставяйки на своя заместник да отговаря за съдържанието му. Но днешният материал, който щеше да заеме по-голяма част от рубриката, запазена за „Скандала на сезона“, беше излязъл изпод перото на самия Уест. Статията беше предупреждаващ изстрел в битката за уреждането на брака на лейди Джорджиана.
	Той прегледа текста, проверявайки за печатни грешки или неуместен подбор на думи.
C>
	За разлика от повечето жени, победени от съдбата си, тази дама е оцеляла благодарение на ума, интелигентността и смелостта си.
C$
	Не. Нито една от тези три думи не беше уместна. Макар че подхождаха на лейди Джорджиана, те нямаше да имат отзвук във висшето общество. Разбира се, обществото не се отнасяше с уважение към нито едно от тези качества, които правеха въпросната дама толкова обаятелна.
	И дяволите да го вземат, ако тя не беше страшно обаятелна.
	Щеше му се да можеше да каже, че това беше заради целувката. Която той не би трябвало да преследва и със сигурност не би трябвало да позволява да продължи отвъд границите на целомъдрието.
	Само дето в тази жена нямаше нищо, което да навежда един мъж на мисли за целомъдрие. И дори не маската на Ана беше тази, която най-много го изкушаваше. Беше другата — Джорджиана, свежестта на лицето й, ведростта в очите й. Когато я държеше в обятията си в онази ниша в казиното, Уест изгаряше от желание да смъкне смешната перука от главата й, да разпусне на воля русите й коси и да се люби с истинската жена под цялата тази натруфеност и подплънките.
	Не че имаше нужда от подплънки.
	Тя си беше естествено и съвършено подплатена.
	При мисълта той се размърда неспокойно на стола, насочвайки отново вниманието си към листа в ръката му. Което не му помогна особено да изтласка дамата от съзнанието си, тъй като тя бе предмет на проклетия лист.
	Няколко зачерквания с червено мастило и умът се превърна в чар, интелигентността стана елегантност, а смелостта — грация. Не беше невярно описание на лейди Джорджиана, но със сигурност думите не бяха толкова точни, колкото предишните определения.
	Както другите: красива, очарователна, непоносимо изкусителна.
	Повече, отколкото изглеждаше.
	Уест остави черновата на бюрото, облегна се назад, затвори очи и стисна с палец и показалец гърба на носа си. Тя беше опасна. Абсолютно опасна. Трябваше да възложи рубриката на някой друг и да се закълне никога повече да не я вижда.
	— Сър.
	Дънкан вдигна глава и видя Маркъс Бейкър, негов секретар и дясна ръка, да стои на прага. Махна му да влезе.
	Мъжът остави купчина вестници върху бюрото, накамарени с няколко плика.
	— Утрешните новини и днешната поща — рече Бейкър, преди да добави: — Носи се слух, че виконт Голуърт дължи хиляди на „Падналия ангел“.
	Шефът му поклати глава.
	— Това не е новина.
	— Той се опитва да омъжи дъщеря си за богат американец.
	Уест срещна погледа на секретаря си.
	— И?
	Бейкър кимна към големия плик върху бюрото.
	— Чейс изпраща доказателство, че виконтът урежда конни надбягвания.
	— Това би могло да е новина — кимна Уест, отвори плика и зачете купчината листове вътре.
	Наистина беше забележително с какви сведения разполагаше Чейс.
	Уест неодобрително изпухтя:
	— Явно Голуърт много е ядосал Чейс.
	— „Ангелът“ не обича членовете му да не си плащат дълговете.
	— И точно заради това аз много внимавам да не задлъжнея на „Ангела“ — лениво промърмори Уест, остави настрани информацията и погледна плика, сложен най-отгоре на купчината, който бе привлякъл вниманието му.
	Отдели го от останалата поща и посегна към ножа за отваряне на писма. Неприятен възел стегна стомаха му, докато чупеше печата и четеше краткото послание.
C>
	Разбирам, че си намерил нов приятел.
	Къде е моята статия? Губя търпение.
C$
	Нямаше подпис, каквито винаги бяха бележките на граф Тремли. Той сгъна листа и го поднесе към пламъка на близката свещ, оставяйки безсилието и гневът, които винаги го завладяваха след тези послания — пълни с височайши заповеди, които той беше длъжен да изпълни, — да се стопят, докато огненият език ближеше краищата на листа. Можеше да отложи статията за войната с няколко дни, може би седмица, но се нуждаеше от доказателството на Чейс, при това скоро.
	Хвърли горящото писмо в металното кошче в краката му, наблюдавайки как пламъците поглъщат съобщението, преди да се извърне към Бейкър, който още не си тръгваше.
	— Какво друго?
	— Сестра ви, сър.
	— Какво за нея?
	— Тя е тук.
	Уест го изгледа с празен поглед.
	— Защо?
	— Защото обеща да я изведеш на разходка — обяви от прага по-малката му сестра.
	Синтия Уест беше умна, дръзка и напълно непокорна, когато пожелаеше. Несъмнено вината беше негова, тъй като той я бе разглезил през последните тринайсет години, откакто разполагаше с достатъчно средства, за да го прави. Синтия вярваше по един забележителен начин, присъщ на младите жени, че светът трябва да бъде в краката й.
	И този свят включваше брат й.
	— По дяволите — измърмори той. — Забравих.
	Тя влезе, сваляйки пелерината, и се настани на малкия стол от другата страна на бюрото му.
	— Предположих, че ще забравиш, затова съм тук, а не у дома, очаквайки да дойдеш да ме вземеш.
	— Три вестника се печатат тази нощ.
	— Тогава си планирал зле работата си, след като предложи да излезем на езда днес.
	Той присви очи насреща й.
	— Синтия.
	Младата жена се извърна към Бейкър.
	— Винаги ли е толкова досаден?
	Бейкър благоразумно не отговори на въпроса, а вместо това се измъкна от ситуацията с кратък поклон.
	— Умен човек — отбеляза Уест.
	— Знаеш ли, струва ми се, че той не ме харесва — отбеляза сестра му, когато вратата се затвори зад секретаря.
	— Вероятно не — измърмори той, докато прелистваше вестниците, които Бейкър му бе донесъл. — Синтия, не мога…
	— Не — прекъсна го тя. — Ти вече три пъти отмени конкретно тези планове. — Тя се изправи. — Модният час е. А аз искам да съм модерна. Поне веднъж. Хайде, Дънкан. Поглези сестра си, аз съм само една бедна, неомъжена стара мома.
	— „Неомъжена стара мома“ е излишно повторение — изтъкна той, развеселен от явното й раздразнение.
	— А „отегчена стара мома“ по-добре ли звучи?
	Уест поклати глава.
	— Работата ми не е да те забавлявам. От мен се иска първо да забавлявам останалата част от Британия.
	Тя приближи към прозореца.
	— Като че ли нямаш стотици служители, които могат да проверят правописа или каквото там правиш по цял ден.
	Той повдигна вежда.
	— Работата ми включва нещо малко повече от това.
	Тя пренебрежително махна с ръка.
	— Да, знам. Ти ръководиш истинска империя, седнал зад това бюро.
	— Всъщност е точно така — отвърна могъщият вестникар, въпреки че не обичаше да се хвали.
	— Във всеки един от твоите вестници има светски страници, а един от тях е изцяло посветен на някой скандал. Разходка из Хайд Парк по време на сезона може да се сметне за работа.
	— Няма нищо общо с работата — възрази брат й.
	— Не трябва ли да ме покажеш в обществото? Нима не си загрижен за брачните ми перспективи? Аз съм на двайсет и три, за бога! Безнадеждна стара мома!
	— В такъв случай си намери съпруг. Тук работят много ергени, които са добра партия. Избери един от тях. Който ти харесва. Избери Бейкър. Той е отличен работник.
	Тя притисна длан към гърдите си.
	— Добър работник. Сърцето ми направо ще изхвръкне от вълнение.
	— Всичките му зъби са си на мястото и има мозък в главата.
	— Голяма похвала, наистина.
	— Не проумявам какво искат жените.
	Джорджиана Пиърсън, изглежда, не се интересуваше от нищо друго, освен от титла.
	Не че го беше грижа какво искаше тази жена.
	За какво говореше? Ах. Да. Синтия.
	Махна с ръка към вратата.
	— Избери си който мъж искаш от сградата. Но не ме карай днес да ходя на разходка.
	— Почти се изкушавам да го направя само за да те видя как набързо ще размислиш. — Младата жена преметна пелерината през рамото си. — Ти обеща, Дънкан.
	И изведнъж, в този миг тя отново се превърна в онова петгодишно момиченце, сгушено в ръцете му, с което се бе метнал на онзи кон преди двайсетина години, обещавайки му, че ще отидат на някое безопасно място — някъде, където животът им ще бъде по-добър. Където ще бъдат по-силни.
	И той бе изпълнил онези обещания.
	Както щеше да изпълни и това.
	След час двамата бяха в Хайд Парк, едва придвижвайки се сред тълпата, излязла на следобедна разходка. Ротън Роу* — много точно название** според мнението на Уест — гъмжеше от аристократи и заможни провинциални благородници, завърнали се в Лондон за сезона, отегчени от дългите бели зими в затънтените краища на Британия, зажаднели за цвят и свежи клюки.
	[* Ротън Роу минава покрай южната част на Хайд Парк; през XVIII и XIX в. е бил модно място за езда на лондончаните от отбраното общество. — Б.пр.]
	[** Гнил, изгнил, разяден (англ.). — Б.пр.]
	Уест кимна на граф Станхоуп, който се приближи до двуколката им, яхнал великолепен черен жребец.
	— Милорд.
	— Уест. Прочетох уводната ви статия в „Седмични новини“ в подкрепа на закона за фабриките. Отлично написана. Децата не бива да работят повече от нас.
	— Децата изобщо не бива да работят — отвърна Уест. — Макар че за мен приемането на закона е забележително начало. Дано само нашите съвместни гласове не подплашат онези, които са склонни да ни подкрепят.
	Графът беше прочут със страстните си речи в Камарата на лордовете.
	Станхоуп се засмя.
	— Помислете само каква врява бихме могли да вдигнем, ако се кандидатирате за Камарата на общините.
	Над парка се изви вятър, сякаш Вселената знаеше истината — че Уест никога не би могъл да се кандидатира за Долната камара. Че няма да му бъде позволено да общува с графове, ако истината за него се разкрие, и че по някое време тайните му може да станат публично достояние. Защото една тайна беше такава, докато я знаеше само един човек.
	А в този случай я знаеха двама.
	— Прекалено голяма врява, милорд.
	Графът, изглежда, долови промяната в разговора и повдигна шапката си в знак на поздрав, преди да продължи надолу по пътеката.
	Уест и сестра му продължиха разходката в мълчание, докато не се изви нов порив на вятъра и Синтия реши да разведри настроението в двуколката. Задържа огромната си шапка и се усмихна на минаващата група знатни членове на висшето общество.
	— Какъв прекрасен ден за разходка — заяви с весел, щастлив глас.
	— Облачен е и всеки миг ще завали.
	Младата жена се усмихна.
	— Това е Лондон през март, Дънкан. Може да се каже, че небето е почти синьо.
	Той присви очи насреща й.
	— Как така двамата сме брат и сестра, а ти си толкова дяволски непрактична?
	— Ти казваш непрактична, а аз казвам радостна. — Той не отговори и тя продължи: — Предполагам, че боговете са се усмихвали, когато са те дарили с малката ти сестричка.
	Нищо подобно не бяха правили боговете, когато тя се бе появила на бял свят. Но той все още помнеше онзи ден, когато, целият покрит с мръсотия и пришки на юношеските си ръце, бе изпратен в перачницата, където майка му лежеше скрита в ъгъла върху набързо стъкмено легло от стари одеяла, притиснала до гърдите си малко бебе.
	В съзнанието му отекнаха думите й: _Ела, Джейми, подръж малката си сестричка_.
	И той се бе подчинил, поемайки малкото скимтящо вързопче. Тя бе увита в скъсаната риза на господаря. Той едва видя бебето в гънките на плата. Той ще се ядоса, че си съсипала ризата му.
	Имаше тъга в очите на майка му, когато отвърна: _Остави на мен да се тревожа за него_.
	Тогава той бе развил ризата, за да погледне малкото създание, представено му като негова сестра — с шепа кестенява косица и най-сините очи, които някога бе виждал.
	Пропъди спомена, преди да го завладее прекалено.
	— Приличаше на таласъмче.
	Синтия извърна изумения си поглед към него.
	— Не е вярно!
	— Може би не. Може би приличаше по-скоро на старец — червена и на петна, сякаш прекалено дълго си стояла на слънце или си пияна.
	Тя се засмя.
	— Как можа да кажеш такова ужасно нещо!
	— Ти го надрасна. — Той сви едното си рамо и тихо додаде, така че никой наоколо да не може да го чуе: — Освен това първия път, когато те взех на ръце, ти ме напишка.
	— Несъмнено си го заслужавал! — възмути се сестра му.
	Уест се усмихна.
	— Слава на Бога, надрасна и това.
	— Започвам да мисля, че не биваше да те каня на разходка — нацупи се Синтия. — Изобщо не е толкова приятно, колкото смятах.
	— В такъв случай съм постигнал целта си.
	Тя го изгледа намръщено, преди да насочи вниманието си към двете дами, които яздеха пред тях, склонили глави, издайнически знак, че клюкарстват.
	— А сега замълчи. Онези двете явно имат какво да кажат.
	— Нали осъзнаваш, че твоят брат е информиран за всички важни клюки във висшето общество? Получаваш у дома поне три клюкарски парцала седмично.
	Синтия отхвърли думите му с едно махване на ръката.
	— Не е забавно да ги четеш заедно с останалия свят. Приближи. И се преструвай, че разговаряме.
	— Ние разговаряме.
	— Да, но ако ти говориш, няма да мога да чуя тях. Така че се преструвай.
	Пътеката бе наблъскана с аристократи и дребни благородници, всички дошли тук поради същата причина, както и Синтия, затова цялото проклето множество се движеше с бързината на охлюв, което беше идеално за подслушване. Никога не можеше много да се вярва на слуховете, споделяни на Ротън Роу, отчасти защото всички на Ротън Роу вече ги бяха чували. Въпреки това Уест забави хода на двуколката сега редом с тях, за да може сестра му да слуша разговора на дамите, макар че брътвежът им ни най-малко не го интересуваше.
	— Чух, че тя е хвърлила око на Лангли — каза едната.
	— Той би бил страхотен улов за нея, но не мисля, че виконтът ще се ожени за жена от такова семейство — изрази мнението си другата.
	— „Такова семейство“ — неубедено повтори първата. — Тя е сестра на херцог Лейтън и роднина на Ролстън по линия на съпругата му.
	Внезапно Уест силно се заинтересува от разговора.
	— Те говорят за лейди Джо…
	Той вдигна ръка и Синтия млъкна. За пръв път.
	— Те може и да имат титли, но това не би трябвало да има значение, имайки предвид останалата част от историята. Херцогиня Лейтън от самото начало беше скандална особа.
	— Навсякъде я приемат — изтъкна първата.
	— Разбира се, че ще я приемат. Тя е херцогиня. Богата, при това. Но това не означава, че е желана в светските салони. Италианка. Католичка. И копеле.
	— Каква ужасна жена! — прошепна Синтия, накланяйки се по-близо.
	Само дългогодишният опит възпря Уест да направи същото. Въпросната жена беше лейди Холбърн, злостна клюкарка и ужасна особа, ако можеше да се вярва на слуховете. Другата беше лейди Дейвис, не най-уважаваната гостенка на приемите, но както изглеждаше, в сравнение с дружката си беше истинска светица.
	Разбира се, беше важно да чуе какво говореха двете за Джорджиана. В крайна сметка той й бе обещал да я омъжи, нали? Всички сведения, до които можеше да се добере за мнението на обществото, щяха да му помогнат успешно да изиграе своята роля в тази пиеса.
	Това беше единствената причина, поради която се интересуваше от това, което тези дами казваха.
	— Важното е, че момичето е опозорено. Както и да го кажеш, тя е разпасана. Кой мъж би могъл да бъде сигурен, че наследникът е негов? А и фактът, че парадира с дъщеря си около Хайд Парк, сякаш тя не е копеле и също толкова евтина, колкото самата нея, е… обиден. Само ги погледни…
	Тя беше тук.
	— Каква ужасна жена — повтори Синтия.
	Думите им заглъхнаха, когато дамите пришпориха конете си. Но на Уест вече не му пукаше, тъй като бе твърде зает да търси предмета на техния разговор. Те казаха, че тя беше тук. С дъщеря си.
	И внезапно Уест се изпълни със силно желание да се запознае с момичето.
	Не ги видя на пътя, но предполагаше, че гъстата тълпа от хора правеше трудно да се открие който и да било, въпреки че отхвърли мисълта. Каза си, че той щеше да я забележи. Ако тя беше тук, в което и да е от превъплъщенията й, той щеше да я познае.
	Продължи да търси, обръщайки се да провери дали не беше зад него. Тогава един проблясък на наситено сапфиреносиньо, далече от множеството, привлече окото му. Уест изпусна дъха, който не бе осъзнал, че сдържа. Разбира се, че тя не беше сред останалата част на висшето общество. Тя не желаеше да бъде част от техния свят.
	Стоеше на малко възвишение отвъд дърветата, на фона на Серпантината, редом с нея беше младо момиче и два коня вървяха зад тях. Бяха потънали в разговор и той дълго ги наблюдава, докато момичето не каза нещо и Джорджиана се засмя. Звънко. Дръзко. Сякаш беше някъде насаме, а не пред погледите на половин Лондон.
	Половин Лондон, от който се нуждаеше за своя въжделен брак.
	Уест установи, че неволно се пита какво е било толкова забавно.
	А после се зачуди как би могъл самият той да я развесели.
	Не отклони поглед от нея, когато спря двуколката отстрани на пътя и скочи на земята.
	— Искаш ли да се запознаеш с предмета на техните клюки?
	Синтия слисано го изгледа от височината на седалката.
	— Ти я познаваш?
	— Да — отвърна той, уви поводите около стълба край пътя и навлезе в тревата.
	Запъти се нагоре по склона към мястото, където Джорджиана се разхождаше. Мислено я помоли да остане, да не приближава до онези красиви коне и да се задържи на поляната още малко. Докато я достигне.
	Синтия беше с него, като подтичваше, за да не изостава.
	— Разбирам.
	Той я стрелна с поглед.
	— Какво разбираш?
	— Тя е много красива — усмихна се сестра му.
	Джорджиана беше много повече от това.
	— Не съм забелязал.
	— Аха, не си.
	— Не съм.
	Имаше време, когато щеше да излъже много по-лесно. Преди седмица.
	— Не си забелязал, че лейди Джорджиана Пиърсън, русокоса, стройна и прекрасна на хълма, към която тичаш…
	Той забави крачка.
	— Не тичам.
	— Към която тичаше — уточни тя. — Не си забелязал, че е красива?
	— Не.
	Съзнателно не погледна сестра си, защото не желаеше да види разбирането, изненадата и учудването, които бе доловил в думите й.
	— Разбирам.
	Боже опази от сестри.


>	Глава 9

E>
	… е случай на пожар този вестник ви предупреждава да не разчитате за бягство на конете на граф Голуърт. Те никога не препускат толкова бързо, колкото човек би се обзаложил…
	… Междувременно лейди Дж. продължава да се отдалечава от отвратителния си и напълно неподходящ прякор. Никакъв скандал не се задава този сезон, макар че в действителност авторът на настоящото е донякъде разочарован…
@@	„Скандални страници“, 27 април 1833 г.
E$

	— Кажи ми отново защо се разхождаме тук, а не там долу, при останалите?
	Джорджиана погледна Каролайн, изненадана от въпроса. Този следобед двете бродеха край брега на Серпантината — нещо, което бяха правили десетки пъти преди, когато Каролайн беше в града.
	Но не бяха го правили, откакто Джорджиана бе решила да се омъжи. И през всички тези пъти Каролайн никога не й бе задавала този въпрос — защо тук, а не на Ротън Роу.
	Джорджиана предполагаше, че би трябвало да е подготвена за това. Все пак Каролайн беше на девет и момичетата накрая разбираха, че светът не съществува единствено заради тяхното удоволствие. Накрая научаваха, че светът съществува единствено заради удоволствието на аристокрацията. Следователно Каролайн, толкова близо до тълпата аристократи, нямаше как да не попита.
	— Искаш ли да се разхождаме долу с останалите? — попита Джорджиана, избягвайки първоначалния многозначителен въпрос на дъщеря си.
	Искаше й се дъщеря й да отвърне отрицателно. Не мислеше, че би могла да понесе втренчените погледи, ако бяха излезли на следобедната си разходка с останалия Лондон. Не мислеше, че би могла да понесе как си шепнеха за нея. Как си шепнеха за дъщеря й.
	Да бъде в полезрението им, беше достатъчно лошо.
	— Не — отвърна Каролайн, извръщайки се, за да погледне множеството под тях. — Просто се чудех защо ти не желаеш да бъдеш там.
	Защото по-скоро бих предпочела да прекарам следобеда ритуално жилена от пчели — помисли си майка й. Ала не можеше да го каже на дъщеря си.
	— Защото предпочитам да съм тук — отвърна вместо това. — С теб.
	Каролайн й хвърли невярващ поглед и Джорджиана бе потресена от прямотата на красивото й открито лице — между другото, широко отворените й очи бяха пълни с несвойствено за годините й разбиране.
	— Майко.
	Предполагаше, че тя бе отговорна за това, за разбирането. За факта, че Каролайн никога досега в живота си не се бе държала като връстниците си — тя винаги бе знаела повече, отколкото едно дете би трябвало. Така се получаваше, когато раждането ти е било скандал.
	— Не ми ли вярваш?
	— Вярвам ти, че искаш да прекараш следобеда с мен, но не вярвам, че това е причината да не сме там долу. Двете не са взаимно изключващи се.
	Възцари се кратко мълчание, после Джорджиана каза:
	— Ти си прекалено умна за твое собствено добро.
	— Не — рече Каролайн замислено. — Аз съм прекалено умна за твое собствено добро.
	— Това определено е истина. Би ли ми повярвала, ако ти обещая да те заведа на Ротън Роу следващия път, когато дойдем в парка?
	— Бих — призна Каролайн, — но забелязах, че обещанието зависи от това дали ще дойдем в парка. Точка.
	— Отново ме срази — засмя се Джорджиана.
	Каролайн се усмихна и двете повървяха мълчаливо няколко минути, преди момичето да попита:
	— Защо смяташ да се омъжиш?
	Джорджиана едва не се задави от изненада.
	— Аз…
	— Пишеше го в сутрешния вестник.
	— Не бива да четеш вестници.
	Дъщеря й я изгледа строго.
	— Казвала си ми да чета вестник, откакто се научих да чета. „Уважаваните дами трябва да четат вестници“, нали?
	Сега я хванаха натясно.
	— Е, не би трябвало да четеш нищо за мен. — Джорджиана замълча. — Всъщност как разбра, че статията е била за мен?
	— Моля те. Клюкарските страници се списват така, че да е очевидно. Лейди Дж.? Сестрата на херцог Л.? С дъщеря, госпожица П.? В действителност аз четох за себе си.
	— Ами — запъна се Джорджиана, опитвайки се да измисли подходящото родителско напътствие — не би трябвало да правиш и това.
	Каролайн я погледна с блестящите си зелени очи, едновременно толкова будни и любопитни.
	— Ти не отговори на въпроса.
	— Какъв беше въпросът?
	Каролайн въздъхна.
	— Защо искаш да се омъжиш? И защо сега?
	Тя спря да върви и се извърна с лице към дъщеря си. Нямаше представа какво да каже, но знаеше, че трябва да каже нещо. Никога не бе лъгала дъщеря си и не мислеше, че е правилно да започва сега, когато й бе задала най-трудния въпрос. Реши, че просто ще отвори уста и ще остави думите сами да излязат. Може да не са съвсем ясни, но щяха да дадат отговор на Каролайн.
	Ала по божията милост не й се наложи да ги търси. Защото зад коня на Каролайн Дънкан Уест се появи на възвишението.
	Нейният спасител.
	Отново.
	Дъхът заседна в гърлото й, докато го наблюдаваше как приближава, окъпан в злато, сякаш слънцето го огряваше дори и в този сив ден. Беше безупречно облечен в сив панталон, снежнобяла риза, с вратовръзка и тъмносиньо сако. Пелерината се развяваше около него, правейки го да изглежда още по-внушителен и могъщ.
	Но изведнъж й хрумна, че той всякак би изглеждал внушителен и могъщ. Дължеше се на начина, по който се движеше — с такава увереност, сякаш никога в живота си не бе правил погрешна стъпка. Сякаш светът просто бе създаден да се подчинява на всяка негова прищявка.
	Тя бе родена като дъщеря и сестра на най-влиятелните херцози в Британия, а този мъж, който не беше аристократ — дори не и джентълмен — изглеждаше равен на тях по мощ. Дори ги надминаваше.
	Което със сигурност беше причината да се чувства толкова привлечена към него.
	Не че тази мощ би трябвало да я интересува. Тя самата я притежаваше в изобилие.
	При все това сърцето й бясно блъскаше в гърдите. За да прикрие този шум, който бе сигурна, че всички наоколо могат да чуят, тя жизнерадостно го поздрави:
	— Господин Уест!
	Каролайн й хвърли странен поглед. Може би думите й прозвучаха прекалено въодушевено.
	Подмина реакцията на дъщеря си и насочи поглед към жената до лакътя на Уест. Госпожица Синтия Уест, сестра му, по-малка с десет години, за която се носеха слухове, че е очарователно ексцентрична и разглезена от брат си.
	— Лейди Джорджиана — рече Уест и направи дълбок поклон пред нея. — И госпожица Пиърсън, предполагам?
	Каролайн се изкиска.
	— Правилно предполагате, сър.
	Той смигна на момичето и се изправи.
	— Може ли да ви представя сестра си? Госпожица Уест.
	Госпожица Уест почтително се поклони.
	— Милейди.
	— Моля ви — каза Джорджиана, — няма нужда от подобни официалности.
	— Но вие сте дъщеря на херцог, нали?
	— Да — отвърна Джорджиана, — но…
	— Тя рядко използва тази привилегия — намеси се Каролайн. Джорджиана погледна към Уест. — Човек винаги трябва да се движи с деветгодишни придружителки, за да довършват мисълта му.
	— Напълно съм съгласна — съвсем сериозно отвърна Синтия. — Всъщност обмислях да си намеря подобна придружителка.
	— Сигурна съм, че моята майка с радост ще ме даде назаем.
	Шегата на Каролайн накара малката група да избухне в смях, а Джорджиана изпита огромна благодарност за находчивостта и остроумието на дъщеря си, тъй като не знаеше какво точно да каже на Дънкан Уест, имайки предвид последната им среща, завършила със смъкването на корсажа до кръста й.
	Споменът я застави да се изчерви и тя притисна облечените си в ръкавица пръсти към пламналата буза. Погледна към Уест, надявайки се, че не е забелязал.
	Топлият му кафяв поглед се задържа там, където се бе докоснала.
	Тя отпусна пръстите си.
	— На какво дължим удоволствието от тази среща?
	Думите прозвучаха по-грубо, отколкото бе възнамерявала. По-пискливо. Очите на сестра му се разшириха, както и тези на Каролайн.
	Той не обърна внимание на тона й и отвърна:
	— Ние се разхождахме с двуколката и ви видяхме тук. Реших, че това е много по-добра идея, отколкото още час да пълзим по Ротън Роу.
	— Бих предположила, че ви харесва да пълзите по Ротън Роу. Това не предоставя ли материал за работата ви?
	— Ха! — не се стърпя Синтия. — Като че ли Дънкан се интересува от клюките.
	— Не се ли интересувате? — попита Каролайн многозначително. — Тогава защо ги публикувате?
	— Каролайн — сгълча я Джорджиана с майчинска строгост. — Откъде изобщо знаеш, че господин Уест издава вестници?
	Каролайн засия.
	— Уважаваните дами трябва да четат вестници. Винаги съм предполагала, че това включва и страницата, където изписват имената на служителите. — Насочи поглед към Уест. — Вие сте Дънкан Уест.
	— Да.
	Момичето дълго го изучава.
	— Не сте толкова стар, колкото си представях.
	— Каролайн! — отново се намеси Джорджиана. — Това е неуместно.
	— Защо?
	— Изобщо не е неуместно. — Той се усмихна на дъщеря й и на Джорджиана никак не й се понрави начинът, по който усмивката му я накара да се почувства. Всъщност накара я да се почувства неуверена. — Ще го приема като комплимент.
	— О, би трябвало — ентусиазирано го подкрепи Каролайн. — Мислех, че сте доста стар. Имайки предвид, че сте собственик на толкова различни вестници. Как се оправяте с това? Имате ли брат с титла?
	В главата на Джорджиана зазвъняха предупредителни камбанки, тъй като Каролайн знаеше отчасти истината за „Падналия ангел“: че клубът съществува благодарение на вуйчо й Саймън. Нямаше нужда Уест да проявява любопитство към въпроса й.
	— Каролайн, достатъчно.
	— Де да имахме брат с титла — обади се Синтия. — Всичко щеше да бъде много по-лесно.
	_Не бъди толкова сигурна_, едва не отвърна Джорджиана, но се сдържа.
	— Е, щом не мога да го питам за това, тогава поне мога да попитам защо публикува клюки, ако не го интересуват?
	— Не — отсече Джорджиана. — Ние не задаваме подпитващи въпроси.
	— Ами той го прави, нали? Той е журналист.
	Господ да я пази от деветгодишни момичета, прекалено умни за възрастта си.
	— Тя има право, лейди Джорджиана, аз съм журналист — каза Уест.
	И от трийсет и три годишни мъже, прекалено красиви за тяхно собствено добро.
	— Ето, виждаш ли? — рече Каролайн.
	— Господин Уест просто е любезен — отвърна Джорджиана.
	— Всъщност не бях — вметна Уест.
	— Вие бяхте любезен — твърдо настоя Джорджиана, съжалявайки, че днес не си бе останала у дома. Извърна се към дъщеря си. — Което не е зле и ти някой път да опиташ. Какво се разбрахме за светските събития?
	— Това не е точно събитие — възрази Каролайн.
	— Може да се приеме за такова. Какво се разбрахме?
	Каролайн смръщи вежди.
	— Да не говоря за пиене от черепи?
	Възцари се смайваща тишина, нарушена почти незабавно от дружния смях на Уест и Синтия.
	— О, госпожице Пиърсън! — възкликна дамата накрая. — Вие сте страшно забавна!
	Каролайн засия.
	— Благодаря.
	— А сега ми разкажете за тези красиви коне, може ли? Сигурно сте много добри ездачки.
	И с това Каролайн умело бе избавена от всякаква ситуация, която можеше да завърши със сериозно мъмрене от страна на майка й или дори убийство. Главата на Джорджиана рязко се извъртя, когато я заля смътното усещане, че двамата с Уест нарочно бяха оставени насаме. Не беше свикнала да губи толкова явно.
	Клубът й липсваше.
	Обърна се отново към Уест, който се усмихваше.
	— Пиене от черепи? — попита той.
	Тя махна с ръка.
	— Не питайте.
	Той кимна.
	— Съгласен съм.
	— Сега разбирате защо имам нужда от съпруг. Тя е преждевременно развита за нейно собствено добро.
	— Аз не смятам така, честно. Тя е очарователна.
	— Вие очевидно не сте от отбраното висше общество — подсмихна се Джорджиана. — Кавалерът й стана сериозен и тя внезапно се притесни, че го е обидила. — А и не ви се налага да живеете с нея — бързо додаде.
	— Забравяте, че имам сестра, която е също толкова ексцентрична.
	Думата прилягаше идеално за Каролайн.
	— Кажете ми дали повечето мъже търсят ексцентричност в съпругите си?
	— Аз не съм джентълмен и не бих могъл да знам.
	Някакво чувство избухна в нея, непривично и при все това напълно разпознаваемо. Вина.
	— Не исках да…
	— Знам — прекъсна я Уест. — Но вие сте права. Аз не съм роден джентълмен, Джорджиана. И за вас е по-добре да не го забравяте.
	— Но много добре играете ролята — изтъкна младата жена.
	И действително го правеше, изглеждаше като съвършен джентълмен сега, както и всяка вечер в клуба. Изигра ролята отлично, когато я спаси от вонящите отвратителни прегръдки на Потъл. А през годините, довели до този момент, той никога не й бе отправил неприлично предложение. Нито веднъж.
	— Така ли мислите? — нехайно попита той, докато вървяха бавно зад Каролайн и Синтия, чийто разговор с всяка изминала минута ставаше все по-оживен. — Мислите, че я играх добре, когато се държах грубо с вас в казиното? Когато едва не ви съблякох гола?
	Те се намираха на публично място — насред Хайд Парк. За нищо неподозиращия наблюдател се държаха напълно благоприлично. Никой никога нямаше да узнае, че при думите му я заля гореща вълна, стопляйки я цялата, сякаш отново се намираха в полутъмната ниша в казиното.
	Тя не го погледна, опасявайки се, че той ще разбере какво й бе причинил.
	— Когато исках да направя много повече от това? — добави той, думите му бяха тихи и пълни с обещание.
	Тя също го бе искала. Прокашля се.
	— Може би в крайна сметка не сте чак такъв джентълмен.
	— Уверявам ви, че няма никакво „може би“.
	Джорджиана бе сигурна, че всеки, който ги наблюдаваше, щеше да отгатне какво бе казал той. И какво удоволствие бе изпитала тя. Колко безсрамни бяха и двамата. Погледна към Серпантината, опитвайки се да се престори, че обсъждаха нещо друго. Каквото и да е.
	— Какъв сте тогава?
	Уест дълго остана мълчалив и тя накрая се извърна към него, за да види, че внимателно я наблюдава. Най-после срещна погледа му. Той го задържа за един удар на сърцето. Два. Десет.
	— Мислех, че сте го разбрали в мига, в който се срещнахме. Аз съм пълен негодник.
	И в този момент той наистина беше. А тя пет пари не даваше.
	Всъщност го желаеше още по-силно заради това.
	Двамата продължиха разходката си, следвайки сестра му и дъщеря й, сетне бавно поеха покрай извития бряг на езерото. Тишината продължи толкова дълго, че тя повече не можеше да издържа, питайки се какво си мисли той. Надявайки се, че ще изрази на глас мислите си. Надявайки се, че няма да го стори.
	Затова Джорджиана заговори първа:
	— Съпругата на брат ми веднъж едва не потъна в това езеро.
	Спътникът й не се поколеба.
	— Помня случая. Вашият брат я спаси.
	Това бе началото на една вечна любов. Любов, която не бе завършила с трагедия, а с щастие.
	— Предполагам, че сте писали за това.
	— Вероятно — кимна той. — Доколкото си спомням, тогава „Скандални страници“ беше единственият ми вестник.
	— Преди малко имах разговор с Каролайн, който ме наведе на мисълта, че вестникът все още има значително влияние.
	Дънкан Уест се извърна и погледна към момичетата.
	— О?
	— Да. Както можете да се досетите, тя чете клюкарските страници.
	Той се усмихна.
	— Тя и всяко друго момиче в Лондон.
	— Да, но повечето от момичетата на нейната възраст не четат, че майките им са на лов за съпруг.
	Уест забави крачка.
	— Ах.
	— Много точно казано.
	— И как го коментира тя?
	— Попита защо искам да се омъжа. И защо сега.
	Момичетата доста се бяха отдалечили и двамата с Уест бяха едновременно на публично място и в същото време сами. Противоречиво, както напоследък всичко останало в живота на Джорджиана. Ситуацията беше умишлено провокирана, да, но това не означаваше, че й допадаше.
	Макар че, ако беше изцяло насаме с Дънкан Уест, не беше сигурна какво можеше да се случи.
	Двамата повървяха още известно време в мълчание, преди той да попита:
	— А вие как й отговорихте?
	Младата жена изумено се извърна към него.
	— И вие ли? — Той повдигна рамо, жест, който бе започнала да разпознава. — Знаете ли, че правите така, когато искате човекът насреща ви да си мисли, че не се интересувате от това, което ще каже.
	— Може би не се интересувам. Може би просто съм любезен.
	— И откога любезността включва любопитство и задаване на лични въпроси? — попита тя. — Не се ли поучихте от урока, който преди малко дадох на дъщеря си?
	— Нещо за пиенето от черепи. — Джорджиана се засмя, сварена неподготвена, а той се усмихна бегло. По лицето му се мярна някакво изражение и бързо изчезна, а тя отново почувства, че я залива топла вълна, когато той додаде: — Ами както изтъкна дъщеря ви, аз съм журналист.
	— Вие сте вестникарски магнат — поправи го тя.
	Дънкан Уест се усмихна.
	— И журналист по сърце.
	Тя не можа да сдържи усмивката си.
	— Ах. Отчаян за истории.
	— Не за всички истории. Но за вашата? Доста.
	Думите увиснаха помежду им и сякаш двамата останаха изненадани от тях. Тя бе изумена и объркана. Той сериозно ли говореше? Наистина ли се интересуваше от нейната история? Или просто изпълняваше договорката в замяна на информацията, която му бе обещала? Заради отплатата, която получаваше винаги когато правеше услуга на „Ангела“?
	И защо отговорите на тези въпроси имаха такова голямо значение?
	Той я спаси от въпросите, които се въртяха в ума й.
	— Но днес ще се задоволя с отговор на въпроса на Каролайн. Защо тя искаше да се омъжи.
	Джорджиана поклати глава.
	— Има дузина причини защо трябва да се омъжа.
	— Трябва не означава „искам“.
	— Това е просто начин на изразяване.
	— Съвсем не. Аз не трябваше да ви целувам вчера. Но много го исках. Двете са съвсем различни неща.
	Тя спря, думите я изненадаха и събудиха в нея нещо много по-силно. Желание. Срещна очите му и съзря пламъка в неговите.
	— Вие просто… — Млъкна нерешително. — Не можете просто така да заявявате подобни неща. Сякаш двамата не сме тук, на публично място. В Хайд Парк. В модния час.
	— Това навярно е най-идиотското описание на четири часа следобед, което някога е съществувало — рече той и разговорът се промени.
	Като че ли той не бе произнесъл току-що думата „целувам“ пред погледа на цялата лондонска аристокрация.
	Може би бе сънувала.
	— И така, кажете ми, Джорджиана — подхвана Уест и името й подейства като милувка, макар да вървяха и да ги делеше почти метър — наглед напълно невинна картинка. — Защо искате да се омъжите?
	Въпросът беше изречен тихо и се стече по вените й като топла течност, изпълвайки я със страстното желание да отговори, макар да знаеше, че това не е негова работа. Започна с очевидното:
	— Вече знаете. Нуждая се от титла.
	— За Каролайн.
	— Да. Тя има нужда от закрила и почтена титла. С ваша помощ тя ще я получи, а заедно с нея, надявам се, и бъдеще.
	— И вие очаквате, че Лангли ще бъде добър баща.
	Думите бяха изречени с такава лекота и непринуденост, че замалко да не забележи как сякаш опипваха почвата, търсейки отговор на въпроса, който си бе задавала през целия си съзнателен живот.
	— Ако тя има късмет, да.
	Уест кимна и те продължиха.
	— Разумно. Но всичко това е за Каролайн. Ами вие?
	— Аз?
	— Най-важното се съдържа във въпроса, Джорджиана, защо вие искате да се омъжите?
	Вятърът се изви отново и до нея достигна уханието му — сандалово дърво и още нещо, нещо чисто и изцяло мъжко. По-късно щеше да си каже, че ароматът я бе заставил да каже истината.
	— Защото нямам друг избор.
	Истината в думите я шокира и тя пожела да ги върне обратно. Искаше й се да бе казала нещо друго, нещо по-дръзко и предизвикателно. Но не го бе направила. Вместо това той й бе задал въпросите си и бе разголил душата й. Бе извадил на показ нейната уязвимост. Въпреки че тя беше най-могъщият човек в Британия, който господстваше през нощта, тук, през деня, тя все още беше само жена, с женски права. И с нищожна женска сила.
	През деня тя беше майка с дъщеря и се нуждаеше от помощ.
	Разбира се, той не знаеше всичко това. Знаеше, че тя е опозорена, но не доколко можеше да бъде погубена. И макар да долови истината в думите й, Уест не ги разбираше напълно. Но той не продължи да я притиска, а вместо това попита:
	— И защо точно сега?
	И преди й бе задал същия въпрос. В нощта, когато се бяха срещнали на терасата на бала в Уъртингтън. В нощта, когато той бе срещнал Джорджиана. Тогава тя не му бе отговорила. Но сега заговори без колебание, а погледът й потърси Каролайн, която вървеше пред тях.
	— Тя се нуждае от повече от това, което аз мога да й дам.
	Уест повдигна вежда.
	— Тя живее с брат ви. Предполагам, че не се нуждае от толкова много неща.
	Джорджиана дълго не откъсна поглед от дъщеря си, споменът се върна, ярък и почти съкрушителен.
	— Не е точно така. Тя заслужава да има собствено семейство.
	— Разкажете ми — подкани я той.
	Думите му бяха нежни, топли и изкушаващи, караха я да копнее да бяха някъде другаде, където тя щеше да се сгуши в топлината му и напълно да му се подчини.
	— Точно след Нова година — заговори Джорджиана — я посетих в имението на брат ми.
	Събралите се роднини едва я бяха удостоили с поглед, повече заинтересувани от необичайно топлия зимен ден, отколкото от ексцентричната леля, която често се появяваше по необичайно време, облечена в бричове и ботуши.
	Но Каролайн бе забелязала.
	— Тя беше изненадана да ме види.
	— Не я ли виждате често?
	Джорджиана се поколеба, обзета от вина.
	— Имението… далече е от „Мейфеър“.
	— На другия край от света, в който вие живеете. — Съвсем точно. Младата жена едновременно обожаваше и ненавиждаше разбирането в думите му. — Какво се случи?
	Тя се опита да обясни, осъзнавайки, че историята може би звучи банално. Маловажно.
	— Нищо особено.
	Той не прие отговора.
	— Какво се случи?
	Джорджиана повдигна рамо. Отпусна го, надявайки се, че движението ще прикрие срама й от спомена.
	— Мислех си, че тя ще се зарадва да ме види. Но вместо това тя беше смутена. Вместо да изтича с усмивка при мен, тя примигна насреща ми и попита: „Какво правиш тук?“.
	Той издиша и Джорджиана си помисли, че долови разбиране във въздишката му, ала не посмя да го погледне. Не се осмели да попита.
	— Бях толкова смяна от въпроса. В крайна сметка аз съм нейна майка. Не би ли трябвало да съм там? Не беше ли това моето място? С нея? — Поклати глава. — Бях бясна. Не на нея, а на себе си.
	Тя спря, потънала в спомена за начина, по който Каролайн се бе усмихнала, сякаш Джорджиана беше добре дошъл непознат.
	И точно това беше тя. Не майка. Не и по начина, по който една жена трябваше да бъде. Тя беше толкова загрижена, че ще опетни дъщеря си с репутацията си, че се бе примирила да играе второстепенна роля в живота на Каролайн.
	Никога вече.
	Не и ако зависи от нея.
	— Аз никога… — започна Джорджиана. Млъкна. Уест, безкрайно търпелив, не заговори. Несъмнено тъкмо това го бе направило толкова забележителен журналист. — Аз никога не съм имала чувството, че принадлежа там — наруши тя мълчанието.
	Защото не принадлежеше там.
	Двамата продължиха да вървят още известно време.
	— Но това не означава, че не бихте могли да принадлежите там.
	— Първо трябва да го искам.
	Той разбра.
	— Опустошителната борба между това, което човек желае, и това, което трябва да желае.
	— Тя заслужава да има семейство — настоя Джорджиана. — Уважавано семейство. С дом.
	— И… — Замълча, обмисляйки останалата част от изречението. — Не знам. — Търсеше нещо, което беше белег на нормален живот, и най-накрая се спря на: — Котка. Или нещо, което обикновените момичета имат.
	Сякаш това не звучеше напълно идиотски.
	Ала той, изглежда, не мислеше така.
	— Тя не е обикновено момиче.
	— Но би могла да бъде.
	Ако не бях аз. Последното остана неизречено.
	— И вие смятате, че титлата на Лангли ще я направи такава.
	Титлата беше средство за постигане на целта. Нима той не можеше да го разбере?
	— Да, смятам.
	— Защото Чейс не ви иска.
	Думите я шокираха, неочаквани и неприятни. Пълни с гняв заради нея, осъзна тя.
	— Дори и Чейс да ме иска.
	Уест вдигна ръка и тя долови раздразнение в жеста.
	— Не можете да ме убедите, че той не е аристократ. Богат и влиятелен мъж като него. Защо иначе ще пази самоличността си в такава тайна?
	Тя остана мълчалива. Не можеше да рискува да издаде каквото и да било.
	— Той би могъл да ви даде всичко, което търсите, но дори сега, когато той ви изоставя, без да го е грижа какво ще стане с вас, когато ви хвърля като плячка в устата на вълците на обществото, вие го защитавате.
	— Нещата не стоят така — възрази тя.
	— Значи, го обичате. Но нито за миг не вярвате, че той не е виновен, задето ръцете ви са вързани. Той би трябвало да се ожени за вас. Да използва влиянието и властта си, за да ви подкрепи.
	— Ако той можеше…
	Тя остави думите да заглъхнат, надявайки се, че той няма да долови лъжата в тях.
	— Той женен ли е?
	Тя не отговори. Как би могла?
	— Разбира се, че няма да ми кажете. — Той се усмихна, но усмивката не достигна очите му. — Ако е, значи, е мръсник. А ако не е…
	Уест не довърши.
	— Какво? — подкани го тя.
	Уест извърна глава към водите на езерото, застинали и сребристи под мартенската светлина. За миг Джорджиана си помисли, че няма да й отговори. И тогава той каза:
	— Ако не е, значи, е глупак. — Думите секнаха дъха й, а той отново се извърна към нея и срещна погледа й. — Напоследък установявам, че той все по-малко и по-малко ми се нрави.
	— Дори и той да не е женен, аз не го искам — заяви тя, ненавиждайки думите. Ненавиждайки лъжата, с която бяха пропити. Че Чейс е някой друг. Че Чейс е някакъв мистериозен, всемогъщ мъж, на когото и двамата бяха задължени.
	— Не, вие искате Лангли — промърмори той.
	_Аз искам теб._ Тя преглътна думите. Откъде се бяха взели?
	— Той е добър избор. Добър. Почтен.
	Безопасен.
	— С титла — додаде Уест.
	— И това — съгласи се тя.
	Двамата повървяха дълго в мълчание.
	— Знаете, че не е избор, ако има само един мъж в списъка — каза той накрая. — Вие би трябвало да имате избор — додаде, когато тя не отговори.
	Би трябвало.
	Ала нямаше.
	В края на сезона щеше да бъде омъжена. Независимо дали Лангли щеше доброволно да се съгласи, или щеше да бъде принуден, той щеше да се ожени за нея. Той беше избран заради качествата му. И заради тайната му, която тя нямаше да се поколебае да използва, ако се наложи.
	Нямаше значение, че някак си нещо нарушаваше хармонията между Чейс, Ана и Джорджиана и че в тази ситуация от изнудването й се повдигаше. Това беше единственият начин.
	Изборът беше фарс.
	Но тук, в този момент, тя имаше един. Уест я желаеше. И тя го желаеше. И тук, сега, тя имаше избор.
	Можеше да има това, което трябваше да я съпътства през целия й живот… или да има това, което искаше в момента.
	Или навярно би могла да има и двете.
	Защо да не се наслади на момента с Уест? Той беше идеален партньор — знаеше нейните тайни, — но не и цялата истина. Знаеше, че тя беше Ана и Джорджиана, знаеше защо си търси съпруг, беше инструмент в търсенето. Имаше нещо извънмерно освобождаващо в идеята, че той можеше да е нейният избор. Сега. Преди да няма друга възможност, освен да избере друг.
	Внезапно всичко й се изясни.
	— Имате ли любовница?
	Изтърси въпроса без никакво хитруване, което я ужаси. Къде се бе дянала най-изкусната лондонска куртизанка? И което беше много по-важно, къде беше всесилният и самоуверен Чейс?
	Идеше й да се хвърли в Серпантината.
	Защо този мъж имаше такъв потресаващ ефект върху нея?
	Веждите му се извиха нагоре при въпроса й, но той някак си, слава богу, несъмнено бе устоял на изкушаващото желание да се присмее на любопитството й.
	— Нямам.
	Тя кимна веднъж и продължи да върви край брега на езерото.
	— Питам само защото не бих желала да… престъпя допустимите граници.
	Защо думите й идваха толкова трудно?
	Защото той я наблюдаваше. Можеше да го види с крайчеца на окото си. Щеше да я погледне с още по-огромен интерес, ако успее да изрече проклетите думи.
	Мисълта не й помогна.
	— За бога, Джорджиана, окуражавам ви да ги престъпите. Колкото желаете.
	Тя пое дълбоко дъх. Сега или никога. Напред или завинаги тук.
	— Предлагам споразумение. Не дългосрочно. Това би било глупаво. И неуважително.
	И неразумно, тъй като всяко дългосрочно общуване с Дънкан Уест със сигурност ще я накара да го иска повече, отколкото би трябвало.
	Отново онези думи.
	— Продължавайте — беше единственият му отговор.
	Младата жена спря. Извърна се към него. Опита да се държи като собственик на един от най-престижните лондонски мъжки клубове.
	— Вие казахте, че сте искали да ме целунете.
	— Да не би желанието ми да е било неясно?
	Тя не обърна внимание на притока топлина, залял я при думите.
	— Не беше. И също така сте искали да направите и други неща.
	Погледът му потъмня.
	— Голям брой други неща.
	Изявлението предизвика странни неща в стомаха й. Тя кимна.
	— Тогава аз предлагам да направим онези неща.
	Една от златистите му вежди се изви нагоре.
	— Наистина ли?
	Обзе я срам, но тя призова цялата си дързост.
	— Да. Вие нямате любовница. Нито пък аз.
	Това го изуми.
	— Надявам се, че не.
	Тя наклони глава на една страна и заговори като Ана, чувствайки се много по-уверена и силна сега, когато предложението бе направено.
	— Не виждам причина защо да нямам, докато се омъжа за Лангли. Дискретно, разбира се.
	— Разбира се.
	— Мисля, че вие сте подходящ.
	_Като любовница._
	— Нали не мислите, че бих използвала думата господар*. Сега той направо се сащиса. Очевидно. Тя се наслаждаваше на мига. Особено когато той измърмори:
	[* Непреводима игра на думи; mistress, освен „любовница“, на английски означава и „господарка, владетелка, повелителка“, a master — „господар, собственик“. — Б.пр.]
	— Със сигурност би трябвало да се чувствам обиден.
	Джорджиана се засмя, внезапно чувствайки се като пусната на воля от разговора.
	— Хайде сега, господин Уест, аз не съм нежно цвете. Не бяхте ли вие този, който каза, че би трябвало да имам избор?
	Той присви очи насреща й.
	— Аз имах предвид във вашето дългосрочно бъдеще.
	— Аз вече избрах дългосрочното си бъдеще. А сега избирам близкото бъдеще — рече тя и пристъпи по-близо, заставайки на крачка от него. Снижи гласа си до шепот: — Избирам вас.
	При думите той се раздвижи и за един миг тя си помисли, че ще я сграбчи и ще я притегли по-близо. Нямаше да се възпротиви. Но Уест се спря, навярно осъзнал, че се намират на публично място. Ала това не направи момента по-малко вълнуващ. Джорджиана никога досега не бе била близо до мъж, който я желаеше толкова силно и въпреки това бе изпълнен с такава силна воля да й устои.
	Тя се усмихна.
	— Разбирам, че приемате.
	— При едно условие — каза той и скръсти ръце пред гърдите си, извръщайки гръб към вятъра, духащ над езерото, защитавайки я от студа.
	— Назовете го.
	— Докато сте в моето легло, няма да сте в неговото.
	Чейс.
	Не беше трудно да приеме условието.
	— Съгласна.
	Дънкан Уест явно се поколеба заради лекотата, с която бе приела, и младата жена се запита дали не се бе издала прекалено много. Но после видя емоцията, прекосила лицето му. Недоверие.
	Той смяташе, че тя е жената на Чейс.
	Това не би трябвало толкова да я разстройва. Не би трябвало да се гневи, че той й нямаше доверие. Че не й вярваше. В крайна сметка тя лъжеше дори когато му казваше истината.
	Но я разстрои. Защото повече от всичко на света искаше това да бъде истинско. Заговори отново, готова да го убеждава:
	— Ние не сме…
	— Приемам — прекъсна я той.
	Заля я облекчение.
	Тогава той каза:
	— Започваме утре вечер.
	И облекчението се превърна в желание.
	— Аз… — поде тя, но той отново я спря.
	— Аз определям правилата.
	При думите тя леко потръпна, макар мислено да се заричаше, че няма никакво намерение да му позволи той да контролира ситуацията.
	— Идеята беше моя.
	Уест се засмя с нисък и дрезгав смях.
	— Уверявам ви, че тази идея ми бе хрумнала дълго преди да хрумне на вас.
	Извика на сестра си, която тутакси се извърна. Посочи към двуколката и тя предаде поводите на коня на Джорджиана на Каролайн, за да се запъти към екипажа. Уест отново насочи вниманието си към своята спътница и повтори:
	— Аз определям правилата.
	Веждите й се сключиха.
	— Това не ме интересува особено.
	Устните му се извиха в лека усмивка.
	— Обещавам ви, че ще ви заинтересува.
	С тези думи си тръгна и пое надолу по хълма.
	— Господин Уест! — извика тя след него.
	Не беше сигурна какво ще му каже, но при все това знаеше, че искаше той да се обърне. Да я погледне още веднъж.
	И той го направи.
	— Имайки предвид последния обрат на събитията, мисля, че би трябвало да ме наричаш Дънкан, не смяташ ли?
	Дънкан. Беше прекалено интимно. Дори и след като тя му бе предложила. Може би тъкмо защото тя му бе предложила. Мили боже. Тя му бе предложила. Ако ще е гарга, да е рошава.
	— Дънкан.
	Той бавно се усмихна с вече познатата й вълча усмивка.
	— Харесва ми как звучи.
	По страните й бавно запълзя руменина и тя с все сили се опита да я възпре. Не успя. Едното ъгълче на устната му се повдигна.
	— И това ми харесва. Няма нищо от Ана в този цвят. Нищо фалшиво.
	Руменината се засили.
	Изведнъж осъзна, че той сякаш знаеше прекалено много за нея. Виждаше твърде много.
	Тя отчаяно затърси нещо, което да възвърне равновесието на силите помежду им.
	— Къде си бил? Преди да дойдеш в Лондон?
	Дънкан застина и мигом я озари прозрение — нещо във въпроса го притесни. Разбра, че в неговото минало имаше нещо, с острото чувство на човек, който многократно се бе сблъсквал с истините и лъжите. Нещо, за което инстинктите му заповядваха да излъже.
	— Съфолк.
	Не беше лъжа, но не беше и цялата истина.
	И той не остана, за да чуе следващите й въпроси.
	— Утре вечер — рече и думите не търпяха отказ.
	Тя кимна, обзета от смесица от сладостно предусещане и смут.
	— Утре вечер.
	Той отново се обърна и закрачи, а тя остана да наблюдава отдалечаващата му се фигура, докато дългите му крачки скъсяваха разстоянието между него и сестра му, която вече бе изминала половината път до двуколката. Утре вечер.
	Какво бе направила?
	— Майко?
	Каролайн прекъсна мислите й и Джорджиана погледна дъщеря си, намираща се на няколко крачки от нея, следвана от двата коня.
	Джорджиана се насили да се усмихне.
	— Да се връщаме ли? Достатъчна ли ти беше разходката?
	Каролайн погледна към отдалечаващия се Уест — Джорджиана нямаше да мисли за него като Дънкан, беше прекалено лично, — сетне към майка си.
	— Достатъчна беше.
	Тя щеше да се омъжи за друг мъж. Щеше да даде на Каролайн света, който заслужаваше. Възможността, която заслужаваше. Но нима бе прекалено да пожелае междувременно да намери миг удоволствие за себе си?
	Кому би навредило това?


>	Глава 10

E>
	… Този вестник узна от достоверен източник, че един известен обеднял аристократ се интересува от дама с много богата зестра. Макар да не можем да потвърдим намеренията на въпросния лорд, можем със сигурност да заявим, че преди две нощи двамата прекараха четвърт час заедно на тъмна тераса. Получихме уверение, че макар лорд Л. да се е държал като безупречен джентълмен, няма да му се наложи още дълго да бъде такъв…
	… Наистина има малко двойки, които да обожаваме повече от маркиз и маркиза Р. Измина повече от десетилетие, откакто ги наблюдаваме толкова явно да се изпиват с очи, но тази гледка никога няма да ни омръзне. Носят се слухове, че дори фехтуват заедно…
@@	Клюкарските страници на „Британия през седмицата“, 29 април 1833 г.
E$

	Статиите започваха да дават плод.
	Джорджиана бе танцувала с петима потенциални ухажори на бала в Боуфедърингстоун, включително с трима обеднели зестрогонци, престарял маркиз и един граф със съмнително потекло. А нощта още не бе преполовила.
	Сега, когато оркестърът почиваше, тя стоеше до масата с освежителните напитки в другия край на залата с виконт Лангли, несъмнено в очакване музиката да засвири, за да могат двамата да танцуват и тя да направи следващите стъпки в затвърждаването на бъдещата си роля като виконтеса.
	Може би й оказваха внимание, защото херцог Лейтън бе повикал на помощ всичките си приятели, за да помагат за женитбата на сестра му. Сред гостите на бала бяха херцогът и херцогинята, роднините на херцогинята, включително и маркиз и маркиза Ролстън, както и лорд и лейди Николас Сейнт Джон.
	Или може би беше заради собствениците на „Падналия ангел“, които също присъстваха, въпреки че подкрепата им беше не чак толкова публична. Но при все това те бяха тук, което беше истинско чудо, тъй като нямаше много неща, които по-малко да радваха маркиз Бърн и граф Харлоу, отколкото светските приеми. Въпреки това те бяха тук, изправени в залата като мълчаливи стражи.
	А може би беше заради съпругите им — всяка от тях със завидни качества и способности, ново поколение аристократки. Някои със скандална, а други с безупречна репутация в обществото.
	Можеше да се дължи на всяко едно от тези неща, но Уест знаеше истината.
	Беше заради клюкарските колонки.
	Ала вестникарският магнат не бе сигурен какви чувства изпитваше към техния успех.
	Той стоеше и наблюдаваше цялата сцена, видя как лейди Боуфедърингстоун, най-отявлената клюкарка и един от стълбовете на старото поколение аристократи във висшето общество, повдигна лорнета си и стрелна едва доловим поглед към мястото, където стоеше Джорджиана. Остана така известно време, после свали лорнета, кимна и отново се извърна към свитата си от дами, несъмнено за да обсъдят новото попълнение в балната й зала.
	Беше забележително, че Джорджиана бе поискала подкрепата на Уест, имайки на своя страна цяла тълпа от благородници и благороднички — онези, които се бяха измъкнали от безбройните капани на обществото по време на своя скандален път към приемането.
	Но на света нямаше нещо по-опасно от неомъжена жена, обвита в скандал.
	Така е било, когато Ева е вкусила ябълката, когато Йезавел* гримирала лицето си, когато Агар** си легнала с Авраам.
	[* Юдейска царица, съпруга на цар Ахав, причинила смъртта на мнозина, убита през 842 г. пр.Хр. — Б.пр.]
	[** Слугиня от египетски произход, родила от Авраам Исмаил, родоначалник на малките племена на бедуините, завладели т.нар. Арабска пустиня между Ханаан и Древен Египет. — Б.пр.]
	Той я наблюдаваше как тя повдигна чашата с шампанско до устните си и отпи. Когато отпусна чашата и се усмихна на кавалера си, Уест си представи как тези устни блестят от останалите капки вино, представи си как пие от тях.
	Може и да бяха минали дни от тяхната целувка, но той все още усещаше вкуса й и всеки път, когато помислеше за нея или я зърнеше, изпитваше все по-голямо нетърпение балът да свърши и нощта да започне. Той просто изчакваше момента, когато ще може да я докосне.
	Лангли сложи ръка на лакътя й и я поведе към дансинга за следващия танц.
	Уест започваше да намразва Лангли.
	Да ненавижда непринудената усмивка на виконта и безупречно ушития му костюм и съвършената вратовръзка. Все по-малко му се нравеше начинът, по който мъжът се движеше, сякаш беше роден за това място, за този свят и навярно за тази жена. Нямаше никакво значение, че мисълта бе безкрайно нелогична, тъй като Лангли беше роден за всички тези неща.
	И определено започваше да ненавижда умението, с което благородникът танцуваше. С естествена грация и елегантни движения, присъщи на истински джентълмен. Както и начина, по който Джорджиана му се усмихваше, вдигнала глава към него, докато се въртяха по дансинга — не вдигнала глава, коригира се Уест, тъй като Лангли беше на ръст колкото нея, а не по-висок.
	Опита се да възпре намръщената си гримаса. Никак не му харесваше колко красива двойка бяха двамата. Колко лесно бе да си ги представи като едно цяло.
	Колко лесно бе да заключи, че ще имат красиви деца.
	Не че го беше грижа за децата им.
	Тя срещна погледа му и той изтръпна от удоволствие. Тази вечер беше много красива. Въпреки че беше на двайсет и шест, тя беше по-свежа от присъстващите жени. Направо сияеше на светлината на свещите, копринената й рокля блестеше, докато Лангли я въртеше из залата, златистите й къдрици галеха вдлъбнатината, където изящната шия срещаше рамото й. Мястото, което ухаеше на ванилия и Джорджиана. Мястото, което възнамеряваше да оближе следващия път, когато останат сами.
	Кимна й, а тя се изчерви и мигом отмести поглед. Искаше му се да ликува с успеха си. Тя го желаеше. Беше готов да се обзаложи, че го желаеше почти толкова силно, колкото и той нея.
	И тази вечер двамата щяха да имат това, за което копнееха. Умираше от нетърпение да я докосне. Почти не бе мислил за нищо друго, откакто предишния ден в парка тя се бе извърнала към него и бе промълвила: „Избирам вас“. Господи, как жадуваше да я вдигне в обятията си, да я отнесе до най-близкия гъсталак, да я разсъблече върху тревата и да люби всеки сантиметър от тялото й с всеки сантиметър от своето, да прати по дяволите света, в който тя се бе родила и в който бе избрала да живее.
	_Избирам вас._
	Нямаше значение, че навярно бе казвала тези думи на десетки мъже в живота си. Че навярно познаваше тяхната сила и умело я използваше.
	Когато му ги бе казала, той беше неин. На мига. Изпълнен с безброй фантазии как да я направи своя. В най-добрия случай желанието му можеше да се нарече примитивно — той я искаше. Изцяло.
	И тази нощ щеше да я има.
	— Получи ли бележката ми?
	Уест застина при думите, сетне бавно се извърна, за да се намери лице в лице с граф Тремли, застанал до рамото му.
	— Да.
	— Не си написал статията, която обсъждахме.
	Войната в Гърция. Поддръжката на Тремли за врага.
	— Имах работа.
	— Хазартът и светските приеми не са работа. Не обичам да ме пренебрегват. Постарай се да го запомниш.
	Всичко в думите му вбеси Уест, но той знаеше, че графът го предизвиква.
	— Сега ти обръщам внимание.
	— Защото е достатъчна само една моя дума и всеки един от присъстващите тук ще бъде щастлив да види как увисваш на бесилото.
	Уест ненавиждаше истината в думите — факта, че независимо от причините, поради които го бе сторил, независимо от резултатите от действията му, независимо от властта, която сега притежаваше като вестникарски магнат, той не беше един от тях.
	Никога нямаше да бъде.
	Изтика мисълта и се извърна отново към балната зала, преструвайки се, че не му пука, както се отнасяше вече повече от десет години към този свят, който никога нямаше да бъде негов.
	— Какво искаш?
	Зададе въпроса, докато покрай тях минаваха група млади мъже, очевидно търсещи място, където да поиграят на карти, за да убият по-лесно времето на бала, на който майките им ги бяха принудили да присъстват. Неколцина от тях се обърнаха, за да поздравят Тремли и Уест, очевидно без да намират нещо странно в двамата мъже, увлечени в разговор.
	И двамата заемаха важно положение — Тремли като съветник на крал Уилям, а Уест като вестникар, на когото голяма част от обществото бе задължено. Имаше само още един мъж, който споделяше тяхното влияние.
	Мъж, който Тремли бе дошъл да обсъди.
	— Искам Чейс.
	Уест се засмя.
	— Не виждам нищо смешно — процеди Тремли.
	Уест повдигна вежда.
	— Ти искаш Чейс.
	— Точно така.
	Дънкан Уест поклати глава.
	— Ти и останалата част от света.
	Тремли се подсмихва.
	— Може и да го иска, но останалата част от света не притежава теб.
	Това беше самата истина. Десет години Уест предаваше информация за обществото на Тремли, който го изнудваше в замяна на мълчанието си за миналото на Уест. За тяхното общо минало.
	И всеки ден всяко късче информация, което той споделяше и публикуваше, малко по малко убиваше Уест. Той отчаяно копнееше да се измъкне от хватката на този зъл човек. Отчаяно искаше да се добере до информацията, която щеше да го освободи.
	Дългите години опит му помагаха да не издаде яростта и безсилието, които всеки път го завладяваха, когато Тремли беше наблизо.
	— Защо Чейс?
	— Хайде сега. — Тремли изрече думите с тих, почти шеговит той. — Има само двама мъже в Лондон, чиято власт почти се равнява на моята. Единият от тях е джоба ми. — Уест стисна юмруци, докато графът продължи: — Другият е Чейс.
	— Това не е достатъчно, за да се захвана с него.
	Тремли се изсмя със студен смях, пълен с ненавист.
	— Харесва ми, когато си мислиш, че имаш избор. Той се интересува от жена ми. Не обичам да ме заплашват.
	В гърдите на Уест избухна гняв, когато си помисли за отношението на Тремли към съпругата му.
	— Чейс не е единственият мъж, който може да те заплаши.
	— Със сигурност нямаш предвид себе си. — Когато Дънкан не отговори, графът продължи: — Ти не можеш да ме унищожиш, Джейми.
	Прошепнатото име, с десетгодишна давност и неизползвано, изпълни Дънкан със смут. Накара го да закопнее да изтрие от лицето на земята самодоволния граф. Да пожелае с цялото си сърце да се сдобие с информацията, която лейди Тремли бе предоставила в замяна на членството си в „Падналия ангел“.
	Той пое дълбоко дъх. Насили се да запази спокойствие.
	— Мислиш ли, че досега не съм се опитал да проуча Чейс? Мислиш ли, че не осъзнавам как ще хвръкнат продажбите на вестниците ми, ако разкрия самоличността му? И макар да съм поласкан от твоята увереност, уверявам те, че дори аз не мога да получа достъп до Чейс.
	— Но проститутката може.
	Думите — думата — го разлюляха и единствено пълната бална зала попречи на Уест да забие юмрука си в самодоволното лице на графа.
	— Нямам представа за кого говориш.
	— Когато решиш, може да си много досаден — въздъхна аристократът, преструвайки се, че проявява интерес към танцуващите двойки, носещи се покрай тях. — Много точно знаеш за кого говоря. За жената на Чейс. Сега очевидно изоставена. И предоставена на теб.
	Усет се скова от описанието, сякаш тя не беше нищо повече от дрънкулка, която мъжете си подхвърляха. От начина, по който този мръсник говореше за нея — като за нещо евтино, използвано и нежелано.
	За бога, тя беше дъщеря на херцог.
	Но не и за Тремли. Както и за останалата част от Лондон.
	— Няма смисъл да отричаш — продължи графът. — Половината виеше общество те е видяло да я замъкваш в частна стая в казиното преди няколко вечери. Чух три различни истории как Ламонт те заварил да й запряташ полите. Или май тя ти е сваляла гащите?
	Идеше му да изреве от гняв при тази обида. Ако някой друг се осмелеше да говори по този начин, Уест щеше да го пребие. Негодникът щеше цяла седмица да ближе раните си, нанесени от юмруците му. И щеше с години да страда от перото му.
	Но Тремли беше в безопасност от яростта на Уест, защото той прекалено добре знаеше как бе използвана в миналото. За какво беше борбата. И каква беше победата.
	Затова, вместо да го пребие до смърт, Уест каза:
	— Би трябвало да внимаваш как говориш за дамата.
	— Охо, сега тя е дама? Проститутката — той натърти вулгарната дума — сигурно е страхотна между чаршафите, след като толкова я възхвалявате. — Тремли отново извърна поглед към него. — Пет пари не давам какво правиш с нея. Но първо и най-вече тя е проститутката на Чейс. И ти ще откриеш за мен неговата самоличност.
	Един ден щеше окончателно да съсипе този мъж и щеше да се почувства великолепно.
	Графът сякаш отгатна мисълта му.
	— Всичко това ти е отвратително, нали? — рече той, внимателно наблюдавайки Уест. — Ненавиждаш факта, че имам такава власт над теб. Че само с едно свое дихание мога да те смажа. Че си свързан с мен. Завинаги.
	„Ненавист“ беше прекалено слаба дума за това, което Уест изпитваше към Тремли.
	— Завинаги е много дълго време.
	— Сигурен съм, че ще разбереш колко вярно е това твърдение, ако някога бъдеш разкрит. Казвали са ми, че в затвора завинаги е още по-дълго.
	— А ако не мога да открия самоличността му?
	Тремли се извърна и Уест проследи как погледът му прескачаше по събралото се виеше общество, откривайки съпругата си всред танцуващите двойки. Уест забеляза окото на дамата, пожълтяло по края. Отне му един миг, за да осъзнае, че всъщност Тремли не гледаше към съпругата си; партньорът й я обърна, разкривайки двойката зад нея. Жената зад нея.
	_Синтия._
	— Тя е хубаво момиче.
	Кръвта на Уест се вледени при заплахата.
	— Няма да я закачаш. Това винаги е било споразумението ни.
	— Беше. И все още е. В крайна сметка бедното дете не знае истината за своя идеален брат, нали? Какво си направил? Какво си взел?
	Думите представляваха студена, блестящо формулирана заплаха. Уест не погледна към графа. Не можеше да гарантира, че ако го стори, няма да нападне мерзавеца. Вместо това слушаше речта на Тремли.
	— Би било жалко, ако й кажат истината. Какво ще си помисли тя тогава за теб? За безукорния си брат?
	Беше съвършена заплаха. И в никакъв случай напразна. Тя не застрашаваше бъдещето на Уест. Но беше достатъчна Тремли напълно да го контролира, без дори да се налага графът да отправя своята по-голяма и постоянна заплаха.
	Той не заплашваше да издаде тайните на жертвата си. Заплашваше да издаде тези на Синтия.
	— Не можеш да спасиш всички жени на този свят, Джейми.
	Гневът се разгоря, горещ и почти непоносим. Думите прозвучаха тихо, наситени със злокобно обещание.
	— Един ден ще те унищожа. Ще го направя заради себе си, да, но и заради всички останали, които някога си наранил.
	Тремли презрително се усмихна.
	— Какъв герой. Борещ се с вятърни мелници. Все още си момчето, което не може да победи. — Думите бяха предназначени да накарат Дънкан да се почувства по-слаб и безпомощен. — Не ми пука колко пари или влияние имаш, Джейми, аз разполагам със закрилата на краля. И ти си на свобода единствено заради моето благоволение.
	При тези думи Дънкан отново се почувства дете, гневен и нетърпелив да влезе в битка. Отчаяно желаещ да победи. Толкова отчаяно жадуващ за различен живот, че беше готов да го открадне.
	Не каза нищо.
	— Така си и мислех — заключи събеседникът му и се отдалечи.
	Уест го проследи с поглед как се приближи до една млада жена, дъщеря на херцог, и я покани на танц. Тя се усмихна и прие предложението, навеждайки се в дълбок поклон. Несъмнено знаеше, че един танц с граф Тремли, доверения съветник на крал Уилям, само ще повиши цената й на брачния пазар.
	Каква ирония, че аристокрацията не забелязваше мръсниците в редовете си — само титлите им.
	Трябваше да разбере какво знаеше Чейс за Тремли. Незабавно.


	Беше пила прекалено много.
	Това не беше планирано. Всъщност беше дори неочаквано. Разбира се, тя можеше да пие уиски с най-големите пиячи. Беше пила уиски с най-големите пиячи.
	Но тази вечер бе изпила твърде много шампанско. А шампанското, както знаеха всички, живели след Мария Антоанета, се поемаше леко и приятно като ухание, но предизвикваше нещо съвсем различно, след като влезеше в теб.
	Тя се замисли. Дали беше Мария Антоанета с шампанското?
	Нямаше значение. Това, което имаше значение, беше, че тя бе погълнала прекалено много шампанско, а сега от нея се очакваше да танцува. А по-късно се очакваше да прави нещо съвсем различно.
	Неща, които искаше да направи. С Дънкан Уест.
	Неща, които бе предложила да направи.
	Неща, които се ужасяваше, че няма да може да направи правилно.
	Ала всички тези мисли бяха за друго време. Сега всичко, което трябваше да направи, беше да танцува.
	Слава богу, че виконт Лангли беше отличен танцьор.
	Това не би трябвало да я изненадва, тъй като той беше безупречно възпитан — чаровен, забавен и изключително приятен събеседник, — но Джорджиана винаги се изненадваше, когато виконтът я завърташе из балната зала без нито една погрешна стъпка, без да обръща внимание на факта, че тя не беше особено добра партньорка на този етап от вечерта.
	Не мислеше, че някога бе танцувала с толкова атлетичен танцьор.
	Беше се наслаждавала на това преди и може би щеше да се наслаждава и тази вечер, ако не беше изпила толкова много шампанско, което никога нямаше да си позволи, ако не беше толкова дяволски съсредоточена върху друг мъж, който не танцуваше. Наистина, Дънкан Уест не бе помръднал от мястото си в другия край на балната зала, откакто преди час бе пристигнал в Боуфедърингстоун Хаус. И тази негова неподвижност правеше още по-трудна задачата й да го наблюдава, без да бъде забелязана.
	При все това, когато срещна погледа му през залата, в стомаха й се разля смесица от вълнение и нервност.
	Тази вечер беше утре вечер.
	Аз определям правилата.
	Споменът за думите му от предишната вечер, за тяхното обещание накара страните й да пламнат. Тя извърна поглед.
	Мили боже. Навярно беше направила ужасна грешка, отправяйки толкова дръзко, безсрамно предложение. Сега трябваше да стигне докрай.
	Никога досега не бе желала и едновременно не се бе ужасявала от нещо толкова силно.
	— Какво толкова интересно намирате у Дънкан Уест?
	Явно интересът й е бил прекалено очевиден.
	Тя извърна поглед към Лангли, преструвайки се на изненадана.
	— Милорд?
	Лангли се усмихна, истинско въплъщение на любезността.
	— Аз не съм лишен от способността за наблюдение.
	Младата жена поклати глава.
	— Нямам представа за какво говорите.
	Веждите му се стрелнаха нагоре.
	— Правите ситуацията много по-сериозна с възраженията си. — Тя го остави да я завърти из залата, използвайки мига, за да събере мислите си. Ала той не я изчака да намери подходящите думи и продължи: — Предполагам, че е благодарност?
	— Милорд?
	Този път не се наложи да се преструва за каквото и да било. Дънкан Уест ужасно я изнервяше само със самото си съществуване. Защо трябваше да бъде благодарна за това?
	— Той върши отлична работа, представяйки вашите качества на вниманието на висшето общество. — Виконтът скромно се усмихна. — Предполагам, че когато Уест свърши, вие повече дори няма да ме удостоите с поглед.
	Изглежда, Лангли забелязваше повече, отколкото тя смяташе.
	— Съмнявам се в това, милорд — възпротиви се Джорджиана. — Всъщност вие проявявате благоволение, позволявайки да ви видят с мен.
	Благородникът се усмихна.
	— Действително сте много добра в това.
	— В кое?
	— Да представяте нещата така, сякаш аз съм завидна партия.
	— Вие сте завидна партия — настоя тя.
	Той отново се усмихна и тя забеляза иронията, убягваща на останалите. Чейс забеляза иронията.
	— Изобщо не съм. Аз съм обеднял аристократ. Едва мога да си позволя обувките на краката.
	Джорджиана с подчертан интерес сведе поглед към въпросната част от облеклото му.
	— Те са превъзходно лъснати, нищо че са с дупки. — Когато той се засмя, младата жена додаде: — Милорд, за мен казват, че съм обедняла в редица други отношения, които не може толкова лесно да се обогатят.
	Той изпитателно впери поглед в нея.
	— В такъв случай трябва да съм благодарен на титлата?
	— На ваше място аз бих била. — Думите се изплъзнаха, преди да успее да ги спре. Преди да осъзнае колко неуместно и обидно биха могли да прозвучат. — Нямах предвид…
	Устните му се извиха в лека усмивка.
	— Знам какво имахте предвид.
	Тя поклати глава.
	— Не смятам, че знаете. Имах предвид, че всеки друг с радост би си сменил мястото си с вашето.
	— Познавате ли такъв? — подсмихна се виконтът.
	Погледът й отново се стрелна над рамото му, където проблясваше русата коса на Дънкан Уест. Мъжът беше достатъчно висок, за да го вижда. Тя се запита дали той би си сменил мястото, дали би приел титлата?
	Ако той имаше титла…
	Не си позволи да довърши мисълта.
	— Боя се, че не.
	— Аха! — възкликна кавалерът й. — Значи, признавате, че титлите вече не са толкова въжделени, колкото си мислят хората?
	Тя се усмихна.
	— Изглежда, те са свързани с голям брой условности и задължения.
	— Аз не би трябвало да имам задължения — отбеляза той замислено.
	— Проклети да са далечните ялови братовчеди — заяви тя и ръката й се стрелна към устата в безполезен опит да спре думите, след като вече бяха изречени.
	Лангли се засмя достатъчно високо, за да привлече вниманието на танцуващите двойки около тях.
	— Вие сте много повече, отколкото изглеждате, лейди Джорджиана.
	Тя си припомни за папката в кабинета си. Не й се понрави вината, която я бодна при мисълта, че може да се наложи да я използва, за да го спечели. Погледна го и му се усмихна.
	— Както и вие, милорд.
	При думите й той се умълча и тя се зачуди дали бе осъзнал какво бе казала. Какво знаеше тя. Какво нямаше да се поколебае да използва, ако се наложи.
	Погледът й се насочи към този, който продължаваше да стои изправен като страж, сега в компанията на друг мъж.
	Тремли.
	Седмица по-рано едва ли би обърнала внимание на разговора им, но сега долови нещо в тях, в начина, по който Тремли се усмихваше с онзи усмивка, която не достигаше очите му, и в начина, по който Уест стоеше странно скован, неуверен.
	Дължеше на Уест информацията за Тремли — папката, сега пълна с тайните, които съпругата му й бе споделила. Защо той се интересуваше от графа? Откъде знаеше за съществуването на подобни тайни?
	Някакво безпокойство се загнезди в нея, докато ги наблюдаваше, а после танцът я застави да се обърне и тя издиша, изпълнена с яд към този свят, където трябваше да се съобразява с правилата, а не със собственото си любопитство.
	Сега се намираха в края на залата, близо до отворените врати, водещи към многолюдната тераса. Лангли сведе поглед към нея.
	— Искате ли да глътнем малко свеж въздух?
	Нищо чудно Лангли да е забелязал, че е прекалила с шампанското.
	И това навярно бе за добро, тъй като излизането отвън щеше да я разсее от Дънкан Уест, а всичко, което тази вечер я разсейваше от Дънкан Уест, беше добре дошло.
	Лангли я поведе към изхода, покрай самотна жена, стояща в дъното — лейди Мери Ашхолоу, сама, лишена от ухажорите си. Жегна я леко угризение, когато видя тъжните очи на момичето.
	Тя се поспря, уловила Лангли под ръка.
	— Лейди Мери — кимна, надявайки се, че девойката ще покаже някакво разкаяние.
	Но тя се намръщи и й обърна гръб, неоспоримо, публично отхвърляне.
	Джорджиана повдигна вежди и насочи вниманието си към Лангли, който изглеждаше шокиран от сцената. Те си проправиха път към терасата, пълна с придружителки. Той я поведе към парапета, по-далече от останалите. Тя отпусна ръце върху камъка и вдиша дълбоко хладния въздух, надявайки се, че ще проясни замаяната й глава.
	— Това нормално ли е? — попита след минута виконтът. — Грубостта?
	— Никога не е била толкова явна — отвърна Джорджиана. — Но лейди Мери може би има малко по-разбираема причина за държанието си.
	Той кимна, сетне попита:
	— Заслужава ли го?
	— Да заслужава какво?
	— Това, което сте направили, за да я разгневите.
	— Всъщност, да — отвърна Джорджиана.
	Заслужава го много повече, отколкото ти би го заслужил.
	Последното остана ненаказано.
	— Уморително е, нали? — подхвана Лангли. — Постоянно да играеш роля?
	Тя го погледна, съзря разбирането в очите му. Той също играеше. Всеки миг.
	— Доста — усмихна се.
	Виконтът се облегна на парапета и посочи към групата жени в другия край на терасата, които оживено си шепнеха.
	— Обсъждат нас.
	Джорджиана ги погледна.
	— Несъмнено се чудят какво съм направила, за да се уединя тук с вас.
	Той леко се наклони.
	— И още се чудят дали няма да станат свидетелки на нещо скандално.
	— Горките създания — въздъхна тя. — Няма да имат това удоволствие.
	— Горките създания? — престори се той на засегнат. — Горкият аз!
	Тя прихна при думите, макар да знаеше, че той не ги мислеше сериозно, спечелвайки си още любопитни погледи от младите жени. Може би нямаше да е толкова лошо да се омъжи за Лангли. Може би от него щеше да излезе добър партньор. Очарователен и забавен. Мил. Умен.
	Но не изпитваше никакво привличане.
	И нямаше никаква вероятност да изпита.
	И точно това го правеше толкова идеален. Всъщност тъкмо привличането беше източник на всичките й беди.
	Беше й много по-добре без него и събитията от последната седмица го доказаха. Без него — без начина, по който Дънкан Уест я караше да се чувства — в душата й нямаше да цари такъв хаос. Той нямаше да има такава смущаваща власт над нея.
	Не биваше да мисли за Уест, по дяволите! За това, което щеше да се случи тази нощ. За обещанията, които той бе дал, опасни, греховни и порочни. За обещанията да се отдаде, които тя бе направила. И защо да не се отдаде? Сега, веднъж. Защо да не си позволи да изпита удоволствие в прегръдките му? Да го изживее с него? И защо след това да не се оттегли, тихомълком към живота като виконтеса Лангли?
	Но първо трябваше да я помолят да стане виконтеса Лангли. А това нямаше да се случи тази вечер.
	Още едно момиче излезе на терасата, момиче, което Джорджиана позна. Беше Софи, дъщерята на граф Уайт, нейната защитничка от онази нощ.
	Тя беше сама, явно изоставена от приятелките си, несъмнено задето бе защитила Джорджиана. Бедното създание приличаше на изгубено.
	Джорджиана се извърна към Лангли, решена да сложи край на този момент. Да го освободи от паяжината си.
	— Трябва да танцувате с нея — каза тя. — Девойката е толкова мила. Малко подкрепа няма да й е излишна.
	Той повдигна вежда.
	— От обеднял виконт?
	— От красив, мил джентълмен. — Това беше извинение, но той не го знаеше. Извинение заради начина, по който го използваше. Заради начина, по който искаше да го използва. Кимна към Софи. — Поканете я на танц. Аз ще бъда добре тук. Хубаво е да подишаш чист въздух.
	Той й хвърли многозначителен поглед, първото му признание за нетрезвото й състояние.
	— Предполагам, че е.
	Джорджиана поклати глава.
	— Простете.
	— Не е нужно да се извинявате. Бог ми е свидетел, че и самият аз съм имал нужда от подобен кураж веднъж или дваж, за да се изправя пред висшето общество. — Поклони се, улови ръката й и целуна облечените й в ръкавица пръсти. — Както милейди желае.
	И с тези думи я остави и се отправи към Софи, която в първия миг бе изумена, а сетне поласкана от вниманието му. Джорджиана ги наблюдаваше, докато се връщаха в балната зала, където мигом се впуснаха във вихъра на танца. Двамата си подхождаха, красивият виконт и нервната девойка, с която никой не бе пожелал да танцува.
	Жалко, че Лангли не можеше да даде на Софи това, което тя несъмнено желаеше.
	Джорджиана се извърна с гръб към двойката и отново пое дълбоко въздух, зареяла поглед в мрака, търсейки някаква опора.
	— Няма да ме откриете там.
	Думите я изпълниха с трепетно вълнение и тя се опита да го прикрие, което се оказа много по-трудно, отколкото си бе представяла. Обърна се и видя Дънкан, застанал на няколко крачки от нея.
	Съжали, че не е по-близо.
	Не, не съжаляваше.
	— Колкото и да не ви се вярва, сър, но не търсех вас.
	Той срещна погледа й.
	— Не?
	Наистина беше вбесяващ.
	— Не. И тъй като вие дойдохте при мен, човек би си помислил, че вие търсите мен.
	— Може би наистина търсех вас.
	Нужна й беше цялата воля, за да прикрие задоволството, което я прониза.
	— Май трябва да престанем да се срещаме на терасите.
	— Излязох, за да ви кажа, че е време за тръгване — рече той.
	Изглеждаше много уместно, че заявлението прозвуча от мрака, тъй като донесе със себе си усещане за грях, изпълвайки я със смут и сластно предчувствие. И немалка доза страх.
	— Сбогом — рече тя, опитвайки се да прогони страха.
	Внезапно изпита нужда от още алкохол.
	— Отивам в клуба — осведоми я той и пристъпи достатъчно близо, за да различи лицето му на светлината от свещите, струяща от балната зала. — Имам съобщение за Чейс.
	Беше много сериозен. Тя застина, пронизана от разочарование. Беше помислила, че той е дошъл заради нея, ала не беше така. Беше дошъл заради Чейс.
	Хрумна й смътно, че те бяха едно и също лице, но сега не й беше до това.
	— Чейс не е там — тросна се, преди да се усети.
	Веждите му се смръщиха.
	— И откъде знаете това?
	Тя се поколеба, после отвърна:
	— Не го знам.
	Той дълго се взира в нея.
	— Знаете, но сега не е моментът да го обсъждаме. Време е да си тръгваме.
	— Часът е десет. Балът едва започна.
	— Балът наполовина свърши, а ние имаме споразумение.
	— Споразумението ни не включваше аз да предавам съобщения на Чейс. — Ней убягна сърдитата нотка в думите. Обаче не й пукаше. — Аз не съм готова да си тръгна. Очакват ме още танци.
	— Танцувахте с шестима мъже, девет, ако броим Крос, Бърн и маркиз Ролстън.
	Джорджиана се усмихна.
	— Наблюдавали сте ме.
	— Разбира се, че ви наблюдавах. — Информацията определено беше приятна. Както и това „разбира се“. — И ви позволих четвърт час тук насаме с Лангли.
	— Вие сте ми позволили!
	— Да. А девет танца е доста за една вечер.
	— Само шест. Женените мъже не се броят.
	— За мен се броят.
	Тя пристъпи към него, неспособна да устои на думите, заплашителни и пълни с гняв.
	— Внимавайте, сър, или ще си помисля, че ревнувате.
	Очите му бяха влажни и блестящи, с цвета на махагон. И безкрайно неустоими.
	— Забравихте ли? Само аз, никой друг.
	— Не, споразумението включваше вас, без Чейс.
	Махагонът стана черен.
	— Значи, имаме ново споразумение.
	Никога досега не беше виждала този Дънкан Уест — напълно съсредоточен, излъчващ власт и могъщество. И желание.
	Желание, което можеше да е взаимно, ако тя позволеше. Ако той не я караше толкова да губи самообладание.
	— Бихте могли да танцувате с мен — промълви тя тихо и пристъпи още по-близо.
	Той я пресрещна, скъсявайки разстоянието помежду им, и прошепна:
	— Не, не бих могъл.
	— Мили боже!
	Джорджиана се извъртя рязко при думите и видя Темпъл, застанал на няколко крачки от тях, под ръка със съпругата си.
	— Исусе, Темпъл, не можа да се появиш по-ненавреме — промърмори Уест, преди да се поклони. — Ваша светлост.
	Мара, херцогиня Ламонт, се усмихна и на Джорджиана никак не й се поправи разбирането в усмивката, сякаш отлично знаеше всичко, което се бе случило между останалите присъстващи на терасата. И навярно знаеше.
	— Господин Уест. Лейди Джорджиана.
	— Двамата имате нужда от придружител — изтъкна Темпъл.
	— Ние сме пред очите на половината Лондон — сряза го Джорджиана.
	— Ти се намираш на тъмна тераса пред очите на половин Лондон — уточни Темпъл и се приближи. — Точно заради това имаш нужда от придружител. Погледни го.
	Тя се подчини. Не че това беше особено предизвикателство.
	— Той е много красив.
	Веждите на Уест се извиха.
	— Аз… — Темпъл млъкна и я изгледа странно. — Добре. Хубаво. Ама аз не говоря за това незначително обстоятелство, макар да предполагам, че един придружител едва ли ще го е грижа особено за това заявление, а за факта, че той изглежда така, сякаш възнамерява да те отвлече.
	— Ти изглеждаш точно по същия начин — не му остана длъжна Джорджиана.
	— Да. Но това е, защото аз възнамерявам да отвлека своята съпруга. И след като ние сме женени, ни е позволено да вършим нещата, които обикновено хората правят на тъмните тераси.
	— Уилям — намеси се херцогинята. — Ти ги караш да се чувстват неловко. Както и мен.
	Той погледна съпругата си.
	— Ще ти се реванширам. — Думите бяха пълни с двусмислено обещание и Джорджиана завъртя очи, преди той да продължи: — Кажи ми, че той не изглежда така, сякаш възнамерява да я отвлече.
	Мара впери изпитателен поглед в тях и Джорджиана с усилие устоя на желанието да приглади полите си.
	— Всъщност той действително изглежда така.
	— Както се оказа — заяви Джорджиана, — той възнамерява точно това.
	— Мили боже! — въздъхна Темпъл.
	— Нямаше да бъде толкова публично — рече Дънкан.
	— Е, сега тя няма да ходи никъде — оповести Темпъл. Извърна се към нея и наклони глава към балната зала. — Да вървим.
	Тя сащисано примигна.
	— Да вървим къде?
	— Ще танцувам с теб.
	— Аз не желая да танцувам с теб. — Джорджиана долови сприхавата нотка в гласа си, но не можа да събере сили да я овладее. Махна с ръка към херцога и херцогинята. — Освен това ти нямаше ли други планове?
	— Имах и по-късно ще обсъдим колко съм ядосан, че ме принуждаваш да ги променя.
	— Няма нужда да танцуваш с мен — изсъска тя. — Уест може да танцува с мен.
	— Не съм сигурна, че това ще реши проблема, че той изглежда така, сякаш иска да те отвлече — доста замислено отбеляза Мара.
	Отговорът на Дънкан беше много по-прям.
	— Не.
	— Не? — попита Джорджиана, смаяна от бързия му отказ.
	— Аз нямам титла — поясни той. — Не бива да ви виждат да танцувате с мен.
	Колко глупаво.
	— Но вие сте мъжът, който възстановява репутацията ми.
	— Наред с другите — вметна Темпъл.
	— Имаш предвид другите като теб?
	— Ваша светлост! — едновременно изразиха протеста си Темпъл и Дънкан.
	Джорджиана смутено поклати глава.
	— Не е нужно да ме наричате така; аз не съм херцогиня.
	Триото я погледна, сякаш си бе изгубила ума. И в този миг всички разбраха какво ставаше.
	— Исусе! — възкликна Дънкан.
	— Пияна ли си? — изуми се Темпъл.
	Тя притисна пръсти до устните си.
	— Възможно е.
	Мъжете се спогледаха, сетне отново се вторачиха в нея.
	— И как, по дяволите, се напи?
	— Доколкото знам, това се случва, когато изпия прекалено много алкохол — дръзко отвърна тя.
	Мара се изкиска.
	— Защо? — попита Темпъл.
	— Обичам шампанското.
	— Ти ненавиждаш шампанското! — отсече Темпъл.
	Тя кимна.
	— Мария Антоанета ли беше тази с шампанското?
	Тези тримата сигурно щяха да знаят.
	Темпъл я изгледа така, сякаш едва се сдържаше да й извие врата. Дънкан внимателно я наблюдаваше, като че ли всеки миг можеше да се превърне в някакво животно.
	— Тя има пръст в чашите за шампанско.
	— Да! Чашите повтарят формата на гърдите й!
	Споменът се бе завърнал, макар и малко прекалено шумно.
	— Господи! — простена Темпъл.
	— Може би трябва да ограничим използването на думата „гърди“ на публично място — рече Дънкан сухо. — Не е ли по-добре да ни кажете защо почувствахте необходимостта да прекалите с пиенето?
	— Бях нервна! — извика тя в своя защита, после осъзна какво бе признала. Погледна към Дънкан, чието изражение от изненадано стана самодоволно. Проклятие. — Не е заради вас.
	— Разбира се, че не — отвърна той, имайки предвид точно обратното.
	Темпъл се озърна.
	— Не желая да знам нищо за това. Престанете да говорите.
	— Няма за какво да се тревожите, ваша светлост. — Тя наблегна на титлата. Отново извърна очи към Дънкан. — Има много мъже, които ме изнервят.
	— Исусе, Ана, престани да говориш!
	— Не я наричай така — процеди Дънкан и заканителната нотка в гласа му привлече вниманието на Джорджиана и Темпъл.
	— Това е името й.
	— Не и тук. И в действителност не е.
	Дънкан и Темпъл се втренчиха един в друг и нещо се случи помежду им. Накрая херцогът кимна.
	— Уилям — обади се Мара тихо. — Само влошаваме нещата. Ти не бива да бъдеш толкова…
	— Груб с мен — довърши Джорджиана.
	Мара килна глава.
	— Щях да кажа „фамилиарен“.
	Тя имаше право. Не се предполагаше, че херцог Ламонт я познава толкова добре, че да я мъмри на терасата.
	Темпъл остана мълчалив няколко секунди, преди неохотно да се съгласи с жена си. Това беше нещо, което никога не спираше да удивява Джорджиана — огромният мъж бе напълно завладян от съпругата си. Той погледна към Дънкан.
	— Ти трябва да пазиш репутацията й.
	— Цялото общество знае, че проявявам огромен интерес към нея. Нашият разговор не би бил изненада за никого — рече той. — Всички ще помислят, че тя ми благодари за приноса ми за нейното успешно завръщане.
	— Аз все още съм тук! — избухна Джорджиана, вбесена от начина, по който малката група, изглежда, бе забравила този факт.
	Темпъл се замисли, сетне кимна.
	— Ако направиш нещо, което да навреди на репутацията й…
	— Знам, ще отговарям пред Чейс.
	Погледът на херцог Ламонт се стрелна между Дънкан и Джорджиана.
	— Забрави за Чейс. Ще отговаряш пред мен. Заведи я у дома.
	Тя се ухили самодоволно на Дънкан.
	— Тази нощ няма да има послания за Чейс. Ще трябва да се задоволите само с мен.
	Дънкан подмина заяждането й и протегна ръка.
	— Милейди?
	Думата я стопли и в същото време тя възненавидя силното задоволство, с което я изпълни. Отпусна ръка върху неговата, позволявайки му да я поведе надолу по стъпалата покрай парапета, но се спря.
	— Почакайте. — Младата жена се обърна. — Ваша светлост. — Той въпросително повдигна вежди и тя тихо заговори: — Дъщерята на граф Уайт. Софи.
	— Какво за нея?
	— Тя танцува с Лангли, но заслужава един танц с някой по-знатен. Набързо прехвърли в ума си ергените на бала. — Маркиз Евърсли.
	Евърсли беше дългогодишен член на „Ангела“, богат като Крез и красив като греха — и женкар до мозъка на костите. Но щеше да изпълни молбата на Темпъл. И Софи щеше да остане с прекрасен спомен за вечерта.
	Темпъл кимна.
	— Смятай го за изпълнено.
	Двамата с Мара се отдалечиха и се върнаха на бала, сякаш никога не бяха излизали на терасата.
	Приключила с добрите си дела за вечерта, Джорджиана отново насочи вниманието си към Дънкан, който попита:
	— Лейди Софи?
	Тя леко повдигна рамо.
	— Момичето беше мило с Джорджиана.
	В погледа му проблесна разбиране.
	— И Ана я възнаграждава.
	— Понякога е много полезно да бъдеш двама души — усмихна се тя.
	— Съгласен съм — кимна той.
	— Аз нямам нужда от бавачка — промълви тя, думите бяха изречени толкова тихо, че само той можеше да ги чуе.
	— Не, но очевидно се нуждаеш от някой, който да ти казва кога да спреш да пиеш — отвърна той, зарязвайки формалностите.
	Тя му хвърли обвинителен поглед.
	— Ако не ме беше изнервил, нямаше да го направя.
	— Ах, значи, е било заради мен.
	Уест се усмихна, преливащ от гордост. Хрумна й, че за останалите присъстващи на терасата разговорът им навярно изглежда съвсем обикновен.
	— Разбира се, че беше заради теб. Ти и твоето „Аз определям правилата“. Абсолютно изнервящо.
	Той стана много сериозен.
	— Не би трябвало да бъде.
	Младата жена пое дълбоко дъх.
	— Обаче е.
	— Сега изнервена ли си?
	— Да.
	Дънкан се усмихна и сведе поглед към ръцете й.
	— Разочароваш ме. Бих си помислил, че ще си напълно подготвена за тази ситуация.
	Заради Ана. Той я смяташе за куртизанка. Опитна във всички плътски наслади. Само дето не беше. И сякаш споразумението им не беше достатъчно изнервящо, мисълта, че той ще открие лъжата й — нейната истина, — я изпълни с още по-голямо безпокойство.
	— Обикновено аз контролирам ситуацията — заяви тя.
	Не беше лъжа.
	Той погледна през рамо, за да се увери, че останалите на терасата бяха достатъчно далече, за да чуят разговора им.
	— Я ми кажи, харесва ли ти? Да контролираш ситуацията?
	Тя бе изградила живота си върху това.
	— Да.
	— Доставя ли ти удоволствие?
	Въпросът бе зададен с нисък, дрезгав глас.
	— Да.
	Устните му се извиха в усмивка, която бързо се стопи.
	— Не мисля така.
	Не й харесваше това, че той сякаш я познаваше. Истината в думите му. Много по-голяма, отколкото другите бяха забелязали. Отколкото тя някога бе признавала.
	Не й харесваше как той иззе контрола, спокойно и почти неусетно, докато тя беше омагьосана от плътния му глас, широките рамене, изкусителния поглед. Желаеше го и имаше само един начин да го има тук и сега.
	— Танцувай с мен — прошепна.
	Той не помръдна.
	— Вече ти казах, танцът с мен няма да помогне на каузата ти.
	Джорджиана надникна в очите му.
	— Не ме е грижа. Нямам покана за този танц.
	Дънкан поклати глава.
	— Аз не танцувам.
	— Никога?
	— Никога — отвърна той.
	— Защо не?
	— Не умея.
	Признанието разкри много повече, отколкото бе очаквала. Той не умееше да танцува. Което означаваше, че не се е родил джентълмен. Родил се е нещо друго. Нещо много по-грубо. Нещо по-нисше. Нещо, което е трябвало да се потруди, за да преодолее. Да остави зад себе си.
	Нещо много по-интересно.
	— Аз бих могла да те науча — каза тя.
	Той повдигна вежда.
	— Бих предпочел да ме научиш на други неща.
	— Като например?
	— Като например къде обичаш да те целуват.
	Тя се усмихна.
	— Внимавай или ще си помисля, че искаш да ми завъртиш главата.
	— Аз вече съм я завъртял.
	Вярно беше и въпреки волята й, думите я накараха да стане сериозна. Обзе я лека печал. Заради усещането, че той беше прав, че тя бе погубена в много повече отношения, отколкото й се искаше да признае. Прикри мислите си с най-кокетната си усмивка.
	— Ти имаш ужасно самочувствие.
	Той дълго остана мълчалив и тя започна да се чуди за какво мисли, когато внезапно попита:
	— Лангли?
	Джорджиана разбра какво пита. Дънкан Уест искаше да узнае как вървят нещата между нея и виконта.
	— Той ме харесва — отвърна тя, съжалявайки, че с въпроса си той ги бе върнал в настоящето, в реалността.
	— Това ще улесни моята работа. Статиите ще ускорят ухажването.
	Де да искаше това. Джорджиана не каза нищо.
	— Това е солидна титла. Неопетнена. Той е солиден мъж.
	— Такъв е. Умен и очарователен. Беден, но това не е срамно.
	— Ти ще промениш това.
	— Да. — Устните й се извиха в крива усмивка. — Той е безкрайно по-добър от мен…
	— Защо го казваш?
	Въпросът я прониза като стоманено острие. Безпощадно.
	Джорджиана пое дълбоко дъх. Изпусна го.
	— Може ли да ти кажа истината? — попита, осъзнавайки, че наистина трябва да е много пияна, за да предлага да му каже истината. Прекалено често си служеше с лъжи.
	— Бих се радвал да го направиш — отвърна и младата жена, като си помисли, че той има предвид много повече от настоящия момент, от това място.
	Заля я вина, за пореден път тази вечер.
	— Аз само искам тя да бъде щастлива.
	Уест знаеше, че говори за Каролайн.
	— Ах. Нещо много по-трудно от изгоден брак.
	— Не съм сигурна, че това е възможно, честно, но порядъчността ще й даде по-голяма възможност за щастие… каквото и да означава това.
	Той я наблюдаваше. Тя усещаше тъмния му поглед върху себе си. Знаеше, че щеше да я попита нещо, което нямаше желание да сподели. При все това въпросът му я шокира.
	— Какво се случи? За да те дари с Каролайн?
	За да те дари с Каролайн?
	Какъв хубав начин да го каже. През годините тя бе чувала съществуването на Каролайн да се описва по стотици начини, от по-завоалирано до откровено цинично. Ала никой досега не го бе казвал толкова добре, толкова просто. И толкова уместно. Каролайн бе нейният дар. Съвършена и невинна. Неподозираща за хаоса, който бе причинила на жената, семейството, света.
	Нищо чудно, че този мъж, известен с умението си да си служи с думите, го бе описал толкова добре.
	И нищо чудно, че тук, в мрака, тя искаше да му каже истината. Как бе опозорена. Дори от кого. Не че имаше значение.
	— История стара като света — отвърна тя просто. — Безскрупулните мъже винаги са имали опустошителна власт над непокорните момичета.
	— Обичаше ли го?
	Думите я накараха да занемее от изумление. Имаше толкова много неща, които той би могъл да каже в отговор. Беше ги чувала всичките. Или поне така мислеше. Но този въпрос — толкова обикновен, толкова откровен — никога никой не и бе задавал.
	И тя му даде най-обикновения, най-откровения отговор:
	— Исках. При това отчаяно.


>	Глава 11

E>
	… С очарователна дъщеря или не, несъмнено до този момент репутацията на лейди Дж. е безупречна. Нужно ли е да я обвиняваме за неблагоразумната й постъпка преди толкова години? Жена, притежаваща толкова енергия и обаяние? Върху тези страници винаги ще има място за тази лейди. Но дали ще има място за нея в сърцата на лондончани?
	… Напоследък лейди М. определено изглежда самотна на светските събития. Изчезнали са тримата благородници, всеки един от които проявява интерес към други дами. Може би дамата няма да се пласира толкова лесно. Граф Х, без съмнение, тъпче ковчежета с въпросната зестра, докато пишем това…
@@	Клюкарските страници на „Лондонски вести“, 30 април 1833 г.
E$

	Той можеше да си представи, че ще отговори на въпроса му по безброй начини — с шега, уклончиво или с ответен въпрос.
	Ала никога не бе допускал, че ще му каже истината.
	Или че тя може да е обичала мъжа, който я бе опозорил.
	Нито си бе представял колко много ще го разстрои информацията или колко силно ще пожелае да изтрие спомена за мъжа от ума й.
	Да го замени.
	Отхвърли мисълта. От десетина години — по-дълго — Дънкан тържествено се бе заклел да избягва жени, които изискваха да им посвети времето и енергията си. Противопоставяше се на всичко, което можеше да породи желание за нещо повече от мимолетна връзка, от взаимно споразумение, стремящо се единствено да достави удоволствие на двете страни.
	Обвързването не влизаше в плановете на Дънкан Уест.
	Това не можеше да се случи. Никога.
	Защото никога не би обременил друг човек с тайните си, които се извисяваха огромни и застрашителни, винаги на косъм от разкритието и позора. Никога нямаше да остави друг човек в сянката на миналото си, с наказанието, което несъмнено щеше да бъде неговото бъдеще.
	Това беше единственото благородно нещо, което би могъл да направи — никога да не се обвързва.
	Да стои далече от любовта.
	Затова не би трябвало да го е грижа дали лейди Джорджиана Пиърсън е обичала бащата на дъщеря си. Това нямаше никакво значение за него или за бъдещето му. Единственият начин мъжът да има някаква връзка с живота на Дънкан беше, ако самоличността му е била разкрита — дотолкова, че той да бъде загатнат в рубриките във вестниците на Дънкан.
	Не, не би трябвало да го интересува. И не го интересуваше.
	Само че го интересуваше. Макар и съвсем малко.
	— Какво се случи с него?
	Тя не се престори, че не разбира въпроса му.
	— Нищо не се случи. Той никога не е възнамерявал да остане.
	— Жив ли е?
	Тя се поколеба и той разбра, че обмисля дали да излъже.
	— Жив е.
	— Ти го обичаш.
	Джорджиана пое дълбоко дъх и го изпусна, сякаш разговорът бе стигнал прекалено далече, а тя не бе подготвена да продължи. Което, хрумна му, навярно беше самата истина.
	— Защо не умееш да танцуваш? — попита тихо, взирайки се настойчиво в мрака.
	Въпросът и начинът, по който смени посоката на разговора, го раздразниха.
	— Защо това е важно?
	— Миналото винаги е важно — отвърна тя, преди да се извърне към него. Напълно спокойна. Като че ли обсъждаха времето. — Бих искала да те науча да танцуваш.
	Думите едва бяха изречени, когато шумна тълпа гости се изсипаха на терасата, смесвайки се с групата, която беше вече тук, когато той откри Джорджиана. Вземайки бързо, спонтанно решение, Дънкан се възползва от възможността за бягство, сграбчи лакътя на Джорджиана и припряно я поведе в тъмнината към дъното на терасата, където каменни стъпала водеха до градините.
	Само след секунди двамата бяха напуснали бала, без никой да ги забележи.
	Той заобиколи ъгъла на голямата каменна къща в мрака, където можеше да ги види само някой, който също имаше тайни за криене.
	— Как ще се върнем? — попита тя, когато се озоваха в сенките.
	— Няма да се върнем — осведоми я Дънкан.
	— Длъжни сме. Аз имам пелерина. И придружител. И репутация, която трябва да поддържам. А ти ми обеща помощта си точно за това.
	— Ще те отведа у вас.
	— Това не е толкова лесно, колкото си мислиш.
	— Имам екипаж и съм запознат с местоположението на имението на брат ти.
	— Аз не живея там — рече тя, облегна се на тъмната стена на къщата и се втренчи в него в мрака. — Аз живея в „Ангела“.
	— Не — възрази той. — Ана живее в „Ангела“.
	— Тя не е единствената.
	Думите й го ядосаха.
	— Имаш предвид Чейс. — Тя не отговори и той добави: — Той живее в „Ангела“?
	— През повечето нощи — невъзмутимо отвърна тя и Дънкан трябваше да си прехапе езика, за да сдържи язвителната си забележка.
	Тя очевидно долови раздразнението му.
	— Защо това толкова те гневи? Моят живот?
	— Защото това не трябва да бъде твоят живот, нощи, прекарани в залите на казино. Разнасяйки послания за Чейс.
	— До и от теб — изтъкна Джорджиана.
	Заля го вина. Тя казваше истината.
	— Може и да не е важно и да не те интересува, но аз имам много основателна причина за тазвечерното си съобщение. И нямаше да те моля да го предадеш.
	— Каква е тя?
	Той не можеше да й каже, че сестра му е в опасност. Не можеше да й разкрие, че двамата с Тремли са нещо повече от обикновени познати. Ако Чейс знаеше какво голямо значение за него имат сведенията за Тремли, можеше да го използва, за да го изнудва. И Синтия щеше да бъде все по-застрашена.
	— Това няма значение за нашия разговор. Искам да кажа…
	— Искаш да кажеш, че ме очакват цветя и рози в края на някакъв път, който не е бил избран. Искаш кажеш, че Чейс ме е погубил.
	— Всъщност е точно така.
	Джорджиана се засмя.
	— В такъв случай си забравил какво причинява обществото на младите жени в моето положение.
	— Ти би могла да оцелееш.
	— Не. Не бих могла.
	Думите бяха изречени толкова безстрастно, сякаш тя изобщо не е била жертва на съдбата.
	— Можеше да направиш това преди години. Да се омъжиш.
	Тя повдигна вежда.
	— Бих могла, но щях да го ненавиждам. — Замълча. — Какво би казал, ако ти призная, че това беше мой избор? Че аз исках този живот?
	— Нямаше да ти повярвам. Никой не избира изгнанието. Никой не избира позора. Ти си станала жертва на силен мъж, който прекалено дълго те е държал в подчинение и сега отказва изцяло да те освободи.
	— Грешиш. Аз избрах този живот — настоя тя и той почти й повярва. — Чейс ме спаси.
	В гърдите му избухна ненавист при тези думи, думи на жена, затънала прекалено надълбоко. Жена, която бе загрижена твърде много, за да прозре истината. Жена, която…
	Господи. Възможно ли беше да го е обичала?
	Мисълта тутакси бе последвана от друга.
	Възможно ли бе Чейс да е бащата на Каролайн?
	Гневът го заля, жарък и опустошителен. Можеше да я попита, ала тя никога нямаше да признае, ако беше истина. И това щеше да обясни много неща — защо тя бе избрала този живот, защо живееше в „Ангела“, защо защитаваше Чейс с цялата си душа и сърце.
	Този мистериозен господар не го заслужаваше, не заслужаваше нейната закрила.
	Заслужаваше да излезе на светло и да бъде съден като всички останали.
	От устните му се изтръгна проклятие, отекна грубо и цинично в тъмнината.
	— Искам… — спря се, преди да довърши изречението.
	Ала тя не се задоволи с мълчанието му.
	— Какво искаш?
	Може би мракът го застави да довърши изречението. Или може би онзи момент, по-рано вечерта, когато друг мъж, който упражняваше своята противна власт, твърде подобна на тази, която в момента обсъждаха, го тласна към признанието. Каквото и да беше, Уест довърши мисълта си:
	— Искам да го разкъсам на части заради начина, по който се отнася към теб.
	Джорджиана застина.
	— Чейс?
	— Същият.
	— Но вие… сте приятели.
	Цялата му душа се опълчи на думите.
	— Не сме нищо подобно. Ние просто се използваме един друг, за да получим това, което искаме.
	Тя дълго остана мълчалива.
	— И какво искаш ти?
	_Искам теб._
	Не го каза. Макар че това беше най-точният отговор на въпроса й, не беше този, който търсеше тя.
	— Искам да продавам вестници. А какво иска Чейс?
	— Откъде бих могла да знам? — отвърна Джорджиана след кратко колебание.
	— Защото ти го познаваш по-добре от всеки друг. Ти… — Ти го обичаш. — За бога, ти живееш с него.
	— Ана живее с него — повтори тя думите му отпреди малко.
	Дънкан ги възненавидя.
	— Тя не е реална.
	— Тя е реална като всеки от нас — заяви Джорджиана и той пожела да хвърли вината върху алкохола за това заявление, но не можеше.
	— Как можеш да кажеш това? Ти си я създала. Когато живееш нейния живот, ти не живееш остатъка от своя.
	Тя срещна погледа му. Лицето й беше напълно сериозно.
	— Когато живея нейния живот, аз живея изцяло своя. Без колебания и с удоволствие.
	— Удоволствието не е твое — тросна се той, вбесен от думите й.
	Удоволствието беше на Чейс. На всеки един от мъжете, с които е била, откакто бе започнала този маскарад.
	Тя беше дама. Дъщеря на херцог. Сестра на херцог. Много повече, отколкото той беше. Много повече, отколкото той някога би могъл да бъде. И при все това тя се бе принизила, приемайки живот, подчинен на един страхлив властелин.
	— Удоволствието е изцяло мое — каза тя и въздухът помежду им се промени, сгъстен от думите й, натежал от обещание.
	Тя се наклони и Дънкан се наслади на близостта й. На топлината й, въпреки че устоя на съблазънта й. Въпреки че гневът заради думите й заплашваше всеки миг да изригне.
	— Не мисля, че ти познаваш удоволствието — пророни той, знаейки, че думите ще я засегнат.
	Копнееше да й причинят болка.
	Очите й се разшириха и тя се превърна в Ана изкусителната.
	— Мислиш ли, че не го разбирам?
	Той устоя на желанието да я привлече към себе си.
	— Мисля, че си свикнала да го даряваш. И мисля, че е време да се увериш, че когато настане моментът… когато аз съм господарят, възнамерявам да сторя така, че ти да не правиш нищо друго, освен да го получаваш.
	Дънкан видя как думите проникват в нея, разбра го по начина, по който очите й се разшириха и устните й се разтвориха в неочаквана въздишка. Изражението й достигна до всяка фибра на тялото му. Неприкритият й копнеж го караше да изреве от желание. От триумфа на своята власт.
	Не й даде време да отговори, вместо това вдигна ръка и плъзна пръсти по копринената кожа на бузата й.
	— Ще ти хареса ли това? — дрезгаво прошепна. — Ще ти хареса ли, ако аз поема контрол над твоето удоволствие? Ако те обгърна с него? Ако отново и отново те дарявам с наслада, докато повече не можеш да издържаш? Докато закопнееш само за моето докосване и ничие друго?
	Дъхът заседна в гърлото й, докато той милваше извивката на шията й, наведе се и бавно притисна устни веднъж, дваж към нежната бледа кожа под брадичката й.
	— Кажи ми — прошепна той, а пресекливата й въздишка едва не го застави да изгуби самообладание.
	— Да ти кажа… — Тя нерешително замълча, виното и усещанията затрудняваха мисленето й. Дънкан прокле виното, докато я чакаше да довърши. Джорджиана преглътна и той усети движението под пръстите си. Тя се прокашля. Отново опита: — Да кажа какво?
	— Ще ти хареса ли?
	— Ще ми хареса — отвърна тя, думите приличаха повече на стенание.
	— Какво ще ти хареса?
	Сега той я дразнеше. Знаеше, че тя не може да мисли, но доказателството за това го караше да се чувства мъж, както никога досега.
	— Ще ми хареса ти да… — Младата жена се поколеба.
	Той прокара зъби по извивката на шията й, захапа нежната кожа на рамото й.
	— Да…?
	Джорджиана въздъхна.
	— Всичко. Всичко ще ми хареса.
	В тъмнината не можеше да види цвета на очите й, но разпозна настойчивия им блясък. Едната от ръцете й се вдигна до врата му, пръстите й се извиха и се плъзнаха в косата му. Тя не отместваше очи от неговите и за един дълъг, задъхан миг той се запита дали все пак не е по-добре тя да определя правилата.
	— Направи го — прошепна тя и прекрасните й розови устни сякаш облизаха думите. — Моля те.
	— Да направя какво?
	Сега двамата бяха близо, почти се целуваха. Дънкан никога не бе искал нещо толкова силно, както желаеше тази жена.
	— Направи всичко. — Пръстите й се заровиха по-навътре, притегляйки го към себе си. — Покажи ми всичко.
	Тя се наведе. Или може би той се наведе. Нямаше значение, защото сега двамата се целуваха, тя беше в обятията му и той не искаше нищо друго, освен да изследва всеки сантиметър от божественото, съвършеното й тяло. Ръцете й бяха обвити около врата му и той я повдигна, обърна я, притисна я към стената на къщата и й даде всичко, което бе пожелала.
	Джорджиана въздъхна в устата му и мъжът улови красивия звук, притегляйки я към гърдите си. Устните й, меки, сладки и топли, бяха разтворени в мамеща покана и той не можа да се възпре да ги завладее с език и зъби. Захапа пълната долна устна, преди бавно да я оближе, изтръгвайки стон на трепетно очакване. Или може би той бе простенал.
	Тя бе запалила пожар в тялото му. Дънкан я привлече по-близо и задълбочи целувката. Гмурна се по-надълбоко, ласките му станаха по-груби и настойчиви.
	А тя откликваше на всяка милувка, на свой ред дръзко го дразнеше, изкушаваше и наказваше със зъби. Той изпъшка, сграбчи дългото й бедро с ръка и го повдигна, разтвори го и се притисна до меката сърцевина, където толкова отчаяно жадуваше да бъде. Залюля се насреща й, давайки възможност и на двамата да вкусят мъчителна частица от това, която можеха да изпитат, ако нощта беше различна.
	От това, което двамата щяха да имат, когато нощта бъде различна.
	Мисълта го застави да се откъсне от нея и той изпита сладостна болка от начина, по който тя се вкопчи в него, като че ли бе забравила за миг коя беше и къде се намираха, и защо не можеха да се отдадат един на друг… на това… сега.
	Дънкан се чувстваше по същия начин, приведе се отново и още веднъж завладя устните й, твърдо, изцяло, без колебание.
	Освободи бедрото и устните й едновременно, притискайки чело о нейното, докато двамата се бореха за глътка въздух. Когато той най-после заговори, това беше шепот в ухото й:
	— Ще ти покажа всичко, ала не тази нощ. Пила си прекалено много, за да ти дам това, което искам да получиш.
	Отговорът й бе мигновен:
	— Не съм пила прекалено много.
	Тя го желаеше. Усещаше го в бясното туптене на пулса й под върховете на пръстите си, в дъха й до шията му, в ръцете й, вкопчени в сакото му.
	— Да, пила си.
	— Това няма значение.
	Дънкан я извърна, за да може тя да види лицето му, красиво и сериозно.
	— Има голямо значение. Разбираш ли, искам да се потопиш докрай във вълшебството на екстаза, да се насладиш на всичко, което никога досега не си изпитвала, всичко, за което отново ще жадуваш. — Направи крачка към нея, думите му обгърнаха и двамата като грях. — И искам да почувстваш всичко това заради мен.
	Тя отвори уста, за да възрази, ала Дънкан я възпря, преди да успее да го стори.
	— Единствено заради мен. Безусловно, Джорджиана.
	Тя затвори очи, когато чу името си от устните му, и сграбчи ръката му, сякаш имаше нужда да се подпре.
	— Ти не искаш Джорджиана. Ти искаш Ана. Тя е тази, която познава страстта.
	— Знам точно кого искам — изхриптя той, приведе се и зарови устни в ямката над ключицата, където ухаеше на ванилия и Джорджиана. Опияняващ и опасен мирис. Неповторим. Езикът му продължи да я ближе. — Искам Джорджиана.
	Младата жена се извърна към него и го целуна, като че ли думите бяха неочаквани и страстно желани. Дънкан я стисна в прегръдките си и я дари с поглъщаща, помитаща целувка, преди да го осени една мисъл, и той се отдръпна, срещайки погледа й.
	— Бащата на Каролайн…
	Тя отмести поглед и внезапно забележително заприлича на момичето, което някога е била.
	— Доста неподходящ момент да говорим за него, не смяташ ли?
	— Всъщност не смятам — отвърна той. — Моментът е идеален, за да ти кажа, че той е бил глупак.
	— Защо? — попита тя.
	Не просеше комплимент. Във въпроса й нямаше хитрост. Затова нямаше хитрост и в отговора му:
	— Защото, ако аз имах шанс всяка нощ да те имам в леглото си, щях да се възползвам от него. Без капка колебание.
	Тутакси съжали за думите, за значението, скрито в тях. За властта, която й даваха над него. Ала в този миг тя се приведе към него, сякаш думите я бяха привлекли. Той я улови, неспособен да устои на близостта й.
	Когато тя заговори, бе въплъщение на самата съблазън:
	— Имаш шанс за това тази нощ, но не се възползваш от него.
	Думите постигнаха желания ефект, желанието се разля като огнена лава по тялото му.
	— Защото съм джентълмен.
	Съвършените й устни се нацупиха в раздразнена гримаса.
	— Жалко. Беше ми обещан негодник.
	Той отново я целуна бързо.
	— Утре вечер ще го получиш. — Още малко и може би нямаше да се сдържи и щеше да я обладае. Беше обещал на Темпъл да я отведе у дома. Заговори с нисък и тих глас до устните й, преди да се отдръпне: — Трябва да тръгваме.
	— Не искам да тръгвам — промълви тя и откровеността в думите бе много по-изкушаваща, отколкото можеше да си представи. — Искам да остана тук. С теб.
	— В градините на Боуфедърингстоун Хаус?
	— Да — отвърна тя тихо. — Навсякъде, където няма светлина.
	— Имаш проблем със светлината? — попита Дънкан след кратко мълчание.
	— Имам проблем с нещата, които не виреят на тъмно. Не се чувствам удобно с тях.
	Той разбра думите и подтекста им много повече, отколкото му се щеше да признае. Всъщност начинът, по който отекнаха в душата му, толкова го смути, че внезапно отчаяно пожела да я отведе в дома й и по-далече от него, преди несдържаната й прямота да окуражи неговата — независимо дали беше пиян, или не. Улови ръката й.
	— Не можем да останем тук. Аз трябва да свърша някои неща. — Тя дълго остана мълчалива, свела поглед към преплетените им ръце. — Джорджиана — промълви той накрая.
	Тя вдигна глава.
	— Искаше ми се да не бяхме с ръкавици.
	Мисълта за ръцете им, кожа до кожа, го изкуши до полуда.
	— Радвам се, че сме с ръкавици, иначе може би нямаше да мога да ти устоя.
	Тя се усмихна.
	— Знаеш точно какво да кажеш на една жена. Навярно все пак си негодник.
	— Казах ти, че съм — отвърна той с усмивка.
	— Да, но негодниците са всеизвестни лъжци. Така че няма как да знам дали да ти вярвам.
	— Велика логическа гатанка. Ако някой ти казва истината, че е негодник, дали всъщност е негодник?
	— Може би е негодник с душа на джентълмен.
	Дънкан се наклони напред и прошепна:
	— Не го казвай на никого. Ще съсипеш репутацията ми.
	Красивата изкусителка се разсмя и звукът му достави огромно удоволствие. Натъжи се, когато заглъхна, похитен от бриза в тъмните градини.
	— Каза, че имаш съобщение за Чейс — наруши тя проточилата се тишина.
	Чейс.
	Дънкан бе избегнал да пита за информацията за Тремли поради една проста причина. Беше глупаво от негова страна — тя беше свързана с Чейс по начини, които той не можеше да разбере, нито да спре, — ала това не променяше факта, че не желаеше тя да бъде близо до основателя на „Падналия ангел“, ако не се налагаше.
	Не желаеше тя да е близо до него, дори ако се налагаше да бъде там.
	Щеше да се сдобие с информацията по друг начин. Без да я използва.
	— Това няма значение.
	— Не го вярвам — възрази тя. — Видях лицето ти, когато ме потърси. Когато ми каза. Аз ще… — Джорджиана се поколеба и той се зачуди какво възнамеряваше да каже. Преди да успее да попита, тя продължи: — Ще предам съобщението ти на Чейс. Дай ми го.
	Дънкан поклати глава.
	— Не. Не желая да те въвличам в това.
	— В кое?
	В тази каша.
	В заплахите на Тремли.
	Достатъчно лошо беше, че сестра му беше в опасност, но той можеше да защити Синтия. Нямаше такъв контрол върху Джорджиана. А не можеше да бъде сигурен, че Чейс щеше да се погрижи за нея, ако се наложи.
	Тя трябваше да остане настрани от това.
	Уест поклати глава.
	— Време е да се отдалечиш от него.
	— От Чейс? — попита тя. — Само да беше толкова лесно да се направи, колкото да се каже.
	Сърцето му се сви при думите и тъгата в леката й усмивка.
	— Аз ще помогна.
	Щеше да направи всичко, което можеше, за да я отдалечи от Чейс и неговата неконтролируема, прекомерна власт над нея.
	Тя кимна.
	— Твоите вестници ще помогнат. Ана ще трябва да изчезне, след като Джорджиана се омъжи.
	Той щеше да помогне, вестниците да вървят по дяволите.
	Но не беше нужно тя да го знае сега.
	На следващата сутрин Джорджиана седеше зад масивното си бюро в „Падналия ангел“, опитвайки се да се съсредоточи върху делата на казиното, когато Крос постави пакет в края на бюрото.
	— От Уест — оповести съдружникът й. — Доставен от офисите му тази сутрин.
	Тя погледна пакета и за един кратък миг се запита дали Уест лично го бе опаковал. Преди да успее да се възпре, се протегна към обвития в хартия пакет, пръстите й се заиграха с връвчицата, предпазваща съдържанието му от любопитните очи в неговия и нейния офис. Ако лично го бе завързал, сигурно го бе сторил без ръкавици. Погали единия край на връвчицата, вързана на панделка. Както и тя сега беше без ръкавици.
	Както щеше да бъде довечера, когато той сдържи обещанието си. И тя своето.
	Осъзнавайки, че се държи като пълна глупачка, както и че Крос я зяпа сащисано, все едно й бе поникнала втора глава, младата жена рязко отдръпна пръстите си.
	— Благодаря — промърмори, всячески подсказвайки с тона си, че е свободен да си върви.
	Не удостои с внимание развеселеното изражение на красивото му лице.
	— По същото време пристигна бележка. За Ана.
	Той остави тънък бежов плик върху пакета и тя с огромно усилие на волята устоя на подтика да разкъса плика. Вместо това се извърна, за да се заеме отново с работата си — движение, което й придаде много зает вид и същевременно скри пламтящите й страни от нейния делови партньор, който несъмнено щеше тутакси да го разтръби на останалите, ако заподозре смущението й.
	— Благодаря.
	Крос не помръдна.
	Джорджиана мислено призова червенината да изчезне.
	Не се получи.
	— Има ли още нещо?
	Нахалникът не отговори.
	Нямаше избор. Вдигна глава. Той се опитваше да сподави смеха си. Тя се намръщи.
	— Няма да се поколебая да те просна по задник.
	Устните му се извиха.
	— Ти и чия армия?
	— Има ли още нещо? Или просто се изживяваш като глупак?
	Крос се ухили.
	— Последното. Любопитен съм за онзи пакет. Темпъл твърди, че си му хвърлила око.
	— Темпъл е женен. Разбира се, че не съм му хвърлила око.
	Той се засмя.
	— Мислиш се за много умна.
	— Аз _съм_ много умна.
	— Темпъл каза, че снощи си се направила на глупачка. Кога за последен път си пила шампанско?
	— Снощи — отвърна тя, кръстоса обутия си в кожени бричове крак върху другия, преструвайки се, че изобщо не мисли за приближаващата вечер.
	Преструвайки се, че не обмисля сериозно мисълта да поръча да й донесат каса шампанско, за да се подготви за нея.
	Отвори пакета, тъй като знаеше, че Крос няма да я остави на мира, докато не го направи.
	Той й бе изпратил вестник. Ако човек можеше да нарече клюкарския парцал на Дънкан Уест „вестник“.
	Седмичният брой на „Скандални страници“ бе пристигнал в „Падналия ангел“ два дни преди да бъде поставен върху масите за закуска в цял Лондон. Само че не беше за нея. Беше подарък за мъжа, известен само като Чейс.
	Не, не беше подарък. Услуга. Както бе поискано.
	— „Скандалът се превръща в спасение“ гласеше с големи букви заглавието на първата страница, последвано от текст с по-дребен шрифт, започващ с: „Лейди Дж.* препуска през висшето общество, завоюва аристократични сърца“.
	[* Игра на думи, на английски Джорджиана и Годайва се пишат с една и съща буква — „G“. — Б.пр.]
	Крос прихна и изви врат, за да прочете страницата.
	— Умно. Едно ще ти кажа. Знам, че не хареса онази карикатура, но споменаването на лейди Годайва събужда любопитството.
	Той взе вестника от бюрото, за да го прочете по-внимателно.
	Тя се престори, че не я интересува, и отвори бележката, придружаваща пакета за Чейс.
	— Лейди Годайва е протестирала срещу безбожно високите данъци.
	Крос вдигна поглед.
	— Никой не помни тази подробност. Помнят единствено голотата.
	— И как това ще ми помогне да си намеря съпруг?
	Крос мигом стана сериозен.
	— Довери ми се. Голотата помага.
	— И като си помисля, че някога най-много харесвах теб.
	— Аз все още съм този, когото най-много харесваш. — Графът се приведе напред. — Важното е, че когато Уест сключи сделка, той я изпълнява. Погледни какво огромно внимание ти посвещава. — Обърна страницата и зачете. — Възхвалява твоите грация и чар.
	Обаче възхвалата не беше безплатна. Заедно с вестника той бе изпратил и бележка на Чейс. Искане за отплата.
	Момичето получава внимание.
	Дължиш ми графа.
	Посланието беше написано с дебели черни драскулки, толкова уверени, че не беше нужно Дънкан да подписва писмото.
	Погледът й се стрелна от бележката към папката на Тремли в края на бюрото, очакваща да бъде доставена, после към Крос, който продължаваше да чете.
	— Угощава читателя с безброй титулувани мъже и жени, които са приели лейди Дж. в сърцата си, умовете и в своя свят! — Вдигна глава. — Жалко, че не е истина.
	— Не е нужно да е истина. Аз се интересувам само от един ухажор.
	И тя би трябвало да благодари на своя създател, че лорд Лангли проявяваше добрата воля поне да я обмисля като възможност. Липсата на покани и писма подсказваше, че Джорджиана си оставаше прекалено скандална личност за лондонските мъже.
	— Лангли.
	Крос не прикри неприязънта си към нейния план.
	— Смяташ, че е проблем, че Лангли ме избира за своя дама?
	— Ни най-малко. С изключение на това, че той не се интересува от избора на дама.
	Тя срещна погледа му.
	— Ние не обсъждаме досието му. Никога. Това е последното, което ще кажа по въпроса: неговите интереси не са наша грижа, както и аз не се нуждая от ухажване.
	— Означава ли това, че има надежда за Уест?
	Джорджиана не можеше да си позволи надежда за Уест. Нищо друго, освен тяхното малко споразумение. Удоволствие. Дискретно. Докато той не изпълни обещанието си и тя не се омъжи.
	— Не можеш да си въобразяваш, че негласно се опитвам да спечеля вниманието на Уест.
	Крос се облегна назад на стола.
	— Не знам какво да си въобразявам. Но Темпъл, изглежда, мисли…
	— На Темпъл му се е размътил мозъкът от прекалено много мачове на ринга.
	Крос повдигна вежда, но не каза нищо.
	Тя пое дъх. Изпусна го.
	— Уест е…
	Замълча, търсейки да каже нещо подходящо, което да обясни какво се случваше. Да обясни защо целият й внимателно изграден свят, изглежда, се разпадаше всеки път, когато този мъж се появеше. Да обясни факта, че влиянието му върху нейния свят не я караше да желае той да е по-далече от нея. Фактът, че незнайно как, това я заставяше да желае той да е по-близо.
	Имаше някаква ирония в това, предполагаше тя, че той се държеше като джентълмен с нея, макар да знаеше тайните й. Предишната вечер можеше да бъде наистина скандална. Дори нещо повече.
	Но той й бе устоял.
	Сякаш това беше най-лесното нещо на света.
	Сякаш целувките им изобщо не го бяха развълнували.
	Сякаш не бяха напълно разтърсващи.
	Младата жена усети как страните й отново пламват.
	— Уест е сложен — каза тя.
	— Ами в такъв случай е ужасно неподходящ за теб, тъй като ти си толкова проста.
	Тя се усмихна на закачката в думите, благодарна, задето Крос някак си, Бог да го благослови, не я притисна да се доизясни. Вместо това той бръсна невидима прашинка от крачола на панталона си и рече:
	— Хората ни не можаха да открият нищо за него.
	При напомнянето на по-раншната й заповед да изровят информация за Дънкан я бодна чувство на вина. Беше, преди да се запознае със сестра му. Преди да му предложи. Преди да го пожелае толкова силно. Изтика настрани нежеланата емоция. Преди много години бе направила грешка да се довери на друга и беше погубена. Нямаше отново да допусне същото.
	— Кажи им да продължат да търсят — каза тя, игнорирайки безпокойството, което тази заповед й причини.
	Той кимна и известно време остана мълчалив, преди да се наведе напред.
	— Помниш ли как ме намери?
	— Разбира се.
	Никой от тях никога нямаше да забрави нощта, когато той бе изхвърлен от поредния игрален дом, здравата пребит, задето броеше картите и прекалено много пъти бе печелил. В момента, когато чу историята, Джорджиана бе разбрала, че Крос беше четвъртият съдружник, когото търсеше. Бяха го намерили пиян, на крачка от унищожението — от собствената му ръка.
	— През онази нощ ти ме спаси.
	— Ти щеше сам да се спасиш.
	— Не — поклати глава Крос. — Без теб щях да бъда мъртъв или нещо по-лошо. Бърн и Темпъл щяха да бъдат мъртви на онази улица в Ист Енд. По един или друг начин ти спаси всички нас. Всеки човек, нает от „Падналия ангел“. Повечето наети на работа в домовете ни… всички те са твои питомци.
	— Не ме рисувай като спасителка — възрази тя. — Цветът не подхожда.
	— Въпреки това ти си точно такава. Всеки един от нас е спасен от Чейс. — Тя не отговори, но той продължи: — А какво се случва, ако Чейс е този, който се нуждае от спасение?
	Погледът й рязко се преплете с неговия, думите изскочиха бързи и неканени:
	— Не се нуждая.
	Той се облегна назад. Изчака доста дълго.
	— Може би не — кимна, когато тя не каза нищо друго. — Но не се съмнявай, че ние няма да стоим със скръстени ръце и да чакаме да цъфнат налъмите.
	Крос се надигна, плъзгайки длани по крачолите на панталона.
	— Пипа би се радвала да дойдеш на вечеря следващата седмица. — Направи кратка пауза. — Двете с Каролайн.
	Джорджиана удивено повдигна вежда. Съпругата на Крос бе най-малко вероятната персона, която би поканила някого на вечеря. Той се усмихна, явно разбирайки изумлението й, любовта към съпругата му озари лицето му, раздвижвайки нещо дълбоко в Джорджиана.
	— Не е официален прием. Обикновена вечеря. И навярно накрая всички ще бъдем оплескани с кал.
	Не беше метафора. Графиня Харлоу беше известна градинарка. Кулминацията на сбирките в Харлоу Хаус често беше някакво градинарско начинание. Каролайн ги обожаваше.
	— С удоволствие — кимна Джорджиана.
	Тя насочи вниманието си към бюрото. Погледът й падна върху второто писмо, адресирано до Ана, което я мамеше от другия край. Отчаяно искаше да го отвори, но притежаваше достатъчно благоразумие, за да не го направи в присъствието на Крос.
	Той, изглежда, разбра.
	— Не се колебай заради мен — подхвърли насмешливо.
	Джорджиана го изгледа намръщено.
	— Защо толкова се интересуваш?
	— Липсват ми дните на тайни послания, завършващи с вълнуващи мисии.
	Думите я подразниха.
	— Не е тайно послание, щом пристига в единайсет предобед.
	Той се усмихна и тя се зачуди на откритото му изражение — нещо, което никога не можеше да се види в стария, преследван от призраците на миналото Крос.
	— Тайно е, ако има нещо общо с дейностите, които традиционно се свързват с единайсет вечерта.
	— Няма — изсумтя тя, разкъсвайки плика, нетърпелива да докаже, че той греши.
C>
	Моята градска къща. Единайсет вечерта.
	Ела добре отпочинала.
	И трезва.
C$
	Червенината се завърна с отмъстителна сила.
	Крос се засмя от прага.
	— Няма, нали?
	Захлопна вратата, сподирян от ругатнята й.
	Останала отново сама, тя си позволи да обмисли написаното. Плътната квадратна хартия изглеждаше прекалено луксозна за подобно послание. Или може би беше точно толкова луксозна, колкото трябваше да бъде.
	Той имаше вид на мъж, който нямаше да се поколебае да прояви разточителност.
	Вдигна листа до носа си, представяйки си, че може да усети уханието му на сандалово дърво и сапун; осъзнавайки, че се държи глупаво.
	Потупа листа върху устните си и се наслади на начина, по който ги бръсна — нежно и чувствено, като целувка.
	Като неговата целувка.
	Пусна бележката, сякаш пареше. Не можеше да си позволява той да я обсебва така. Предложението й нямаше за цел да я превърне в някакво нелепо, треперещо желе. Целта не беше той да я погълне. Или контролира.
	Целта беше да получи възможност да вкуси от живота, който се преструваше, че води през всичките тези години — този, който бе обвинявана, че води, — преди да се посвети на новия живот, който включваше брак с мъж, с когото тя никога нямаше да познае страстта.
	Страст.
	Това не беше нещо, което липсваше с Уест.
	Но проклета да е, ако му предостави целия контрол.
	Посегна към перодръжката.
	Може да закъснея.
	Той отговори след час.
	Няма да закъснееш.


>	Глава 12

E>
	Както лейди Г., с която тя бе сравнена в понастоящем известната с печална слава карикатура, оповестила нейното завръщане, нашата лейди е обвита с горда грация и непринуден чар. Ние не сме единствените, които го забелязват, тъй като лорд Л. е все по-близо до дамата на всяко събитие, на което и двамата присъстват.
	… Според други източници граф и графиня Х. може би отново напомнят за скандала, който ги събра. Носят се слухове за заключена врата на последната изложба на Кралското дружество по градинарство…
@@	„Перли § Пелерини“, дамско списание, началото на май 1833 г.
E$

	Тя бе подранила.
	Два часа преди Джорджиана да пристигне в градската му къща, Дънкан излезе от офиса и се спря на стъпалата пред сградата, за да вдигне яката на палтото си, в опит да се предпази от студа. Хапещият вятър вилнееше по Флийт Стрийт, напомняйки на лондончани, че макар според календара пролетта вече да бе настъпила, английското време не се съобразяваше с нищо и никого.
	Той нямаше нищо против студа. Така щеше да има повод да запали огъня в камината и да спусне завесите около леглото за през нощта. Да положи Джорджиана Пиърсън върху купчина кожи и двамата да сбъднат желанията си, изолирани от останалия свят.
	При мисълта за нея мигом се възбуди и в съзнанието му изникна неканен образ: Джорджиана гола и открита пред него.
	Наистина, той бе прекарал по-голямата част от изминалия ден в подобно състояние, изгарящ от нетърпение за нея. Жадуващ за нея.
	Готов да я направи своя.
	Пое дълбоко дъх, за да отслаби болезнения копнеж. Имаше два часа, преди тя да се озове в обятията му. По-дълго, ако трябваше да се съди по дръзкия й отговор, получен по-рано през деня. Тя щеше да закъснее по принцип. И щеше да накаже и двамата с това.
	В отговор той също щеше да я накаже, помисли си с порочна усмивка. Щеше да я отведе на ръба на забравата, докато не можеше да помни нищо друго, освен него и колко отчаяно го желае.
	И тогава щеше да й даде това, което искаше. И да възнагради и двамата за взаимното им търпение.
	Сподави въздишката, напираща в гърдите му, доволен, че бе решил да се прибере пеша у дома — със сигурност нямаше да остане в това състояние след половин час на този студ. Макар че, изглежда, тялото му смяташе да му докаже колко силно се заблуждава.
	Забеляза каретата, когато вече беше в подножието на стълбището.
	Изглеждаше напълно безобидна. Безлична. Черна, без герб и всякакви отличителни знаци и никакви фенери, макар че вече беше девет и половина, доста напреднал час за мартенската вечер. Без слуги, съпровождащи екипажа. Два черни коня и кочияш, който седеше на високата капра, очевидно глух и сляп за ставащото наоколо.
	Всичко това накара Дънкан да приближи каретата, вместо да я отмине. Двете прозорчета бяха тъмни, но не заради липсата на светлина вътре в купето. Бяха черни, защото бяха затъмнени.
	Това не беше обикновена карета.
	Заля го вълна на сладостно предусещане. Вратичката се отвори, разкривайки разкошната вътрешност — тъмночервен велур, окъпан от златистата светлина на свещите, и мамещи сенки. Погледът му се стрелна към обвитата в черен сатен ръка, придържаща вратичката отворена, и той замръзна, омагьосан от тази ръка. Искаше да я почувства върху себе си. По безброй начини.
	Тя заговори, думите долетяха някъде отвътре, нежни и пълни с обещание:
	— Каретата ще изстине.
	Той влезе в купето и се настани срещу нея, а вратичката зад тях се захлопна, оставяйки ги в идеалната тишина на уединението. Тя се бе облякла като Ана в красива черна рокля, пищните дипли на полите се разстилаха върху седалката, корсажът беше стегнат, с ниско изрязано деколте, разкривайки прекрасна бледа кожа. Сянка падаше върху шията и едното рамо и напълно скриваше лицето й, така че той не можеше да различи нито една негова черта.
	Предишната нощ тя му бе казала, че предпочита тъмнината, и сега Дънкан разбираше защо. Тук тя властваше. И мътните да го вземат, ако в момента не изпитваше желание да се отпусне на колене и да се закълне във вечна вярност.
	— Беше ми казано да не закъснявам.
	От думите му стана топло. От противоборството в тях. Той очакваше, че тя ще закъснее. Беше се подготвил за това, след като по-рано през деня бе получил предизвикателната й бележка. Тя беше дала съвсем ясно да се разбере, че няма да позволи да бъде контролирана. Че през времето, което имаха, двамата щяха да бъдат равни или нищо.
	Дънкан бе прочел проклетото листче половин дузина пъти, изпълнен с чувството, че от години не бе срещал някой, с когото толкова много да си подхождат. Може би никога. Отново си припомни това, докато се взираше в тъмнината на поклащащото се купе.
	Той бе отвърнал, искайки да спечели в тази игра на надмощие и в същото време някак си надявайки се да изгуби.
	При все това очакваше, че тя ще закъснее.
	Тя не беше закъсняла, ала въпреки това той не бе спечелил. Всъщност тя бе подранила. Толкова бе подранила, че бе дошла да го вземе от офиса. Да, можеше да свикне с това колко добре си подхождаха.
	— Вие винаги сте предизвикателство, милейди.
	Измина минута и тя се размърда, търкането на коприна до коприна отекна като топовен изстрел в тъмната карета. Платът бръсна крака му и той си спомни как бе наблюдавал полите й да галят панталона на Лангли в балната зала.
	И си бе представял как ще прилепват около него.
	Тази нощ.
	Завинаги.
	Думата проникна в него като дим на опиум, омайващ и коварен. И нежелан. Побърза да я прогони.
	— Не бих желала да ви отегчавам, господин Уест.
	В тази жена нямаше абсолютно нищо, което би могло да го отегчи. Всъщност той би могъл да прекара целия си живот в тази карета, без да вижда нищо, и пак щеше да я намира за очарователна.
	Копнееше да я докосне и изведнъж му хрумна, че би могъл да го направи. Че тя бе нагласила сценария, така че да позволява докосване и много повече. Разбира се, нищо нямаше да го спре. Дори и тя, ако трябваше да се обзаложи.
	Но докосването щеше да сложи край на играта, която двамата играеха, а Дънкан още не беше готов за това. Облегна се на разкошната велурена седалка, устоявайки на първичните си инстинкти.
	— Кажи ми — подхвана, — сега, когато съм тук, какво смяташ да правиш с мен?
	Тя вдигна от седалката до нея плосък, пристегнат с шнур пакет.
	— Имам доставка за теб.
	Уест замръзна, внезапно изпълнен с гняв, задето Чейс нахлуваше в това тихо място, в тази вечер, която обещаваше толкова много.
	— Казах ти, че не желая да участваш в доставките от Чейс.
	Тя остави пакета върху скута си.
	— Да не би да ми казваш, че не желаеш да го приемеш?
	— Разбира се, че го искам. Просто не искам ти да ми го даваш.
	Спътницата му се заигра с краищата на шнура.
	— Нямаш избор.
	— Не, но ти имаш.
	Дънкан долови обвинителната нотка в гласа си. Не му хареса.
	Тя вдигна документите за Тремли и му ги подаде.
	— Вземи го.
	Думите прозвучаха твърдо, с отсянка на още нещо. Нещо по-тъжно.
	Той присви очи.
	— Покажи се на светлината.
	Тя пое дълбоко дъх и за миг той си помисли, че няма да се подчини. За миг си помисли, че цялата вечер може да приключи тук и сега. Че тя може да спре каретата и да го изхвърли навън. Че може да оттегли предложението си за безобидна афера.
	Защото внезапно тя вече не изглеждаше толкова безобидна. Ала тя се наклони напред, красивото й лице изплува от мрака. Не беше гримирана.
	Може и да се бе облякла в одеждите на Ана и да носеше перуката й, но тази вечер тя беше Джорджиана. Беше дошла доброволно при него. За среднощно удоволствие. За една седмица. За две седмици. Колкото й бе нужно, за да си осигури съпруг и бъдеще.
	Живот далече от този, в който играеше ролята на куриер между двама от най-могъщите мъже в Лондон.
	Тя му протегна пакета.
	— Вземи го и превърни вечерта в нещо повече от делова среща.
	Дънкан сведе поглед към пакета. Тайните на Тремли, от които се нуждаеше, за да защити сестра си. Да защити живота си. Тайните на Тремли, по-ценни от всичко, което той притежаваше, защото те бяха ключът към неговото бъдеще.
	И въпреки това част от него искаше да изхвърли проклетите документи през прозорчето и да заповяда на кочияша да продължи. Да я отведе по-далече от Чейс. Да избяга по-далече от своите истини, истини, които с всеки изминал ден го преследваха все повече и повече.
	Ако не беше сестра му, щеше ли да го направи?
	Уест взе пакета. Остави го върху коленете си, а тя се облегна назад и отново се скри в сенките.
	— Нещо в това ти да си част от тази история превръща вечерта в делова, независимо дали сме го искали, или не.
	И той възненавидя тази ситуация, въпреки че отвори пакета, нетърпелив да узнае съдържанието му. Извади папка с купчина листове, изписани с познатия почерк на Чейс. Поднесе най-горния лист към малката свещ, поставена в гнездото си от стомана и стъкло върху стената на каретата.
	Средства, откраднати от хазната.
	Обърна страницата.
	Писма от половин дузина високопоставени служители на Османската империя.
	Тайни срещи.
	Държавна измяна.
	Затвори папката, сърцето му бясно туптеше. Това беше доказателство. Неоспоримо, идеално доказателство. Върна папката в плика, обмисляйки съдържанието й. Стойността на информацията почти нямаше цена. Тя щеше да унищожи Тремли. Да го изтрие от лицето на земята.
	И без съмнение, щеше да защити Уест.
	Вдигна малката бележка, придружаваща пакета. Прочете думите, написани с онзи отривист, познат почерк.
C>
	Нито за миг не вярвам, че молбата ви беше следствие от журналистически нюх; знаете нещо, което не споделяте.
	Не ми харесва, когато не споделяте.
C$
	Дяволски зле.
	Уест нямаше намерение да споделя с Чейс — нито отношенията си с Тремли, нито отношенията си с Джорджиана.
	Стрелна поглед към нея. Не. Нямаше да я сподели.
	— Свършила си своята работа.
	— Е, надявам се — отвърна тя.
	— Много добре — призна Дънкан. — Това е повече, отколкото си представях.
	Тя се усмихна.
	— Радвам се да чуя, че усилията ти са възнаградени.
	Ето го отново намека, че помощта му е купена. И това беше вярно. Дори да го отричаше. Прогони мисълта.
	— И ето ни сега тук. Сами.
	— Да не би да загатваш, че съм платила за компанията ти?
	Това звучеше абсурдно. И при все това някак си не беше. Някак си той се чувстваше манипулиран като че ли всичко това е било внимателно планирано.
	— Ти на мене, аз на тебе — рече той като отглас от предишните им разговори.
	Нейните думи. Неговите.
	Не можеше да види лицето й, но усещаше, че тя може да види неговото. Осветлението в каретата беше в угода само на едната страна — тази, която бе в сянка. Но той долови емоцията, когато тя най-сетне заговори:
	— Тази нощ не е така.
	— Но другите нощи?
	Ненавиждаше мисълта, че този момент е повторение на друг. На десетки. На стотици.
	Дланите й се разпериха върху полите, коприната прошумоля неспокойно.
	— Има нощи, когато информацията е заплащане. И други, когато се дава безплатно.
	— Обаче сега е заплащане — каза той. — Заплащане за статиите в моите вестници. За всеки танц с Лангли. С другите.
	— Ловци на зестри — уточни тя.
	— Всеки един от тях — съгласи се Дънкан. — Никога не съм обещавал нещо друго.
	— Ти обеща приемане.
	— И обществото ще те приеме. Но съпруг, който не е ловец на зестра? Едва ли ще намериш такъв. Не и освен ако…
	Дънкан замълча.
	— Освен ако?
	Той въздъхна, изпълнен с ненавист към споразумението, което бяха сключили. Ненавиждайки начина, по който го изкушаваше. Начинът, по който нашепваше примамливи обещания в мрака.
	— Не и ако не пожелаеш да им разкриеш истината.
	— Коя истина? — попита тя. — Аз съм неомъжена майка. Дъщеря на херцог. Сестра на херцог. Възпитана като аристократка. Отгледана за техния свят като печеливша състезателна кобила. Моята истина е публична.
	— Не — възрази той. — Изобщо не е публична.
	Тя невесело се изсмя.
	— Имаш предвид Ана? Мислиш, че те ще ме приемат с много по-отворени обятия, ако узнаят, че съм прекарвала нощите си в казино?
	— Ти си много повече от това. Много по-сложна.
	Той не знаеше как и защо, само че беше истина.
	Думите му я разгневиха. Дънкан го усети.
	— Ти нищо не знаеш за мен.
	Искаше да я достигне. Да я издърпа на светло. Но остана на разстояние.
	— Разбирам защо каза, че обичаш тъмнината.
	— Защо? — попита тя с отсянка на неувереност.
	— Там е лесно да се скриеш — отвърна Уест.
	— Аз не се крия — настоя младата жена и той се запита дали тя осъзнава, че това беше лъжа.
	— Ти се криеш, като всички нас.
	— А ти от кого се криеш? Кои са твоите истини?
	Това беше в еднаква степен предизвикателство и признание. Искаше му се да види очите й, които, изглежда, никога не умееха да скрият толкова, колкото останалата част от нея.
	Защото тя не беше изцяло тази жена, кралицата на греха и нощта. Тя не беше толкова самоуверена, колкото се представяше. Не беше само въплъщение на властта в ролята, която играеше. Имаше още нещо, което я правеше човешко същество. Което я правеше истинска.
	Което я правеше такава, каквато беше.
	Ала въпреки всичко двамата играеха тази игра и на него му харесваше.
	Просто много повече му харесваха проблясъците на истинската й същност.
	Дънкан остави пакета настрани. Наклони се напред. Надолу. Повдигна от пода на каретата единия й крак, обут в пантофка, и го сложи в скута си. Плъзна пръсти по глезена й, наслаждавайки се на начина, по който мускулите се стегнаха при докосването му. Усмихна се. Колкото и да се преструваше на спокойна и овладяна, тялото й не го лъжеше.
	Обви длан около глезена й и изу черната пантофка, разкривайки фин черен чорап. Прокара пръсти по стъпалото й, доволен от начина, по който то се изви.
	— Гъделичкам ли те?
	— Да — отвърна тя задъхано, което му подейства много по-изкусително, отколкото би трябвало.
	Дънкан продължи изследването си, милвайки коприната с върховете на пръстите си, по горната част на ходилото и около глезена. Погали началото на прасеца, сетне отдръпна пръстите си надолу.
	— Ето една истина; първия път, когато видях пантофката ти, след бала в Уъртингтън Хаус, исках да направя това.
	— Наистина ли?
	В думите й имаше изненада. И желание.
	— Наистина — призна той. — Бях привлечен от твоите прелестни сребристи пантофки, самата невинност и красота. — Поигра си с палците по възглавничките под пръстите й и тя въздъхна доволно. — А после бях привлечен от нещо напълно различно, онези зашеметяващи пантофки с високи токчета, въплъщение на самия грях и порок.
	— Ти си ме проследил?
	— Направих го.
	— Би трябвало да съм ядосана.
	— Но не си.
	Той отново плъзна ръка към глезена й, нагоре по прасеца, наслаждавайки се на меката коприна, после прокара пръсти по ръба на чорапа, изпълнен с желанието да повдигне полите й и да види краката й, дълги и обвити в черно. Изпълнен с желание да ги разтвори. Да ги почувства около бедрата си, около кръста си.
	Желаеше я без остатък.
	— Нали? — настоя той.
	Тя въздъхна.
	— Не. Не съм сърдита.
	— Харесва ти, че те познавам. Цялата. Двете половини. Пръстите му погалиха ямката зад коляното и тя потръпна. Размърда се, повдигна другия крак, постави го върху гърдите му и го отблъсна назад. Спирайки докосването му.
	— Кажи ми друга.
	— Друга? — учуди се той.
	— Друга истина — промълви тя.
	Той притисна крака й до гърдите си, вдигна го и страстно целуна вътрешната страна на глезена. Езикът му заблиза меката тъкан, докато тя не изохка.
	— Искам да събуя тези чорапи. Искам да почувствам кожата ти, по-мека от копривата.
	Гризна глезена й и бе възнаграден от стона й, отекнал в купето, жарък като слънцето.
	— Сега е твой ред.
	Тя застина.
	— За какво?
	— Кажи ми тайните си.
	Тя се поколеба.
	— Не знам откъде да започна.
	Той го знаеше. Тя бе пълна със сенки, всяка една закриляща частица от нея. Всяка една, жадуваща за светлина.
	— Започни с това — прошепна Дънкан и плъзна ръка нагоре по прасеца до коляното й, очертавайки гореща пътечка с върха на пръстите си. — Кажи ми как те кара да се чувстваш това. Без увъртане.
	Тя се засмя, когато той я погъделичка.
	— Кара ме да се чувствам… — Когато млъкна, Дънкан също спря и отдръпна ръката си. Тя протегна крака си към него, сякаш искаше да го улови. Да го върне. — Кара ме да се чувствам млада.
	Ръката му отново приближи към нея, изумен от отговора й.
	— Какво означава това?
	Джорджиана въздъхна в мрака.
	— Не спирай.
	Дънкан се подчини и отново я загали.
	— Какво означава това, Джорджиана?
	— Просто… — Тя замълча. Кракът й се изви до гърдите му и той съжали, че не са в дома му. Нуждаеше се от повече място. Искаше да я види, да я докосне навсякъде. Тя пое дълбоко дъх. — Мина много време… откакто…
	Уест разбра недоизказаното. Откакто е била с друг мъж. Откакто е била с мъж, освен с Чейс. Не искаше тя довършва изречението. Не желаеше да чува името на онзи мъж тук, в мрака, с тях.
	Но тя при все това го довърши:
	— … откакто съм се чувствала по този начин.
	И изведнъж всичко в него се отприщи. Имаше нещо в тази жена, в начина, по който говореше, обещанията, които даваше с прости, обикновени думи, което го караше да прималява от желание. Но когато признаваше чувствата си напълно откровено, с нотка на изненада и учудване в прекрасния си глас, как можеше той да й устои?
	Как, за бога, щеше да се откаже от нея, след като веднъж вече я бе вкусил?
	Как изобщо щеше да намери сили да си тръгне накрая?
	Исусе.
	В каква каша се бе забъркал?
	Дънкан я пусна, остави крака й на пода, а тя се възпротиви на усещането за неговата загуба, също както тялото му се противеше на нейната.
	— Почакай — почти проплака тя, наведе се напред и красивото й лице се освети. — Не спирай.
	— Нямам намерение да спирам — обеща й Дънкан. Обеща на себе си. — Просто искам да изясня няколко неща.
	Веждите й се смръщиха.
	— Колко по-ясна мога да бъда? Аз ти предложих в Хайд Парк. Посрещнах те пред офиса ти, облечена като… — Поколеба се. — Ами като жена, която прави онези неща.
	Хрумна му, че тя често се обличаше по този начин.
	— Не ми пука как си облечена.
	Когато тя заговори, думите й бяха сухи като пясък.
	— Изглежда, определено харесваш чорапи.
	Споменът за черна коприна със сребрист кант изникна в съзнанието му и напиращият смях се превърна в глухо ръмжене.
	— Много харесвам чорапи.
	Джорджиана се изчерви и той потръпна от възхита. Приведе се напред, докато лицето му се намираше на сантиметри от нейното. От устните й.
	— Питам се — прошепна — дали и други части от тялото ти се изчервяват, когато се срамуваш?
	Червенината стана по-ярка.
	— Не знам. Никога не съм гледала.
	— Е, аз със сигурност ще погледна.
	— Несъмнено в името на разследващата журналистика.
	Уест се ухили.
	— Аз съм най-добрият вестникар в Лондон, скъпа. Просто никога не мога да загърбя професията си.
	Тя също се усмихна, но усмивката й постепенно помръкна и лицето й доби сериозно изражение. Сведе поглед към ръцете си, сключени в тясното пространство помежду им.
	— Ти ме караш да те харесвам.
	Той изпитателно се взря в нея.
	— Досега не ме ли харесваше?
	— Разбира се, че те харесвам — тихо отвърна Джорджиана. — Но сега ме изкушаваш с неща, които не мога да имам.
	Дънкан мигом разбра какво има предвид и премълчаната истина го изпълни с тъга. Той не беше подходящият мъж за нея. Не можеше да й даде титла. Не можеше да даде сигурност на Джорджиана. В най-добрия случай раждането му беше загадка. Отраснал в мизерия.
	И това не беше цялата истина.
	Тя не знаеше, че той не беше това, за което се представяше. Дънкан Уест не беше човекът, за когото претендираше. Джорджиана не подозираше, че той я бе използвал и манипулирал, за да се добере до тайните на Тремли. Не допускаше, че той беше престъпник. Крадец.
	Обречен на затвор или по-лошо, ако го разкрият.
	Когато го разкрият.
	Защото независимо колко беше внимателен, с какви доказателства заплашваше Тремли, докато графът дишаше, неговият живот беше в опасност.
	И всички, които обичаше, също бяха в опасност.
	Следователно дори тя да не преследваше титла, той пак не беше мъжът, когото тя искаше. И определено не беше мъжът, от когото се нуждаеше.
	Но можеше да бъде мъжът, когото щеше да има. Точно сега. За един кратък, отлитащ миг, преди двамата да се завърнат в реалността.
	Протегна ръце към нея, повдигна я от седалката и се изпълни с ликуване при краткия писък, който тя издаде, когато я сложи в скута си, така че тя да го възседне, а полите й ги обгърнаха като копринен водопад. Тя се издигна над него, по-висока с няколко сантиметра заради позата им, и Дънкан изпита удоволствие от начина, по който сведе поглед към него и в красивите й кехлибарени очи проблесна обещание.
	— Можеш да имаш всичко тази нощ — изрече той. Гласът му прозвуча грубо, пресипнало и непривично за него. — Всяка частица от мен. Всичко, което желаеш.
	Тя се наклони назад, извивката на дупето й се притисна към бедрата му, събуждайки порочни, прекрасни мисли в мръсното му съзнание.
	Джорджиана започна да смъква надолу ръкавиците си.
	— Искам да те почувствам.
	Без предварително обмисляне. Без планове.
	— Искам да те докосна — додаде тя. Едната дълга черна ръкавица се изгуби в мрака в другата част на каретата и ръката й се вдигна към лицето му, пръстите й се спуснаха по бузата и брадичката, накланяйки главата му. Тя се приведе, устните й се плъзнаха леко по пътечката, прокарана от докосването й. — Искам да те целуна.
	Ако не го целунеше, той щеше да изгуби разсъдъка си.
	Джорджиана го съблазняваше с думи, допир и ухание и той обожаваше всяка секунда от това сладко мъчение. Искаше да я притегли към себе си, да смъкне проклетата перука, да вдигне полите й и да я люби, докато и двамата забравят имената си, както и абсурдното споразумение, което бяха сключили.
	Ала Дънкан не помръдна. Не можеше. Имаше нещо в тази жена, обиграна в желанията, порока и секса, нещо в начина, по който го гледаше, по който говореше, по който го докосваше, което го караше да се пита дали някога бе познала удоволствието.
	И така той чакаше да го направи. Тя щеше да го целуне тази нощ или двамата никога нямаше да се целунат. Това беше нейният миг. Нейното удоволствие. Нейното желание.
	Когато стигнат в дома му, щеше да бъде негов ред да й даде цялата наслада на света.
	Но сега беше неин ред да си я вземе.
	Тя се приведе и Дънкан си помисли, че ще го целуне. Ала в последния момент тя се отдръпна, навеждайки го на мисълта, че бе измислила някакво ново и прекрасно изтезание. Той изрече името й, което прозвуча като проклятие в тъмнината.
	— Две седмици — каза тя.
	— Какво?
	Джорджиана се усмихна.
	— Струва ми се, че сте оглупели, сър.
	— Това се случва, когато дразниш един мъж.
	Тя зарови пръсти в косата на тила му и всеки сантиметър от него откликна на възхитителното усещане.
	— Две седмици. Нито ден повече. Нищо, което може да ни навлече неприятности. Две седмици и после всичко приключва.
	Фактът, че той бе мислил същото само преди минути, не му попречи да се изпълни с раздразнение, че тя може да мисли за условията на тяхното споразумение.
	При все това той се съгласи.
	— Две седмици. А сега ме целуни, по дяволите!
	И слава на Бога, тя го направи.
	Джорджиана никога не бе целувала мъж.
	О, определено я бяха целували. По многобройни поводи, желани и нежелани. Беше целувана от този мъж и преживяването беше великолепно. Но никога досега не бе поемала контрол над момент като този, не бе целувала мъж. Дори с Джонатан, когато младостта и глупостта би трябвало да я направят дръзка.
	Опияняващото удоволствие на преживяването не беше нещо, което някога щеше да забрави. Тя обожаваше начина, по който той я остави да господства, как се облегна назад на седалката, а ръцете му обхванаха бедрата й, но само за да я придържа, в случай че каретата неочаквано се наклони. Как я остави да го милва, първо с ръце, а после с устни.
	Обожаваше близостта на тялото му, мускулесто и непоклатимо, и толкова невероятно топло. Той не я докосна и това я изпълни едновременно с радостен трепет и недоволство. Искаше да го познае. Да го изкуши. Да го докосне. И да го съблазни, защото през всичките години, когато играеше ролята на Ана, тя нито веднъж не бе съблазнявала.
	Нещо, което, изглежда, на него му се удаваше толкова лесно. Без дори да я докосва.
	Устните й се задържаха за миг върху неговите, за да събере смелост, преди да сложи ръце на раменете му и леко да ги близне с език. От гърлото му се надигна ниско ръмжене, което отекна в цялото й тяло. Устните му се разтвориха и тя се наклони. Вкуси силата си.
	Ръцете му стиснаха по-здраво бедрата й и целувката се задълбочи, стана по-настойчива. Джорджиана извърна глава, нагласи се по-внимателно. Ръмженето се превърна в стенание и една от ръцете му най-после се раздвижи, протегна се към шията й, обхвана брадичката й, задържайки я за целувката. Езикът му се преплете с нейния и тя се отдръпна назад, изтръпнала от усещането. За миг той изглеждаше изгубен, после срещна погледа й и сетне властно я привлече обратно към себе си и впи устни в нейните.
	Ръцете му бяха навсякъде — плъзгаха се върху кожата и коприната, вдигнаха се към косата й. Джорджиана отново се отдръпна.
	— Почакай — пророни задъхано, сграбчи ръцете му и ги отмести. — Не и перуката. Не още.
	— Искам да я сваля. Искам теб — призна Дънкан.
	— Аз също го искам — отвърна тя. — Но ако някой види…
	Ана трябваше да влезе в къщата му в потайната доба на нощта. Сама. Облечена в черна коприна.
	Дънкан се съгласи с въздишка. Вместо това сложи ръце върху бедрата й, повдигна коприната, нагласи я, за да бъдат по-близо.
	— Тази рокля има прекалено много плат — недоволно промърмори, когато я пусна, повдигна се, за да се наместят един до друг, твърда до мека плът, залюля я веднъж, дваж, преди да захапе долната й устна и да завладее устата й с устни и език.
	Сега бе неин ред да простене пред яростната атака на целувката му — това наистина беше яростна атака, внимателно водена война на дълги, бавни, опияняващи целувки, съпроводени от движения и неизречени обещания, които едновременно я изпълниха с жар, студ и отчаян копнеж по него.
	Джорджиана вдигна глава, искаше да го види. Да разбере този миг, когато те сякаш бяха единствените двама души на този свят. Очите му се отвориха, щом усети липсата й.
	— Не бях планирала това — прошепна тя, докато пръстите й обхождаха лицето му.
	— Каретата? — попита той.
	— Удоволствието — отвърна тя.
	Уест замълча, изучавайки я внимателно, и тя едва не затвори очи, изплашена от това, което той можеше да открие.
	— Това е интересно, тъй като твоето удоволствие е всичко, която аз бях планирал.
	Погали я отстрани, изпращайки вълни на обещаното удоволствие по цялото й тяло, от раменете до бедрата и обратно към мястото, където корсажът й се струваше прекалено тесен, жадуваше освобождение.
	Жадуващо за докосването му.
	И той й го даде, прокарвайки палци по зърната на гърдите й, втвърдени под коприната. Тя отметна глава, а той се наклони и прокара зъби по голата й ключица. Следвайки изпъкналата кост с топлите милувки на езика си.
	— Спри — прошепна младата жена.
	И той се подчини мигом, отдръпвайки се от нея. По лицето й се мярна изненада от неочакваната му готовност да спре. Дънкан втренчено я наблюдаваше.
	— Има ли нещо?
	Да.
	Ала не беше това, за което той си мислеше.
	Всичко беше погрешно — от начало до край, — защото й се струваше толкова дяволски правилно. Защото я караше да се запита — бегло — какво е пропуснала през всички тези години. Кого е пропуснала.
	Караше я да си задава прекалено много въпроси. За всичко. Джорджиана поклати глава.
	— Не — излъга. — Целуни ме отново.
	Ала той не успя, защото в мига, в който тя изрече думите, каретата спря. Дънкан се приведе към нея и притисна устни към крайчеца на роклята й в дълга целувка, докато тя се опитваше да си поеме дъх.
	— Кажи ми, че вече сме пред дома ми.
	Отчаянието в гласа му я накара да се засмее. Само защото и нейното не беше по-малко. Отдръпна се със съжаление от него. Искаше да остане завинаги в скута му.
	— Да. Помислих, че тук е по-добре, отколкото в клуба.
	Дънкан се наведе, за да й помогне да оправи полите си, а тя се изпълни със сладостен трепет, когато пръстите му се задържаха първо върху извивката на коляното й, сетне върху прасеца.
	— Правилно си помислила. Не искам да се срещаме в клуба.
	— Защо не? — попита тя, докато той повдигаше крака й, за да обуе пантофката.
	— Не бива да ме виждат с теб там.
	Думите я засегнаха.
	— Но можеш да спиш с мен?
	Дънкан застина, погледът му се преплете с нейния, горещ и пълен с обещание.
	— Първо, разбра ме погрешно. Аз не желая ти да си там. Искам да си далече от онова място. От скандала, греха и порока. Искам да съм единственият негодник в живота ти. И второ… — Той повдигна другия й крак и погали извивката на ходилото й, преди да нахлузи пантофката. — Уверявам те, че няма да има никакво спане.
	При думите му удоволствие прониза най-съкровената й част, сякаш лежеше гола под него и той ги бе прошепнал до кожата й.
	Дънкан внимателно пусна крака й върху пода на каретата и тя отрони:
	— Отведи ме вътре.
	Белите му зъби блеснаха в мрака.
	— С удоволствие.


>	Глава 13

E>
	… Действително, има много малко звезди в галактиката на този сезон, които сияят наполовина толкова ярко, колкото нашата лейди Дж. От ден на ден присъствието й става все по-желано на светските събития и ние не се съмняваме, че най-търсените ергени във висшето общество я желаят за събития, чието място са църквите и семейните параклиси. Колкото до лорд Л., поведението му, както винаги, е безупречно…
	… В самотните ъгли на балните зали напоследък се натъкваме на горкото, малко изгубено агънце, лейди С., някога желан член от свитата на безмилостните красавици на висшето общество, сега прокудена поради неизвестни нам грехове. При все това ние храним големи надежди за завръщането й, след като бе видяна да танцува с маркиз Е…
@@	Клюкарските страници на „Седмични новини“, 1 май 1833 г.
E$

	Къщата му беше масивна, цялата в позлата и разкош, всеки сантиметър обзаведен по последна мода. Тя стоеше във великолепното мраморно преддверие и бавно се обръщаше, за да огледа високите тавани и широкото извито стълбище, водещо към горните етажи на къщата.
	— Много е красиво — промълви Джорджиана и се обърна с лице към домакина. — Никога не съм виждала толкова съвършено декориран дом.
	Той се бе облегнал на близката мраморна колона със скръстени ръце и поглед, вперен в нея.
	— Осигурява покрив над главите ни в дъждовни дни.
	Гостенката се разсмя.
	— Това е нещо повече.
	— Просто къща.
	— Разведи ме.
	Дънкан махна с ръка към вратите в дъното на преддверието.
	— Салон за гости, салон за гости, салон за закуска. — И към онези зад гърба й. — Сутрешният салон на Синтия, още един салон. — Замълча. — Всъщност нямам понятие защо са ни нужни толкова много. — Кимна към дългия коридор, който водеше към задната част на къщата. — Кухнята и басейнът са натам. Трапезарията и балната зала са на горния етаж. — Насочи поглед към нея. — Спалните са прекрасни. Заслужават лично да бъдат разгледани.
	Джорджиана се засмя при явното му нетърпение за въпросната експедиция.
	— Басейн?
	— Да.
	— Нали осъзнаваш, че наличието на басейн не е обичайна придобивка за лондонска градска къща.
	— Не е обичайна придобивка за лондонска градска къща — рече той и повдигна едното си рамо. — Но аз обичам да съм чист, а и е чудесен начин за спортуване.
	— Както и повечето хора. Но те вземат вана.
	Дънкан повдигна вежда.
	— Аз също вземам вана.
	— Бих искала да го видя.
	— Искаш да видиш как вземам вана?
	Той определено изглеждаше въодушевен от идеята.
	Тя се засмя.
	— Не. Бих искала да видя басейна.
	Дънкан се поколеба дали да не откаже — тя го видя в очите му. В крайна сметка разходка из къщата не беше част от плана им за вечерта. Но Джорджиана не помръдна, докато той не взе ръката й в своята — топла, голяма и загрубяла от годините на работа — и не я поведе навътре в къщата, надолу по тъмния коридор през кухнята.
	Приближи се до затворена врата, сложи ръка на дръжката и се обърна, за да срещне погледа й. После отвори вратата и с жест я покани да влезе в оскъдно осветена зала.
	Младата жена пристъпи вътре. Първото, което видя, бяха половин дузината камини в другия край на помещението, а после забеляза колко топло беше вътре.
	— Стой тук — тихо промърмори той в ухото й, минавайки покрай нея. — Аз ще запаля лампите.
	Тя остана в топлия мрак, наблюдавайки как поднася кибритената клечка към близката лампа, която тутакси разпръсна малък златист кръг светлина в просторната зала. Светлината беше в края на басейна, застинал и тъмен и невероятно неустоим. Без да се усети, тя пристъпи, привлечена от тайнствената вода. Дънкан вървеше покрай ръба на басейна и палеше лампите една по една, докато накрая цялото помещение се окъпа в светлина.
	Беше великолепно.
	Стените и подът бяха облицовани с най-красивата синьо-бяла мозайка, сякаш небето и прибоят се срещаха. Лампите бяха поставени в красиво изваяни мраморни колони, всяка с кръгъл златист абажур. Тя вдигна поглед нагоре и застина в благоговение. Таванът представляваше стотици стъклени панели, разкриващи небето над Лондон — кадифен мрак, обсипан със звезди.
	Можеше вечно да се взира в този таван.
	И към това се прибавяше гледката на басейна, чиито тъмни като гъсто вино води отразяваха светлината на звездите и лампите, подобно на моретата на Одисей. Срещна погледа на Дънкан, който стоеше на няколко метра и нагласяше яркостта на пламъка на една от лампите. Не, не беше Одисей. Той беше Посейдон, богът на това място, достатъчно силен, за да подчини водата на своята воля.
	— Това е… — Джорджиана замълча, не й достигаха думи, за да опише залата. Начинът, по който й въздействаше. — … зашеметяващо.
	Той пристъпи към нея.
	— Това е моят порок.
	— Мислех, че игралните маси са твоят порок.
	Дънкан поклати глава, протегна ръка и отметна една къдрица от лицето й.
	— Онова е работа. Това е игра.
	Игра.
	Думата ги обви, беше обещание в мрака. Тя се запита колко време беше минало, откакто си я бе помислила. Откакто я бе изпитала.
	Запита се дали той щеше да й я даде. Усмихна му се.
	— Изглежда като страхотна игра.
	— Страхотна игра — повтори той думите, без да откъсва взор от нея. — Наистина изглежда така.
	Джорджиана не мислеше, че в залата може да стане по-топло, но явно бе сгрешила.
	— Има толкова много камини.
	Той погледна над рамото си към стената от огнища.
	— Обичам да плувам през цялата година, а водата изстива, ако огънят не гори.
	Цялото помещение, цялото оборудване сигурно му струваха истинско състояние — отоплението, лампите, всичката тази екстравагантност. „Ангелът“ се гордееше с половин дузината си просторни, напълно ненужни стаи, предназначени единствено да задоволяват прищевките на членовете, но в клуба нямаше нищо величествено като това тук.
	Младата жена го погледна.
	— Защо?
	Той зарея поглед към водата, черна и изкусителна.
	— Казах ти. Обичам да плувам.
	Не бе казал това. Беше казал, че обича да е чист.
	— Има и други начини да се плува.
	— Най-хубаво е през нощта — продължи Дънкан, подминавайки въпроса. — Когато няма нищо друго, освен вода и звезди. През по-голямата част от времето не паля лампите.
	— Ориентираш се по усет — отбеляза тя.
	Той плъзна ръка по нейната, улови дланта й в своята.
	— Усетът често се подценява.
	Привлече я по-близо и обгърна с ръка талията й. Целуна я толкова страстно и опустошително, че тя не знаеше дали горещината в залата, или ласките му я накараха да изгуби мисълта си.
	Не, знаеше. Бяха ласките му.
	Той се отдръпна.
	— Умееш ли?
	Отне й минута, за да разбере въпроса му.
	— Да.
	Дъвкан се взира продължително в нея, сякаш преценяваше отговора на неизбежния му въпрос. Сякаш се чудеше дали да рискува тя да отвърне с „не“.
	Сякаш някога би могла да каже „не“.
	— Бихте ли желали да плувате, милейди?
	Обръщението я обви, нежно и пълно с обещание. Колко силно я изкушаваше? Колко силно я караше да желае за един момент, за тази нощ тя да бъде негова дама*?
	[* Игра на думи — my lady — моя дама (англ.). — Б.пр.]
	Повече, отколкото би трябвало.
	— Тази вечер е доста по-различна, отколкото очаквах — каза тя.
	— За мен също. — Той я целуна бързо и грубо. — Свали проклетата перука.
	Ръцете й се подчиниха на заповедта му, макар че той се отдалечи към стената с камините и приклекна, за да подкладе огъня в едната, после в следващата. Джорджиана пресметна, че ще са му нужни няколко минути, за да сложи дърва във всяка една от шестте камини, затова седна, свали обувките, чорапите, долните гащи и подреди всичко в спретната купчинка отстрани, оставайки само по рокля.
	Роклята, която носеше, бе ушита за Ана, не за Джорджиана и не изискваше помощта на прислужница, за да се свали. Беше снабдена със скрити кукички и шнурчета и пришит корсет, за да може много лесно да се облича и съблича.
	Въпреки че й мина мимолетната мисъл дали модистката, сътворила този шедьовър на шивашкото изкуство, някога си е представяла точно този момент, когато роклята ще се озове край басейна.
	Ако всичко бъде наред.
	Той се извърна от последната камина, изправяйки се с лице към нея от другия край на огромното помещение. Джорджиана стоеше неподвижно и го наблюдаваше как се връща при нея, целенасочен и устремен като ловец, тръгнал на лов. Забеляза босите му крака и осъзна, че е свалил ботушите, докато е подклаждал огъня в камините. Пътьом свали сакото, захвърли го настрани и дръпна вратовръзката, която го последва. Не откъсваше поглед от нея и тя наистина се почувства като подгонена плячка.
	Нито една плячка не е жадувала толкова силно да бъде хваната.
	Дънкан посегна към нея, докато измъкваше краищата на ризата си от бричовете, и тя се удиви на лекотата, с която събличаше дрехите си.
	— Някога забавлявал ли си се тук?
	Въпросът се изплъзна, преди да се усети, и Джорджиана с цялото си сърце съжали, че не бе успяла да го спре.
	Тази нощ не означаваше нищо. Не беше завинаги. Беше само за сега.
	Не би трябвало да я интересува дали той бе водил тук и други жени. В тази вълшебна, екстравагантна, абсурдна зала.
	— Не съм — отвърна той и тя изтръпна от огромното удоволствие, което изпита при думите, при увереността, че той й бе казал истината.
	Дънкан съблече ризата, изхлузи я през глава, разкривайки могъщия си, стегнат торс, целият мускули и сухожилия. Устата й пресъхна. Нито един мъж, с изключение на класическите скулптури, не би трябвало да изглежда така. Нито един мъж, с изключение на класическите скулптури, не изглеждаше така.
	Посейдон, сравнението отново изникна в съзнанието й, ала тя пропъди глупавата мисъл.
	Но не спря да гледа.
	Докато той не посегна към копчетата на бричовете и пръстите му чевръсто се заеха с тях и тя повече не можеше да гледа. Погледът й се насочи към лицето му, в очите му се четеше разбиране, сякаш той беше в главата й. Сякаш знаеше, че в мислите си тя го сравняваше с Посейдон.
	Този мъж наистина беше непоносим!
	— Ти си прекалено облечена.
	Джорджиана се застави да потисне срама. Тя се бе съгласила на тази среща, нали? На тази нощ? А и тя беше Ана, нали? Веща съблазнителка. Във всяко едно отношение, каквато би трябвало да бъде една жена.
	Нямаше значение, че последното беше малка измислица.
	Добре де. Огромна измислица.
	И тя имаше рокля в подкрепа на тази измислица. Не казваха ли, че дрехите правели човека? В случая с Дънкан Уест, изглежда, дрехите бяха в негов ущърб, но не това беше важното.
	Младата жена пое дълбоко дъх. Събра цялата си смелост.
	И остави роклята да се скупчи в нозете й, излагайки я гола пред него.
	По-късно, когато вече не беше толкова засрамена, щеше да се смее при спомена за неговата реакция — беше по тресен до дъното на душата, че тя бе способна да се съблече без чужда помощ, имаше изражението на човек, здравата халосан с нещо по-тежко по главата.
	Но в момента смехът беше последното нещо, за което се сещаше. Съзнанието й беше прекалено в плен на срама. И притеснението. И голотата, обикновено скрита под изящна копринена обвивка. И острата, смущаващата комбинация от желание и ужас.
	Затова тя стори единственото, което всяка самоуважаваща се жена би направила в подобна ситуация. Извърна се и се гмурна в тъмните води.
	Изплува на повърхността няколко метра по-далече от ръба на басейна, изумена от температурата на водата, като хладна лятна баня. Обърна се към мястото, откъдето бе влязла, и го съзря да стои там и да я наблюдава с ръце на хълбоците.
	Гол.
	Джорджиана се опита да не гледа. Действително се опита. Но беше много трудно да го пропусне.
	Заплува назад, благодарна за сумрачната светлина. За факта, че той не можеше да бъде сигурен, че тя се взира в него, продължително и съсредоточено, и напълно обзета от несигурност.
	— Приятно ли е?
	Тя преглътна. Събрала известна дързост, макар че продължаваше да увеличава разстоянието помежду им.
	— Много.
	— Ако искаш да плуваш — заговори той, — най-добре е да го сториш сега.
	Беше странно изказване, след като това беше басейн, а и тя вече плуваше.
	— Защо?
	— Защото, когато те достигна, плуването ще бъде последното, което ще ти хрумне.
	Думите я пронизаха като светкавица, усилени от усещането за водата около тялото й, върху местата, които не би трябвало да бъдат голи в това прекрасно място. Тя изчака малко, докато го наблюдаваше — опивайки се от красотата му — целия мускули и кости. Съвършенство, сътворено тук, в тази вода.
	Където той щеше да я обладае.
	Мисълта й вдъхна смелост и тя престана да се движи заднешком.
	— Струва ми се, че изгубих желание да плувам.
	Той беше във водата, преди тя да успее да довърши изречението, и сърцето й лудешки запрепуска, докато го чакаше да изплува на повърхността; тишината, последвала гмуркането му, я изпълваше с трепетно предвкусване. Гледаше мастилено черната водна повърхност, чудейки се къде ще се появи.
	И тогава го почувства, пръстите му докоснаха леко корема й, последвани от дланите, които се плъзнаха отстрани. Джорджиана сепнато ахна от докосването, докато той се издигаше на сантиметри от нея — Посейдон, възвишаващ се от морето.
	В изненадата си тя сложи ръце върху раменете му, а той се възползва от възможността да я притегли здраво към себе си, ръцете му се сключиха като стомана около кръста й, краката му се преплетоха с нейните. Тя го почувства горещ и твърд до корема си.
	— Много съм благодарен — прошепна той в ухото й и думите, по-скоро дихание, отколкото звук, я накараха да отмалее от възбуда — на този, който те е научил да плуваш.
	Не й се наложи да измисля подходящ отговор, защото той вече я целуваше, повдигайки я без усилие във водата, дланите му обхванаха дупето й, придърпвайки я по-близо, за да си паснат в онова тъмно, потайно място.
	Неговото стенание се сля с въздишката й, а Дънкан я придвижи до ръба на басейна. Ето че се случваше, помисли си Джорджиана. Тя го искаше с отчаяно въжделение, а той щеше да й го даде. Бяха минали години, откакто бе била толкова близо до друг човек, до мъж. Цяла вечност.
	Дънкан разпери широко ръцете й, постави отворените й длани върху красивата мозайка, придържайки я високо във водата. Лицето му бе осветено от оранжевите отблясъци на огньовете зад гърба й, огньове, които пламтяха като слънчеви лъчи, докато той плъзгаше длани по ръцете й, преплитайки пръсти с нейните и обсипвайки с целувки изящната й шия, голите рамене и гърдите.
	— Ти не ми даде възможност да те погледам — прошепна над мястото, където водата плискаше около нея, дразнейки розовите връхчета на гърдите й, болезнено набъбнали от милувките му. — Ти ме разтърси до дъното на душата ми и избяга.
	— Това едва ли прилича на бягство — отвърна тя, когато мъчителят й пусна едната й ръка, за да обхване голата гърда, повдигна я над водата и прокара палец по твърдото зърно.
	— Не — съгласи се той, — ала ето ни отново в тъмнината. И аз пак не мога да те видя. Не мога да видя тези съкровища.
	— Моля те — изтръгна се пресеклив стон от устните й, когато палецът му потърка зърното.
	Той я убиваше.
	— За какво ме молиш? — попита той, покривайки гръдта й с леки, целомъдрени целувки.
	— Знаеш за какво — отвърна тя и Дънкан се засмя.
	— Знам. И признавам, че съм благодарен, задето сме тук, сами, защото най-сетне мога да те вкуся и никой няма да ме спре.
	Той се наведе и устата му я завладя, а тя едва не се разпадна от усещането, което я прониза, от начина, по който езикът му ближеше и смучеше, изпращайки вълни на екстаз, които достигаха до кътчета, за чието съществуване отдавна бе забравила. Джорджиана се раздвижи, за да притегли по-близо главата му, и изгуби равновесие във водата. Дънкан тутакси я улови, но тя отново отпусна длан върху ръба. Не знаеше какво друго да направи, какво друго да каже, освен задъханото:
	— Мили боже, не спирай!
	И той не спря, любеше с устни и език първо едната гърда, после другата, докато тя не си помисли, че може би ще умре тук, потънала в това прекрасно място и в него. Когато Дънкан вдигна глава, както й се стори, след цяла вечност и кратък миг, Джорджиана простена името му, нетърпелива да получи всичко, което той искаше да й даде.
	Той впи устни в нейните, улавяйки в плен въздишките й, и отново я привлече по-близо до гърдите си, притисна тялото си о нейното, така че помежду им не остана място дори за водата, плискаща се около тях, а тя се изви в обятията му. Когато той откъсна устни от нейните, тя се вкопчи по-здраво в раменете му, изгаряща от желание за нещо, което щеше да й помогне да възвърне мощта си. Да се окопити.
	Дънкан съвсем леко се отдръпна, сякаш разбираше какво иска тя, и беше сигурен, че ще възненавиди пролуката между телата им. Което тя и стори. Защото просто отново го желаеше.
	Младата жена пое дълбоко дъх. Задържа го за секунда.
	Търсеше нещо да каже, нещо, което щеше да го отдалечи и в същото време да го задържи близо.
	— Защо басейн? — изтърси накрая.
	Той застина, но бързо преодоля изненадата.
	— Няма да искаш да знаеш — отвърна, думите прозвучаха дрезгаво и заплашително, карайки я да се почувства напълно безсрамна.
	— Искам.
	Той повдигна един дълъг мокър кичур коса от рамото й, потърка го между палеца и показалеца си.
	— Аз не бях чисто дете.
	Джорджиана се усмихна, представяйки си го като малко русокосо хлапе с дяволити искрици в очите и прекалено умно за годините си.
	— Много малко деца са.
	Дънкан не отвърна на усмивката й. Отбягна погледа й.
	— Аз не бях мръсен от игра — заговори в косите й с безстрастен глас. — Вършех различни неща. Зидах тухли. Утъпквах пътеки. Чистех комини.
	Думите му я вледениха. Нито едно от тези занимания не беше за деца, но чистенето на комини — това беше опасна, брутална работа, да изпращаш малки момчета да ги чистят, колкото по-дребни, толкова по-добре. Навярно е бил не повече от три или четиригодишен, когато е бил избран за това мъчение.
	— Дънкан — прошепна тя, ала той сякаш не я чу.
	— Не беше толкова лошо. Ставаше тежко, когато беше горещо, а коминът прекалено тесен. Имаше още едно момче, мой приятел… — Гласът му заглъхна и той тръсна глава, сякаш за да пропъди спомена. Всъщност хиляди нежелани спомени, тя беше сигурна в това, всеки един по-ужасяващ. — Аз имах късмет.
	Нито едно дете с подобен живот не може да е имало късмет.
	— В Лондон ли беше?
	Сигурно е бил. В някой приют, несъмнено — принуден да страда от ръцете на този огромен процъфтяващ град.
	Той не отговори.
	— Както и да е. След това не ми беше позволено да се къпя, тъй като на следващия ден отново щях да се изцапам. В малкото случаи, когато ми беше разрешено да се изкъпя, винаги бях последен. Водата винаги беше студена. И мръсна.
	В очите й запариха сълзи, горещи и неканени, и тя бе благодарна, че огньовете бяха зад гърба й и скриваха лицето й от него.
	Протегна се към него, обви едната си ръка около шията му, заравяйки пръсти в прекрасната му руса коса, блестяща, мека и чиста.
	— Но вече не — прошепна в ухото му. — Вече не — повтори, изпълнена с желание да се обвие около него.
	Да го защити. Момчето, което някога е бил. Мъжът, в който се беше превърнал.
	Мили боже.
	Това, което изпитваше…
	Не. Нямаше да мисли за това.
	И със сигурност нямаше да го признае.
	Той я обгърна с ръце и тя забеляза изненадата върху лицето му, като че ли бе забравил, че беше там.
	— Никога вече — съгласи се. — Сега разполагам с близо сто квадратни метра чиста вода. Топла, мокра и прекрасна.
	Джорджиана искаше да попита повече. Да го притисне да говори.
	Но беше достатъчно разумна, за да знае, че щом човек като Дънкан Уест е приключил с говоренето, нищо не може да го застави да продължи. Затова тя го целуна, а пръстите й се спуснаха надолу по рамото му, където ръцете му я държаха уязвима и притисната в него. Искаше да го докосне. Всеки сантиметър от него. Да докосне всеки определен сантиметър от него. И почти събра кураж, когато той я повдигна от водата и я сложи да седне на ръба на басейна.
	Водата се стече надолу по тялото й, по извивките и падините, а тя се възпротиви на позата, която я оставяше открита пред погледа му.
	— Почакай — поде, но той я възпря със страстна целувка върху едното коляно.
	— Но тази вечер не се интересувам от басейна — прошепнаха устните му до голата кожа и той плъзна ръка между бедрата й, разтваряйки ги достатъчно широко, за да целуне вътрешната страна на коляното й. — А от нещо съвсем друго.
	В думите му имаше настойчивост, сякаш, като я галеше, целуваше и любеше, можеше да заличи миналото. Разговорът за него.
	И навярно можеше. Тази нощ.
	Пръстите му отново се раздвижиха, дразнеха я, докато краката й се разтвориха по-широко, давайки възможност на целувките му да продължат по-навътре, към края на бедрото, езикът му описваше кръгове, опитното му докосване я възпламени.
	— Нещо друго — повтори, следвайки с устни опасната порочна пътечка нагоре по крака й, блазнейки я да се разтвори с една от друга все по-опустошителни целувки. — Нещо също толкова топло.
	Думите я накараха да потръпне и Джорджиана затвори очи, за да не го вижда, греховен и сладостен между краката й.
	Губеше равновесие и се облегна на ръце. Не беше сигурна какво да прави. Не беше сигурна дали иска това. И в същото време беше напълно сигурна, че го иска. Онези безсрамни пръсти отново се раздвижиха, но не стана нужда да проявяват настойчивост. Тя се отвори за него, отдавайки му се, въпреки че той й бе обещал разруха.
	Беше й казал, че ще е господарят, и наистина беше.
	Сега беше напълно открита пред него, а пръстите му си играеха с тъмните пухкави косъмчета, покриващи най-съкровената й част. Дънкан вдигна глава.
	— И ти ли си толкова мокра?
	Думите отекнаха в нея, по-опустошителни от докосването му, когато с безкрайна нежност разтвори кадифените гънки на женствеността й и потопи пръста си вътре. Те едновременно простенаха от движението, от усещането, което я прониза като огнена стрела.
	— Повече — отрони той удивено, докато я галеше в онова тъмно, прекрасно място. — Ще те вкуся тук — продължи. — Ще те вкуся и ще докосвам, докато не познаеш забвението и виковете ти не изпълнят тази зала, в която само водата и небето ще им бъдат свидетели.
	Думите я накараха да отмалее, макар в същото време да й вдъхнаха сила, и той плъзна едната си ръка нагоре по торса към гърдите й, притискайки гърба й към топлите плочки, докато не легна, а краката й останаха да висят от края на басейна.
	— Ти си моя. — Гласът му беше властен и пълен с грях. — Милейди.
	Обръщението я накара да потръпне от възбуда. От истината в него.
	— Твоя съм — прошепна Джорджиана.
	Мили боже, наистина беше. Тя беше негова. До последната си частица.
	И тогава той разтвори гънките й, устата му се прилепи до най-свидната й част и тя извика от безмерен, почти непоносим екстаз, а езикът му я милваше и се въртеше, причинявайки й ужасни, възхитителни неща. Ръцете й, които само преди минути не знаеше къде да дене, го намериха, преплетоха се в красивата му руса коса, докато той не спираше да вкусва влажната й топлина с великолепни движения, заплашващи да отнемат дъха и разсъдъка й.
	Джорджиана простена от невероятното блаженство, с което я даряваше, повдигна се към него, безсрамно просейки още, макар той да й го даваше. Залюля се насреща му, упоена от близостта му, от звуците, които издаваше, докато държеше широко разтворените й бедра и мълвеше: „Милейди“, а думите я заливаха като шеметна вълна на удоволствие.
	Неговата лейди.
	Неговата.
	Никога нямаше да почувства нещо подобно. Никога отново нямаше да принадлежи никому с такова отдаване.
	И ето че той беше там, на онова подуто, пулсиращо от мъчително сладострастие място, където тя най-силно го искаше, чертаеше кръгчета, ближеше и смучеше, издигайки я към безумни висини, докато повече не можеше да издържа. Пръстите й здраво сграбчиха косата му, а тя летеше все по-нагоре и по-нагоре, крещейки отново и отново, и отново името му в тъмнината, докато вече не беше име, а благословия.
	И тогава Джорджиана изкрещя, точно както той й бе обещал и само звездите над тях бяха свидетели — отвъд стъкления покрив, който улови звука, а екотът му отекна в тях двамата, единствените хора в цял Лондон. В целия свят.
	Той остана с нея, докато тя се завръщаше в реалността, устните му, меки и плътни, бяха притиснати до извивката на бедрото й, а езикът му не спираше да чертае бавни, сластни кръгове, сякаш те можеха да успокоят бясно препускащия й пулс.
	Тя отвори очи в зашеметяващата зала, окъпана в оранжева светлина от огньовете зад нея и в нея, и осъзна, че нямаше нищо абсурдно в това място — то му подхождаше. Величествен храм на този мъж, за когото удоволствието беше оръжие.
	И може би то наистина беше най-голямата сила.
	Това със сигурност беше много по-опасно от всичко, с което се бе сблъсквала досега. Този мъж беше прекалено много. И при все това недостатъчен. Тя никога нямаше да може да го има и някак си в този момент осъзна, че никога нямаше да спре да го желае.
	Той щеше да я погуби също така, както я бе погубил последният мъж, който я бе докоснал.
	Застина при мисълта и Дънкан усети промяната в нея. Отлепи устните си.
	— И ето сега — рече той, думите бяха по-студени, отколкото бе очаквала. По-студени, отколкото й се нравеше. — Споменът се завръща.
	Мразеше, че той толкова лесно я разгадаваше. Джорджиана се надигна, извади краката си от водата и притисна колене към гърдите си. Обгърна се с ръце.
	— Нямам представа какво имаш предвид.
	Той повдигна вежда.
	— Отлично знаеш какво имам предвид. Ако не знаеше, щеше отново да влезеш във водата, вместо да излезеш от нея.
	Тя се усмихна.
	— Не предпочиташ ли леглото?
	— Недей — възпря я той. — Не я води тук. Не и сега.
	— Кого?
	— Ана. Не ми предлагай фалшивата й усмивка и фалшивите й думи. Аз не съм…
	Когато той не довърши, тя попита:
	— Ти не си какво?
	Дънкан изруга тихо и гневно и заплува заднешком, отдалечавайки се от нея. От този момент.
	— Аз не съм Чейс. Аз не искам нея. Искам теб.
	— Ние сме едно и също — каза тя.
	— Не ме обиждай. Не ме лъжи. Запази лъжите си за своя властелин.
	Изплю думата и тя усети гнева в нея. Болката.
	Когато преди години бе създала Чейс, никога не си бе представяла, че ще й се наложи да играе толкова деликатна, трудна игра като тази. Изправи се и го последва надолу покрай басейна, към мястото, откъдето двамата бяха влезли във водата. Откъдето бяха започнали тази нощ. Мястото, към което не можеха да се върнат. Дънкан излезе от водата и отвори близкия шкаф. Подаде й голяма и пухкава кърпа от египетски памук. Тя се уви в нея, търсейки подходящите думи.
	— Дънкан, той не ме притежава — рече накрая.
	Вече не можеше да вижда лицето му. Сега той бе с гръб към светлината, а всичко, което изричаше тя, беше лъжа. Думите му идваха от огромната надвиснала сянка на сантиметри от нея, разочарованието в гласа му беше ясно като кристал.
	— Разбира се, че те притежава. Ти си негова прищявка. Той ти дава пакет, ти го доставяш. Той ти казва да се омъжиш, ти го правиш.
	— Не е така.
	— Точно така е. Той самият можеше да се ожени за теб. Можеше да защити Каролайн. Той е най-могъщият човек в Лондон. Би могъл да направи всяко едно от тези неща. Вместо това те пробутва на Лангли.
	Тя трябваше да му каже истината.
	— Ето. — Той улови ръцете й; неговите бяха топли и прекрасни, и я извърна към светлината. — В този миг. Кажи ми това. Кажи ми какво си мислеше сега?
	Тя знаеше, че думите й са глупави. Че ще навредят и на двамата. Но въпреки това ги каза:
	— Мислех си, че трябва да ти кажа истината.
	Той застина.
	— Трябва. Каквато и да е тя… аз ще ти помогна.
	Изглеждаше толкова просто да му признае цялата истина. Че тя беше Чейс. Че през всички тези години без всякакво колебание бе защитавала тази измислена самоличност заради Каролайн. Защото един ден Каролайн щеше да се нуждае от нещо повече; от уважавано, неопетнено име, което щеше да й помогне да има живота, който тя искаше. Животът, който заслужаваше.
	Щеше да бъде лесно да му го каже. Той използваше властта си като оръжие, също както и тя — щеше да разбере каква заплаха представлява самоличността й за живота й. За Каролайн. За „Ангела“. За нейния свят. Но Дънкан Уест беше прекалено опасен. Той беше човек, който я заплашваше със самото си съществуване не защото бе изградил живота си върху тайните на другите, а защото, щом веднъж узнае истината, щеше да държи Джорджиана в ръцете си — тайните й, името, света, сърцето й.
	Нямаше значение, че той я бе накарал да поиска да му вярва.
	Нямаше значение, че той я бе накарал да поиска да го обича.
	Любовта я бе предала — с мимолетното си несъвършенство, с дълготрайната си болка и разочарование.
	Не можеше да й се вярва.
	Заради заплахата от любовта не можеше да му повярва.
	Твърде много бе заложено на карта, а Дънкан Уест не й дължеше достатъчно, за да са равностойни силите, да са сигурни тайните й. Той пазеше твърде много свои — твърде много, които тя не знаеше.
	А това беше техният танц: тайна за тайна.
	Ти на мене, аз на тебе.
	И така тя не му каза истината. Предпочете да си напомни, че повече от сигурността, честта и уважението тя имаше нужда от някого, който няма да се опитва да разбули тайните й.
	От някого, когото никога няма да обича.
	А ако тази нощ я бе научила на нещо, това беше, че тя би могла да обича Дънкан Уест. А любовта носеше само опустошение и разруха.
	— По дяволите, Джорджиана, аз искам да се освободиш от властта му.
	Тя, която бе изградила империя върху лъжи, започваше да ненавижда лъжите, които бе принудена да изрича, за да я защити. За да защити себе си. За да защити „Ангела“.
	За да защити Каролайн.
	Младата жена поклати глава.
	— Казах ти, нашите отношения е Чейс са… различни сега.
	— Ами нашите отношения? Между мен и теб?
	Погледът й се стрелна към басейна.
	— Нашите отношения също са различни.
	— Как са различни?
	Различни в това, че тя не очакваше, че толкова силно ще го желае. Не очакваше, че няма да й е безразличен.
	— По-сложни са.
	Той се изсмя безрадостно.
	— Сложни са, да.
	Отдалечи се от нея, а тя го гледаше, неспособна да откъсне очи от красивото му тяло, златисто на светлината на пламъците, с кърпа, смъкната ниско на хълбоците.
	Накрая Дънкан се обърна и прокара пръсти през прекрасната си коса.
	— А ако платя за това? За къща в Лондон? За твоя живот? Исусе, кажи ми с какво, по дяволите, той те държи. Мога да го уредя. Мога да превърна Каролайн в любимката на обществото, мога да ти дам живота, който искаш.
	Това беше най-изкусителното предложение, което някога бе получавала. По-добро от десетките хиляди паунди върху масата с рулетката. По-добро от стотиците паунди, залагани срещу Темпъл на ринга. Беше идеално. Не бе искала нищо по-силно в живота си, отколкото да го приеме.
	— Позволи ми да ти помогна да започнеш начисто. Без него.
	Ако беше друга жена, по-обикновена, щеше да му позволи да направи точно това.
	Ако беше просто лейди Джорджиана Пиърсън, щеше да се хвърли в прегръдките му и да му позволи да се грижи за нея. Да му позволи да поправи всичките грешки, които бе сторила. Щеше да приеме помощта, която той й обещаваше, и да изгради нов живот. Като нова личност.
	По дяволите, може би дори щеше да го помоли да се ожени за нея с надеждата, че партньорството им ще й позволи да изживее остатъка от дните си в щастие, което й бе обещано толкова отдавна.
	Но всички обещания бяха фантазии. А и тя не беше тази жена.
	Тя беше Чейс.
	И този живот, който бе изградила за себе си, изборите, които бе направила, пътят, по който бе поела… те не водеха до него. И тя бе длъжна да избави и двамата от всяка заблуда, която имаха.
	Срещна погледа му.
	— Ти не можеш да ми дадеш титла. — Той отвори уста, за да възрази, но тя го възпря. — Титлата, Дънкан. Само титлата има значение.
	Имаше миг, когато тя съзря всичко в погледа му — цялата истина, тъгата, безсилието, които изпитваше, се отразиха в красивите му очи. И после всичко изчезна. Заменено със спокойна студенина.
	— В такъв случай сте щастлива, милейди, че Чейс плати цената. Моите вестници са на ваше разположение. Ще имате въжделената титла.
	Тя искаше да протегне ръка към него. Да го умолява да спази споразумението им. Искаше своите две седмици. Може би две седмици с него щяха да й бъдат достатъчни, за да оцелее в един живот без него.
	Не можа да се сдържи да не попита:
	— Ами тази нощ?
	Ами ласките му? Обещанията му?
	Ами контролът му?
	В крайна сметка се оказа, че контролът все пак беше негов.
	— Облечи се — нареди той, слагайки край на вечерта. Тя беше отпратена. Дънкан вече се извръщаше. Крачеше към вратата. — Облечи се и си върви.


>	Глава 14

E>
	… Любимката на тазгодишния сезон продължава да печели сърцата на благородниците с неподправеното си очарование и безупречната си красота. Дамата е била видяна тази седмица в модното ателие на мадам Е. да купува благопристойни рокли от бледа коприна, с високи якички. Тя е въплъщение на самата добродетел…
	… С огромна радост ви уведомяваме, че лорд и лейди Н. са в града за сезона, неочаквана промяна за двойката, която рядко напуска провинциалното си имение. Дамата е била забелязана да оглежда витрините на няколко магазина на Бонд Стрийт и според слуховете пазарува дрехи за новородени. Навярно зимата най-после ще донесе на лорд И. дългоочаквания син, след един дом, пълен с дъщери?
@@	„Лондонски вести“, 2 май 1833 г.
E$

	На следващата сутрин в девет и половина Дънкан подаде визитката си на иконома в Тремли Хаус, но го уведомиха, че графът не си е у дома.
	За нещастие, икономът в Тремли Хаус не подозираше, че Дънкан Уест не беше от хората, които толкова лесно можеше да бъдат отпратени от аристократите.
	— Графът е вътре — заяви той.
	— Съжалявам, сър — не се предаде икономът и понечи да захлопне вратата под носа му.
	Дънкан пъхна крак в процепа, предотвратявайки опита на прислужника.
	— Странно, не ми изглежда да съжалявате. — Постави ръка върху вратата и решително я бутна. — Ще стоя тук през целия ден. Виждате ли, аз нямам репутация, която да пазя.
	Икономът реши, че е по-добре да пусне натрапника, отколкото да се сбият на прага, където всеки минаващ по „Мейфеър“ можеше да ги види. Отвори вратата.
	Дънкан повдигна вежда.
	— Умна постъпка. — Мъжът отвори уста, несъмнено за да го увери, че графът всъщност не си е у дома. — Той е вкъщи и ще ме приеме. — Свали палтото и шапката си и ги тикна в ръцете на прислужника. — Ще го извикате ли? Или аз сам да го намеря?
	Икономът изчезна и Дънкан остана да чака в огромното фоайе на Тремли Хаус, без ни най-малко да изпитва полагаемото се задоволство.
	Би трябвало да е въодушевен, след като най-после разполагаше с нещо, което щеше да го освободи от хомота на изнудването и заплахите на Тремли. Днес, най-накрая Уест щеше да разкрие намеренията си и да спечели.
	И най-после, след осемнайсет години, щеше да си отдъхне и да престане да бяга. Щеше да престане да се крие.
	Щеше да има възможност да живее живота си. Почти.
	Би трябвало да празнува победата си.
	Вместо това той мислеше за поражението от предишната нощ. Мислеше за Джорджиана, гола пред него, окъпана в златистото сияние на пламъците от камината му, върху ръба на най-ценното му притежание — най-любимото му място, — прималяла от удоволствие, което той никога не бе познал. Мислеше за начина, по който се бе затворила в себе си, бе устояла на обещанията и помощта му, макар да копнееше за докосването му.
	Мислеше за отхвърлянето.
	Никога досега не бе предлагал на друг човек това, което й бе предложил в онази тъмна зала. Никога не бе предлагал закрилата си. Парите си. Подкрепата си. Себе си.
	Извърна се и закрачи към другия край на преддверието. Господи. Той й бе споделил тайните си. Никога никому не бе разказвал за детството си. За манията си за чистота. За миналото си.
	Когато тя го бе попитала къде е бил като дете, едва не й бе казал. Почти й бе разкрил всичко… с надеждата, че откровеността му ще отключи нейната. Ще й помогне да му се довери. Да му сподели истината за себе си. За миналото си. За грешките.
	За Чейс.
	Но не го бе направил. И слава богу.
	Защото неговите истини не й бяха нужни. Той не й беше нужен.
	Мислех си, че трябва да ти кажа истината.
	Думите й от предишната вечер отекнаха в съзнанието му, сякаш в момента тя стоеше редом с него. Джорджиана трябваше да му каже истината. Той можеше да й помогне. Ала тя не го бе сторила. Беше отхвърлила помощта му.
	Беше отхвърлила него.
	Искаше само това, което той можеше да направи за нея. Вестниците. Клюките. Възстановената репутация и титлата, с която можеше да се сдобие.
	Още докато си спомняше думите й, Дънкан знаеше, че тя беше права. Защото неговите истини не променяха нищо. Дори и в този момент, когато се подготвяше да се изправи лице в лице с мъжа, който от години го контролираше, докато се подготвяше за свободата си, Уест си оставаше неподходящ съпруг.
	Дори сега, когато притежаваше власт, богатство и влияние, той никога нямаше да бъде нещо повече от момчето, родено в нищета, отраснало в нищета.
	Никога нямаше да може да я изтръгне от скандала. Той нямаше какво да й даде. Нито титла. Нито име. Нито минало.
	Нито бъдеще.
	Той беше нейното средство за постигане на целта.
	Тогава защо да не вземе това, което тя предлагаше? Нейното предбрачно споразумение? Защо да не я съблече гола и не я люби в безброй места по безброй начини? Тя не искаше той да бъде нейният спасител, чудесно. Не искаше да сподели тайните си, чудесно. Но му бе предложила себе си. Своето удоволствие. Тяхното взаимно удоволствие.
	Защо да не вземе удоволствието и да забрави за всичко останало?
	Защото никога не бе умеел да забравя.
	— Дяволски е рано — заговори Тремли от площадката на първия етаж, привличайки вниманието на Дънкан, докато слизаше по стъпалата с още мокра от сутрешната баня коса. — Надявам се, че си донесъл това, което поисках.
	— Не съм — отвърна Уест, изтласквайки Джорджиана от мислите си. Не желаеше тя да е тук, на това място, омърсена от този мъж и неговите грехове. — Донесох нещо безкрайно по-добро.
	— Ще се радвам да преценя.
	Тремли се спря в подножието на стълбището, изпъна ръкавите си и събуди задрямал спомен.
	Уест известно време наблюдава грижливата суетня на пръстите на графа с ръкавелите и накрая каза:
	— Баща ти имаше навика да прави това.
	Ръката на Тремли застина.
	Уест вдигна поглед.
	— Преди срещата с някоя влиятелна особа той оправяше ръкавелите на ризата си.
	Тремли повдигна вежда.
	— Помниш чудатостите на баща ми?
	Той помнеше много повече от това.
	— Помня всичко.
	Едното ъгълче на устата на графа се повдигна.
	— Направо се разтреперих от страх. — Въздъхна. — Хайде, Уест. Какво имаш? Още е много рано и аз не съм закусил.
	— Би могъл да ме поканиш да закусим заедно.
	— Бих могъл — отвърна графът. — Но смятам, че моето семейство достатъчно те е хранило. Не мислиш ли?
	Юмруците на Уест се свиха и той с всички усилия на волята се постара да овладее гнева си. Това беше неговата игра. Неговата победа. Пое дълбоко дъх и се залюля на пети. Изобрази онова отегчение, което идваше с властта. Което винаги се бе излъчвало от граф Тремли.
	— Искаш ли да чуеш това, което научих?
	— Казах ти. Искам самоличността на Чейс. Ако това няма нищо общо с него, пет пари не давам какво си научил. Определено не и в този час. — Обърна се към лакея, застанал в другия край на преддверието, и щракна с пръсти. — Чай. Веднага.
	Прислужникът мигом се раздвижи, а Уест изпита ненавист към грубия начин, по който Тремли раздаваше заповеди, изискващ незабавно подчинение… същия начин, по който баща му се отнасяше към прислугата. И нещастниците безпрекословно се подчиняваха. От страх от безмилостно наказание. Жестокостта беше семейна черта и младите прислужници се бяха научили да се движат достатъчно чевръсто, за да избягнат недоволството на господаря си.
	Уест проследи с поглед отдалечаващия се млад лакей и се извърна към Тремли.
	— Всъщност това има нещо общо с Чейс.
	Тремли чакаше Дънкан да продължи.
	— Господи, Уест — рече графът, когато той не го стори. — Няма цял ден да губя с теб.
	— Кабинетът ти ще е много по-удобно място за този разговор.
	За миг Уест си помисли, че той няма да се съгласи. И ако трябваше да бъде честен, той предпочиташе да говори тук, почти на публично място, където стените на тази грамадна къща, купена и платена с пари, придобити от предателство, имаха уши. Искаше да разкрие информацията, с която разполагаше — съдържанието на изключително уличаващите документи, получени от Чейс, — пред половин дузината слуги, които не желаеха нищо повече на този свят от унищожението на своя груб, противен господар.
	Ала разобличението пред света не беше неговата цел.
	Целта беше същата, както на всички обсъждания на информация, откакто свят светува. Размяна. Тайните на Уест за тези на Тремли. Свобода и за двамата. Разкритие за нито един от тях.
	Той изчака секунда. Две. Пет.
	Беше чакал много, много по-дълго.
	Графът се завъртя на пети и се отправи към кабинета си, тъмен и огромен, пълен със закрити с тежки кадифени завеси прозорци, които не пропускаха нито лъч светлина, нито любопитни погледи.
	Дънкан усещаше револвера в ботуша си. Не смяташе да го използва, но се чувстваше по-спокоен с него в тази тъмна стая. Седна на широкото кожено кресло до камината, протегна дългите си крака, кръстоса глезени, подпря лакти върху страничните облегалки на креслото и допря върховете на пръстите си, които образуваха колибка върху гърдите му.
	— Не съм ти позволил да сядаш — каза Тремли.
	Дънкан не помръдна от мястото си.
	Тремли дълго го изучава.
	— Изглеждаш прекалено сигурен за човек, който само при една моя дума ще се озове в затвора.
	Дънкан оглеждаше широкото абаносово бюро в другия край на стаята.
	— Онова беше на баща ти.
	— И какво от това?
	Дънкан повдигна рамо.
	— Помня го. Спомням си, че го смятах за много голямо. Че никога не съм виждал по-голямо бюро. Че той трябва да е много могъщ, за да се нуждае от такава грамадна мебел.
	Спомняше се и други неща. Помнеше как се взираше през ключалката, макар да знаеше, че не бива. Виждаше майка си върху онова бюро. Виждаше как старият граф взема това, което искаше. Без да даде нищо.
	Нито любов. Нито пари.
	Нито дори помощ, когато те най-много се нуждаеха. Когато тя най-много се нуждаеше.
	Тремли се облегна на бюрото и скръсти ръце, изтръгвайки го от спомените.
	— И? Какво искаш да кажеш?
	— Само това, че вече не ми изглежда толкова голямо.
	Уест сви рамо с пълното съзнание, че жестът ще вбеси Тремли.
	Знаете ли, че правите така, когато искате човекът насреща ви да си мисли, че не се интересувате от това, което ще каже.
	Джорджиана тутакси бе разгадала тактиката му за интервюиране и това го бе смутило. Никой досега не го бе правил.
	Тремли със сигурност не го бе разбрал. Присви очи.
	— Какво имаш за него?
	— За Чейс? — попита Уест, преструвайки се, че изтръсква невидима прашинка от панталона си. — Нищо.
	Тремли се изправи.
	— В такъв случай ми губиш времето. Махай се. И се върни, когато имаш нещо. Скоро. Или ще се наложи да посетя нашата Синтия.
	Уест сподави желанието си да се нахвърли на графа в мига, в който думите бяха изречени, притежателното местоимение увисна във въздуха като жлъчна обида. Вместо това изигра първата си карта.
	— Нямам нищо за Чейс, но имам нещо за теб.
	Тремли се усмихна, надменен и невъзмутим.
	— Сигурно.
	Изражението на Уест беше също толкова невъзмутимо.
	— Я ми кажи, мислиш ли, че негово кралско величество ще се заинтересува да чуе, че най-довереният му съветник краде от хазната?
	Нещо се мярна в очите на Тремли, съвсем леко свидетелство, че Уест беше прав за злоупотребата. Но останалата част от документите? Обвиненията на лейди Тремли? Нейното доказателство? Дали информацията, с която бе платила за членството си в „Ангела“, си струваше?
	— Не разполагаш дори с най-малкото доказателство за това.
	Усмивката на Уест не трепна.
	— Още не. Но имам доказателство, че крадеш парите, за да плащаш за оръжията в Турция. — Тремли застина и Уест продължи: — И имам доказателство, че високопоставени служители на Османската империя щедро ти плащат, за да ги снабдяваш с ценни сведения.
	Тремли поклати глава.
	— Няма доказателство за това.
	— Нима?
	Графът срещна погледа му.
	— Няма доказателство, защото обвинението е фалшиво — безочливо излъга. — И аз би трябвало да ти повдигна обвинение в клевета.
	— Тази клевета е документирана на хартия.
	— Няма да посмееш да ми се противопоставиш. — Уест долови нотка на нервност в гласа на графа. На несигурност, за пръв път от години. — Нямаш доказателство.
	Уест въздъхна.
	— О, Чарлс — изрече Уест, влагайки цялото си презрение в името, което не бе използвал, откакто и двамата бяха деца, когато силите им бяха много по-неравностойни. Когато Чарлс беше предшествано от „лорд“, а Уест нямаше друг избор, освен да понася ударите, които му нанасяше. — Не си ли научил, че аз съм изключително добър в професията си? Разбира се, че има доказателство. И разбира се, че аз разполагам с него.
	— Покажи ми го.
	Тремли вече беше нервен.
	Вълнението на Уест нарасна. Беше истина. Това беше. Щеше да получи свободата си. Насмешливо повдигна вежда.
	— Мисля, че май е време все пак да ме поканиш на закуска, не смяташ ли?
	Тремли беше бесен, лицето му потъмня и се изкриви от ярост, когато сложи длани върху ръба на бюрото.
	— Доказателството.
	— Писма от Константинопол. От София. От Атина.
	Графът застина.
	— Мога да те убия.
	— И на всичко отгоре заплаха за убийство! — изсмя се Уест. — Ти наистина си невероятен. Нищо чудно, че негово кралско величество не може без теб… Но няма да е задълго, нали? Не и след като това излезе наяве. — Замълча. — Чудя се дали ще те обесят публично?
	Очите на Тремли се присвиха до малки цепки.
	— Ако аз увисна на бесилото, ти ще увиснеш редом с мен.
	— Съмнявам се — поклати глава вестникарят. — Виждаш ли, аз не съм извършил държавна измяна. О, това е подмолно, почти неразкрито предателство, но въпреки това е държавна измяна. — Уест замълча, наслаждавайки се на вида на позеленялото от страх лице на Тремли. — Обаче не се тревожи. Аз ще бъда там, когато те обесят. През последните мигове от живота си ще можеш да ме гледаш в очите. Това е най-малкото, което мога да сторя за теб.
	Тремли се окопити, явно решил да не се предава.
	— Ако и думичка излезе от устата ти, ще те съсипя. Ще разкажа на всеки, който ще пожелае да слуша, за твоето минало. Страхливец. Беглец. Крадец.
	— Не се съмнявам, че ще го направиш — съгласи се Уест. — Но аз не съм дошъл тук, за да те погубя, колкото и силно да ми се иска да направя точно това.
	Тремли с любопитство го изгледа.
	— А за какво тогава?
	— Тук съм, за да предложа размяна.
	Графът тутакси разбра.
	— Моите тайни за твоите.
	— Именно.
	Насладата от победата го заля като огромна вълна.
	— Ти на мене, аз на тебе.
	За последен път бе чул това от устните на Джорджиана. Изпита ненавист да чуе думите от устата на Тремли. Наклони глава.
	— Можеш да го назовеш, както ти харесва. Аз предпочитам да го нарека края на твоето господство над мен.
	Тремли го изгледа с явна злоба.
	— Мога още сега да те убия.
	— Ти трябваше да ме убиеш преди години — каза Уест. — Проблемът ти е, че ти доставяше огромно удоволствие да ме използваш.
	— Никой никога няма да се усъмни в моята невинност, дори и да го направя — изтъкна Тремли.
	— Моето убийство няма да те освободи от страха да бъдеш разкрит. Виждаш ли, аз не съм единственият, който разполага с доказателство за твоите престъпления.
	Възцари се продължителна тишина, сякаш графът обмисляше възможната самоличност на съучастника на Уест. Върху лицето му се изписа шок, когато най-накрая осъзна истината.
	— Чейс?
	Уест не отговори.
	Тремли яростно изруга, после се засмя, писклив, безрадостен и обезпокоителен звук. Дънкан се постара да остане невъзмутим, да си внуши пълно спокойствие.
	— Ти си мислиш, че си победил — заговори Тремли. — И може би щеше да бъде така, ако в играта бяхме само ти и аз. — Замълча. — Но ти си въвлякъл и трети играч. И с това си действие си изгубил всичко в негова полза.
	Дънкан се вледени при думите, но отвърна:
	— Съмнявам се в това.
	Тремли отново се изсмя със студен, невесел смях.
	— Направил си ужасна грешка, като си се сдушил с Чейс. Като си споделил информация с него. Мислиш ли, че той ще се поколебае да ме унищожи, ако е необходимо? По дяволите, нима той някога е изпитвал съмнение дали да съсипе някого? Кога Чейс се е колебал да сложи край на друг човек? — Дънкан долови истината в думите. Знаеше какво ще последва, но не разбираше как не го бе проумял досега. — Благодарение на твоя план нашите съдби сега завинаги са преплетени — довърши Тремли. — Ако Чейс ме съсипе, аз ще съсипя теб.
	Исусе.
	— Така че, виждаш ли, може вече и да няма нужда да се тревожиш за мен — додаде графът, — но сега трябва да се тревожиш за Чейс. Сведе поглед към пода, явно чувствайки се много по-спокоен от тазсутрешните събития. — А той не е куче, което лесно можеш да държиш на каишка.
	Когато отново насочи поглед към Дънкан, в него се четеше зловеща, хладнокръвна заповед.
	— Сега той е врагът, Джейми. Той е този, който трябва да бъде накаран да замълчи.


	Как не го бе прозрял?
	Уест взе палтото и шапката от иконома на Тремли и се запъти към вратата, готов да напусне градската къща и да се отправи към офиса си, за да прекара остатъка от деня в проучване на Чейс.
	Как не го бе прозрял?
	Как бе могъл да се провали в собствената си игра, да бъде толкова сляп, че да не осъзнае, че информацията, която Чейс му бе предоставил, имаше силата да унищожи, дори самият Дънкан никога да не се възползваше от нея? Нима дотолкова бе заслепен от властта си? От опияняващото обещание за свобода?
	Щеше му се да може да отговори с „да“. Щеше му се да може да каже, че всеки момент — всяка стъпка от този план — е била в услуга на слепия бог на отмъщението, който повече от всичко на света жадуваше Дънкан и Синтия да бъдат освободени от ужасяващата хватка на Тремли. Със сигурност това щеше да бъде причината преди година. Преди месец. Преди седмица.
	Но като мъж, който толкова добре си служеше с лъжите, той не желаеше да заблуждава себе си, затова призна тук, пред величествената врата на Тремли Хаус, че той не бе прозрял логическия недостатък в своя план заради жената, която толкова силно бе обвързана в размяната на конкретно тази информация.
	Но беше и също толкова силно обвързана с Чейс.
	Чейс, майсторът кукловод, който ги бе накарал всички тях да играят по свирката му.
C>
	Не ми харесва, когато не споделяте.
C$
	Дори думите в бележката, доставена с пакета с информацията, за чието съществуване Чейс не бе подозирал, бяха напомняне за Уест кой държи контрола в тяхното партньорство. А сега, след като Чейс разполагаше с информацията за Тремли, беше само въпрос на време, преди той да реши или да я използва, или да се запита защо Уест не я използва.
	И тогава щеше да му се наложи да обясни всичко на този мъж, забулен в мрак и мистерия, който в еднаква степен бе обругаван и обожаван. Понякога от една и съща личност. Отново се замисли за Джорджиана, убеден, че от самото начало нейните действия са били резултат от заплахите на Чейс. От властта на Чейс.
	Уест напусна къщата, входната врата рязко се захлопна зад гърба му, достатъчно шумно, за да чуе посланието: Не се връщай отново.
	Със сигурност тя би трябвало да проклина Чейс повече, отколкото го обожаваше.
	Би трябвало, нали?
	Припомни си за своята майка, която никога не бе намерила смелост да се опълчи. Мили боже. Възможно ли бе и Джорджиана да е в същото положение?
	Зави му се свят, мислите бясно се щураха в главата му. Сега, след като тайните на Тремли бяха известни, и неговите, които бяха достатъчно ценни, за да застрашат бъдещето му, щяха да станат известни, Уест нямаше избор, освен да погне Чейс. А ако го стореше, изходът беше само един — той трябваше на всяка цена да спечели. Безусловно.
	А за да го направи, трябваше да открие единственото нещо, което бе скъпо на Чейс.
	Неговата самоличност.
	Ти на мене, аз на тебе. Името на Чейс щеше да защити неговото собствено.
	Да защити Синтия.
	Да защити Джорджиана.
	Но после какво? Джорджиана пак нямаше да бъде негова. Не можеше да бъде негова. Той не можеше да се ожени за нея. Не можеше да й даде живота, който тя заслужаваше. Животът, който тя искаше.
	Нямаше да има никакво значение, осъзна той, докато стоеше пред дома на врага си, насред „Мейфеър“, тъй като той пак няма да бъде достатъчен за нея.
	_Ти не можеш да ми дадеш титла._
	Зачуди се колко пъти бе чувал тези думи, преди да забрави звука им върху устните й. Той не можеше да й даде титла. Но можеше да я освободи от Чейс. И в същото време да освободи себе си.
	Зърна движение от другата страна на улицата — някакъв мъж се бе облегнал на едно дърво, пъхнал ръце в джобовете, който не си струваше да бъде забелязан, но при все това Уест го забеляза.
	С дългогодишното умение на опитен журналист, Уест не гледаше, но въпреки това забелязваше всичко. Видя, че яката на мъжа бе вдигната, за да го предпази от студа, все едно отдавна стоеше там. Видя широките рамене под добре ушитите дрехи — достатъчно широки, за да не са придобити в касапските магазини или на боксовите рингове. Този мъж не беше обикновен човек. Той очевидно беше много добре обучен.
	Дънкан се насочи към двуколката си, преструвайки се, че не забелязва мъжагата. Той можеше да бъде тук по най-различни причини — Тремли несъмнено бе дал на шпионите си достатъчно основание да го държат под око.
	Но онези шпиони не се движеха в карета със затъмнени прозорци, съвсем същата като онази, в която Уест бе пътувал предишната вечер.
	Първоначално си помисли, че беше тя. Че тя го е последвала. И той не можеше да реши дали е бесен, или въодушевен от присъствието й. Но когато приближи до екипажа, охранителят напусна поста си, давайки съвсем ясно да се разбере, че Дънкан ще трябва да се пребори с него, ако иска да продължи, което, имайки предвид заниманията им от миналата нощ и очевидното й желание да ги продължи, изглеждаше странно.
	И тогава осъзна, че тя не беше в каретата.
	И че каретата не би трябвало да бъде забелязана.
	Той е бил следен.
	Сякаш беше дете.
	Ускори крачка, а охранителят се изпречи пред Уест, когато посоката му стана ясна. Дънкан срещна погледа на мъжа и решително заговори, докато гневът и отчаянието, натрупани от сутринта, заплашително се надигаха в гърдите му.
	— Сигурен съм, че са ви казали да не ми посягате.
	— Нямам представа кой сте вие, сър.
	Думите бяха изречени бавно и провлачено.
	Уест вирна брадичка.
	— Чудя се какво би помогнало да си опресниш паметта.
	Главорезът се ухили, разкривайки голяма дупка на мястото на предните си зъби.
	— Ще ми се да ви видя как пробвате, г’с’не.
	Уест замахна с юмрук, но в последната секунда — когато охранителят се сепна и се приготви да блокира удара — направи ловка маневра и вместо това се извъртя, отвори със замах вратичката на каретата и надникна вътре.
	Остана втрещен от откритието си.
	В купето седеше маркиз Бърн.
	Той е бил проследен от „Падналия ангел“.
	По дяволите. Понечи да се качи в каретата, но краткото забавяне, когато позна Бърн, даде възможност на мъжа отвън да го сграбчи за ръкава на палтото и да го издърпа обратно.
	Уест се обърна към пазача. Този път юмрукът му срещна плътта. Съвсем преднамерено. Охранителите на „Ангела“ не бяха любители. Мъжът отвърна светкавично, забивайки му точно кроше, достатъчно силно, за да го заболи. Преди Уест да успее да нападне отново, Бърн заговори:
	— Достатъчно. Намираме се в „Мейфеър“, посред бял ден. — Маркизът сграбчи рамото на Уест и предотврати удара му. — Влизай в проклетата карета. Шокираш дамите.
	И действително, на отсрещния тротоар две млади дами, издокарани с изискани сутрешни тоалети, наблюдаваха с ококорени очи и увиснали ченета безпрецедентната сцена. Уест извади носната си кърпичка и я притисна към носа си. Откри, че кървеше. Грубиянът имаше точен удар. Окото на противника му вече беше подуто, което изпълни вестникаря с лека гордост. Той свали шапката си, шляпна мъжа по гърба и го обърна с лице към жените.
	— Добро утро, дами.
	Остана впечатлен, че очите на жените не изхвръкнаха от орбитите, особено когато компаньонът му се поклони и рече:
	— Прекрасна сутрин.
	— Господи! — възкликна Бърн от вътрешността на каретата и Уест насочи вниманието си към него.
	Пусна съперника си, качи се в купето и се настани срещу маркиза, който отвори уста, за да заговори.
	— Не! — възпря го Уест, гневът му бързо се превърна в ярост. — Не давам и пукната пара защо си тук. Не давам пукната пара какво искаш, какво мислиш или какво имаш да ми кажеш. Писна ми от всички вас! Да ме контролирате, преследвате, да се пазарите с мен! Да ме манипулирате, мътните ви взели!
	Уест срещна спокойния поглед на Бърн, който сякаш ни най-малко не беше изненадан от гневната тирада.
	— Ако не исках да знаеш, че си бил проследен, уверявам те, нямаше да го разбереш.
	Дънкан го изгледа убийствено.
	— Не се съмнявам, че си вярваш.
	— Тремли е чудовище — рече Бърн. — Каквото и да възнамеряваш да правиш с информацията, която имаш за него, каквото и да си му казал, той е чудовище. И като приятел…
	Уест разцепи въздуха с ръка.
	— Недей. Не се наричай мой приятел. Ти, Темпъл, Крос и вашият проклет собственик прекалено често ме наричахте свой приятел, без изобщо да го мислите.
	Веждите на Бърн отхвръкнаха на челото.
	— Нашият собственик? Не ми харесва как звучи това.
	— В такъв случай може би трябва да се измъкнете изпод чехъла на Чейс и сами да си извоювате име.
	Бърн подсвирна, продължително и ниско.
	— Май си доста сърдит.
	— Просто съм отвратен от такива като вас.
	— От такива като нас?
	Бърн отлично знаеше какво има предвид Дънкан.
	— Аристократи, които си мислят, че светът се върти около тях и изпълнява всяка тяхна прищявка.
	— Ами когато разполагаш с парите и властта, които ние имаме. Светът действително изпълнява всяка твоя прищявка — отбеляза Бърн. — Но всъщност не става дума за нас, нали?
	Уест присви очи.
	— Нямаш ни най-малка представа за какво става дума.
	— Всъщност знам. Мисля, че става дума за жена.
	Пред погледа му се мярна образ, жената, за която Бърн говореше. Наполовина грях, наполовина спасение, еднакво зависима от мъжете на „Падналия ангел“. От техния водач. Толкова зависима от него, че в живота й нямаше място за Уест.
	Не че това имаше значение.
	Срещна погледа на маркиза.
	— Заслужаваш здрав пердах.
	— И смяташ, че ти си мъжът, от когото ще го получа?
	Наистина беше. Дънкан Уест беше единственият мъж в Лондон, който можеше да го ступа. Беше се уморил да бъде манипулиран и използван с пълно незачитане.
	— Мисля, че аз съм мъжът, който ще унищожи всички вас — каза той, думите прозвучаха студено, злокобно и смущаващо в тишината.
	Щеше да ги унищожи и да я спаси.
	Бърн застина.
	— Това звучи като заплаха.
	— Аз не отправям заплахи.
	Дънкан сложи ръка върху дръжката на вратичката и я отвори.
	— Сега знам, че е заради нея.
	Дънкан се извърна, с усилие сподавяйки желанието си да си изкара гнева на маркиза. Да му причини това, което искаше да причини на Чейс — мистериозния, непознат Чейс.
	Вместо това каза:
	— Не е заплаха. Предай го на Чейс.


>	Глава 15

C>
	… Нашата любима лейди бе забелязана по-рано тази седмица да похапва лимонов сладолед в сладкарница „Мерксън“ в компанията на госпожица П. Изглежда, нито едната от двете русокоси красавици не е била обезпокоена от факта, че времето беше прекалено студено за подобно лакомство. Трябва да се отбележи, че според източник, запознат с поръчките на „Мерксън“, една известна баронеса ще се запаси с лимонов сладолед за следващия си бал…
	… Най-престижното лондонско казино продължава да вкарва в дългове джентълмени с малко разум и очевидно още по-малко пари. От доверени източници знаем, че тази пролет неколцина аристократи ще предложат земя срещу опростяване на дълговете, и ние сме изпълнени с дълбоко съжаление към горките им изтерзани съпруги…
@@	„Лондонски вести“, 4 май 1833 г.
C$
	Джорджиана не вдигна глава от мястото си до камината в апартамента на собствениците, където се преструваше, че е погълната от купчина документи, изискващи вниманието й.
	— Така е.
	— И смяташ ли да ни уведомиш кой е той?
	В „Падналия ангел“ и в по-нископоставения клуб, който основателите притежаваха, седемнайсет членове дължаха повече, отколкото можеха да заплатят от ковчежетата си, което означаваше, че тя и останалите партньори трябваше да решат какво бяха склонни да получат в замяна на парите в брой. Това не беше маловажно начинание, нито трябваше да се приема лекомислено. Но нямаше никакъв начин делова дама като нея да работи усърдно, докато беше заобиколена от съпругите на своите съдружници.
	Джорджиана вдигна поглед и ги видя и трите, настанени в креслата, обикновено заемани от техните съпрузи.
	Или поне в креслата, които заемаха въпросните съпрузи, преди да се размекнат. Сега те бяха приютили графиня, маркиза, херцогиня и бъдещ херцог — на възраст четири месеца.
	Дано Бог да я пази от съпругите на мъжете.
	— Джорджиана?
	Младата жена срещна сериозните очи на графиня Харлоу, широко отворени и немигащи зад очилата.
	— Сигурна съм, че знаете отговора на този въпрос, милейди.
	— Не го знам — отвърна Пипа. — Виждаш ли, чух две възможни имена.
	— Аз чух за Лангли — обади се Пенелопи, лейди Бърн, която се протегна, за да вземе бебето от ръцете на майка му. — Дай ми това сладко момченце.
	Мара, херцогиня Ламонт, без възражение й подаде сина си.
	— Първоначално аз също чух за Лангли, но Темпъл, изглежда, смята, че има друга, по-подходяща възможност.
	Изобщо не е подходяща.
	— Няма такова нещо.
	— Е, това вече е интересно — заключи Пипа и побутна очилата по-нагоре на носа си. — Не съм сигурна, че някога съм виждала дама в панталон да се изчервява.
	— Човек би си помислил, че няма да е лесно да засрамиш някой с твоя опит — добави маркизата с тон, подходящ единствено за детето в прегръдките й.
	Джорджиана почти беше сигурна, че звукът, който се раздаде от сина на Темпъл, в най-добрия случай може да се опише като смях. Сериозно се замисли дали да не ги изхвърли всички вкупом от стаята.
	— Знаете ли, преди някоя от вас да се появи на хоризонта, това помещение се наричаше апартаментът на собствениците.
	— Ами ние всъщност сме собственици — изтъкна Пенелопи.
	— Не, вие всъщност сте съпруги на собствениците — тросна се Джорджиана. — А това изобщо не е едно и също.
	Мара повдигна кестенявата си вежда.
	— Ти не си изцяло в положение да се отнасяш снизходително към съпругите.
	Съпругите на партньорите й бяха най-непоносимите жени в Лондон. С изключително трудни характери. Бърн, Крос и Темпъл ги заслужаваха, но какво бе сторила Джорджиана, че да е принудена да търпи присъствието им точно сега, когато ближеше раните си след случилото се през вчерашния ден? Не искаше нищо друго, освен да седи кротко и да си напомня, че нейната работа и дъщеря й са двете най-важни неща в живота й, а всичко останало — всеки останал — можеше да върви по дяволите!
	— Чух, че Уест е включен в състезанието — заговори отново Пипа.
	Като първо се започне с онези безподобни клюкари, деловите й партньори, и бъбривите им съпруги.
	— Дънкан Уест? — слиса се Пенелопи.
	— Същият — потвърди Мара.
	— О! — възкликна Пенелопи щастливо към момченцето в скута й. — Ние го харесваме.
	Момченцето изгука.
	— Той изглежда много добър човек — присъедини се Пипа.
	— Аз винаги съм имала слабост към него — не остана по-назад и Мара. — А той, изглежда, има слабост към жени, които са в беда.
	Нещо неприятно се раздвижи в нея при тези думи и Джорджиана установи, че никак не й се нрави, задето Дънкан Уест има слабост към каквито и да било жени, особено към онези, които могат да решат, че искат вечно да бъдат закриляни от него.
	— Кои жени? — Чак след като бе вдигнала поглед и бе заговорила, тя осъзна, че би трябвало да се преструва на погълната от работата. Прокашля се. Насочи отново вниманието си към папката в ръката й. — Не че ме интересува.
	В стаята се възцари тишина и тя не можа да се сдържи да не вдигне глава. Пенелопи, Пипа и Мара се споглеждаха като участнички в комедийна пиеса. Слава богу, че синът на Темпъл беше потънал в блажен сън, иначе, без съмнение, също щеше да се кокори насреща й.
	— Какво има? — попита Джорджиана. — Не ме интересува.
	Пипа първа наруши тишината.
	— Щом не те интересува, защо питаш?
	— Просто бях любезна — побърза да обясни Джорджиана. — В крайна сметка вие трите дрънкате като бъбриви свраки в моя апартамент и аз реших, че мога да се проявя като домакиня.
	— Ние мислехме, че работиш — рече Пенелопи.
	Джорджиана вдигна папката.
	— Работя.
	— Чие е това досие? — поинтересува се Мара, сякаш беше нещо напълно нормално да я пита подобно нещо.
	И навярно беше.
	Но проклета да е, ако Джорджиана си спомняше чие е досието.
	— Тя отново се изчервява! — възкликна Пипа и когато Джорджиана се извърна, за да изгледа кръвнишки графиня Харлоу, установи, че е предмет на любопитно изследване, сякаш беше буболечка под лупа.
	— Знаеш ли, няма от какво да се срамуваш — успокои я Пенелопи. — Ние всички сме били привлечени от някой мъж, който е изглеждал напълно неподходящ за нас.
	— Крос не е неподходящ за мен — възрази Пипа.
	Пенелопи повдигна вежда.
	— О? Дори малко, когато беше сгодена за друг мъж?
	— А той беше сгоден за друга жена? — додаде Мара.
	Пипа се усмихна.
	— Това само направи историята по-интересна.
	— Важното е, Джорджиана — заговори този път Мара, — че ти не бива да се срамуваш, задето искаш Уест.
	— Аз не искам Уест — заяви тя, остави папката и се изправи.
	Раздразнението, което изпитваше заради тези жени, многозначителните им погледи и опитите им да я засилят с утешителни думи, я принудиха да се отдалечи от тях и да пристъпи до големия витражен прозорец, гледащ към главната зала на „Падналия ангел“.
	— Ти не искаш Уест — безстрастно повтори Мара.
	— Не — отвърна тя.
	Но разбира се, че го искаше. Искаше го много. Но не по начина, по който те имаха предвид. Не завинаги. Просто го искаше за сега.
	— И защо не, за бога? — попита Пенелопи, а другите жени се изкискаха.
	Не можеше да се застави да признае, че изглежда, той не я искаше. В крайна сметка тя му бе предложила себе си предишната нощ — и той я бе отхвърлил. Бе увил кърпа около изваяните си хълбоци и бе излязъл от залата с басейна, без изобщо да се обърне назад.
	Сякаш това, което се бе случило между тях, не означаваше нищо.
	Джорджиана се облегна на прозореца, разпери широко пръсти и притисна чело до студеното, бледо стъкло, изобразяващо едно от счупените крила на Луцифер. Позата й създаваше илюзията, че се носи плавно и високо над потъналото в полумрак казино, масите бяха празни и притихнали, осиротели до следобеда, когато прислужниците щяха да спуснат полилеите и да запалят масивните свещници, които ярко осветяваха игралния дом, превръщайки го в мамещ факел в мрака. Погледът й обходи маса след маса — фараон, блекджек*, рулетка, зарове — всяка нейна маса, старателно разположена. Управлявана с умение.
	[* „Блекджек“ произлиза от играта, наречена „Vingt-et-un“, която се е появила във френските казина през XVII век. — Б.пр.]
	Тя беше кралицата на лондонския подземен свят; порокът, властта и грехът бяха нейни владения и при все това един мъж, който й бе направил примамливи предложения и я бе изкушил с прекрасни обещания, които никога нямаше да сдържи, някак си я бе победил.
	— Знаеш ли, аз никога не съм мислила, че мога да позная любовта — наруши Мара проточилата се тишина.
	— Нито пък аз, макар отчаяно да копнеех за нея — добави Пенелопи, стана и придвижи количката в ъгъла, където нагласи бъдещия херцог в пашкула му от одеяла.
	— Аз не мислех, че действително съществува — рече Пипа. — Не можех да я видя и поради тази причина не вярвах в нея.
	Джорджиана затвори очи при тези признания. Щеше й се жените да си отидат. Накрая каза:
	— Има дни, когато установявам, че изпитвам съчувствие към Макбет.
	— Макбет — сконфузено повтори Пипа.
	— Предполагам, че Джорджиана намеква, че приличаме на вещиците — сухо отбеляза Пенелопи и се извърна към останалите.
	— Потайни, черни, среднощни вещици и всичко останало? — поиска да уточни Пипа.
	— Точно същите.
	— Е, това не беше много любезно.
	Джорджиана се обърна и ги изгледа.
	— Вие нямате ли си работа?
	— Тъй като сме мързеливи и безполезни аристократки — рече Мара, — нямаме.
	Това не беше вярно, разбира се. Мара ръководеше дом за момчета и бе събрала от благотворителност близо трийсет хиляди паунда за една година, за да разшири дома и да изпрати момчетата в университет. Пипа беше известна и уважавана градинарка, постоянно изнасяше доклади в някакво дружество от старци за работата си по създаването на нови сортове рози. А ведно с отглеждането на малката си прекрасна дъщеричка и подготовката за второто си дете — което Бърн беше сигурен, че ще е момче — Пенелопи беше една от най-видните и дейни членки на дамската част на клуба.
	Това не бяха бездейни жени.
	Тогава защо продължаваха да се занимават с нея и да я тормозят?
	— Главното е, че ти, Джорджиана…
	— О, значи, има и главно?
	— Да, има. И то е, че ти смяташ, че си някак по-различна от всички жени преди теб.
	Тя беше различна.
	— Дори и сега ти го мислиш. Смяташ, че заради този живот, който водиш, заради твоето казино и тайната ти самоличност, и хората, с които общуваш…
	— … присъстващите се изключват — вметна Пенелопи.
	— Очевидно — съгласи се Мара, отново извръщайки се към Джорджиана. — Но заради хората, с които общуваш, освен нас, и проклетите панталони, които носиш… ти смяташ, че си различна. Смяташ, че не заслужаваш това, което всяка друга жена заслужава. Което всяка друга жена, изглежда, има. Дори още по-лошо, ти си убедена, че дори да го заслужаваш, нямаш възможност за това. Или може би мислиш, че не го искаш.
	— Не го искам.
	Думите шокираха всички в стаята, а най-много самата Джорджиана.
	— Джорджиана… — Мара стана от креслото и се насочи към нея, но Джорджиана вдигна ръка.
	— Не. — Херцогинята спря и Джорджиана й бе благодарна за това. — Дори да можех да го имам. Дори и да съществуваше някой, който желае да ми го даде, някой, който ще пожелае да бъде с мен въпреки моя позор, неомъжена майка, собственичка на казино с трима мъже за делови партньори и цял орляк проститутки винаги на мое разположение, аз не го искам.
	— Не искаш любов?
	Пенелопи изглеждаше искрено потресена.
	Любов. Измамната илюзия, която бе срещала по време на своите житейски върхове и падения. Заплахата от нея я бе погубила преди десет години, а след това нейната реалност я бе направила силна и непоколебима, когато Каролайн се бе родила. И после, миналата нощ, отново я бе примамила.
	— Не искам. Изкушавайки с хубави думи и приятни докосвания, любовта вече ме е връхлитала и аз съм прекалено съкрушена от нея.
	Възцари се мълчание, сетне Мара попита:
	— Ами ако той пожелае да бъде с теб? Ако той ти даде любовта?
	Той. Дънкан Уест.
	— Той не прилича на мъж, който ще те погуби — изтъкна Пенелопи.
	— Те никога не приличат на мъже, които ще те погубят — горчиво отвърна Джорджиана.
	Двамата твърде много се бяха лъгали един друг. Трудно беше да си представи истината помежду им. Поклати глава и изрече думите, които мислеше, когато той беше близо до нея и тя жадуваше за докосването му за повече от една нощ. Една седмица.
	— Прекалено е опасно.
	— За кого?
	Отличен въпрос.
	— И за двама ни.
	Вратата се отвори и Бърн застана на прага. Прекоси стаята, без да поглежда към Джорджиана, съсредоточен единствено върху съпругата си, която засия насреща му от мястото си до количката. Той се усмихна и я привлече в прегръдките си.
	— Здравей, Шест пенса, щях да дойда по-рано, но току-що ми казаха, че си тук.
	Пенелопи се усмихна.
	— Дойдох да видя Стивън. — Кимна към количката. — Не прилича ли досущ на Темпъл?
	Бърн се надвеси над спящото дете.
	— Наистина прилича. Бедното създание.
	Мара се засмя.
	— Ще му предам какво си казал.
	Бърн се ухили.
	— Аз пръв ще му кажа. — Погледна към Джорджиана и усмивката му се стопи. — Но първо трябва да кажа нещо на теб. — Пристъпи към едно от големите кресла, седна, придърпа Пенелопи върху коленете си и постави голямата си длан върху мястото, където растеше второто му дете. — Уест днес посети Тремли.
	Тя не прикри изненадата си.
	— Защо?
	Бърн поклати глава.
	— Не е ясно. Но беше рано и той не беше добре дошъл. — Замълча. — А после доста се разгневи, задето сме го проследили.
	Очите й се разшириха.
	— Видели са ви?
	— Беше девет сутринта насред „Мейфеър“. Не е лесно човек да се скрие.
	Тя въздъхна.
	— И какво се случи?
	— Той удари Бруно. — Бърн сви рамене. — Бруно не му остана длъжен, ако това е някакво утешение.
	Не беше.
	— Но работата е там, че има още нещо. Той не е искал Тремли заради вестниците. Искал го е за нещо повече. И освен това трябва да знаеш, че ни е бесен.
	— На кого?
	— На „Ангела“. И аз мисля, че ти си тази, която трябва да говори с него, затова…
	Разнесе се рязко почукване, прекъсвайки думите, възвестявайки появата на един от малцината души, които знаеха за съществуването на апартамента на собствениците. Пипа приближи до вратата и я открехна. Извърна се към стаята.
	— Предполагам, че моята реплика е: Значи, злото е на път.*
	[* Предсказание на едната от трите вещици. „Макбет“, действие IV, 1 сцена, превод Валери Петров. — Б.пр.]
	Отвори по-широко вратата, за да пропусне Дънкан Уест.
	Какво, по дяволите, правеше той тук?
	Бърн тутакси се надигна от креслото, внимателно поставяйки Пенелопи на крака, а Джорджиана се запъти към Уест, който прекрачи прага и влезе в стаята. Погледът му обходи всичко — от великолепния стъклопис зад нея до аристократичните й гостенки — и най-после се спря на нея. Тя съзря гнева в очите му, когато я погледна, сякаш не беше очаквал тя да е тук.
	Сякаш беше очаквал някой съвсем друг.
	Но зад яда, някъде в глъбините на красивите му кафяви очи, тя видя нещо друго. Нещо подобно на възбуда. Позна го, защото и тя го усети. Усети го и се изплаши.
	Рязко спря.
	— Кой те пусна вътре?
	Неканеният гост срещна погледа й и заговори:
	— Аз съм член на клуба.
	— Членовете нямат достъп до тази стая — отсече тя. — Членовете дори не се допускат на този етаж.
	— Може би трябва да го кажеш на Бърн.
	— Тъкмо щях да те осведомя — намеси се Бърн от прага, без да обръща внимание на убийствения поглед, който тя му метна, — че съм го поканил горе.
	В гърдите й избухна гняв, горещ и нежелан. Джорджиана се извърна към партньора си.
	— Нямал си това право.
	Бърн надменно повдигна вежда.
	— Аз също съм собственик, нали така?
	Очите й се присвиха.
	— Ти нарушаваш нашите правила.
	— Искаш да кажеш правилата на Чейс? — каза Бърн и Джорджиана изпита желание да му отвърти една звучна плесница заради сарказма в думите. — Аз не бих се тревожил. Изглежда, Чейс забравя за правилата при определени случаи.
	Тя разбра намека му. По едно или друго време всичките три жени в стаята бяха канени от Чейс в „Падналия ангел“ без разрешението на съпрузите им. Пет пари не даваше, че Бърн някак си гледаше на поканата на Уест като възмездие, беше му прекалено бясна, задето не зачиташе правилата. Задето най-самодоволно пренебрегваше тяхното партньорство.
	Заради начина, по който с такава лекота я лишаваше от господството й тук — единственото място, където тя притежаваше неоспорима власт.
	Преди да успее да му възрази, Уест заговори:
	— Къде е той?
	Думите му прозвучаха ясно и твърдо в оскъдно осветената стая, сякаш той нито за миг не се съмняваше, че ще бъде чут и ще му бъде отговорено, въпреки че мястото му не беше тук.
	Въпреки факта, че тя не желаеше той да бъде тук.
	— Къде е кой? — отвърна Джорджиана на въпроса с въпрос.
	— Чейс.
	Той не беше дошъл да се види с нея. Разбира се, би трябвало да се досети. Не би трябвало да бъде изненадана. Но при все това беше; в крайна сметка двамата бяха прекарали заедно по-голямата част от предишната вечер и… не трябваше ли той да пожелае да я види? Или беше чак толкова ядосан?
	Не трябваше ли тя да е доволна, че той не желае да я види?
	Мисълта прекоси съзнанието й и я отврати с глупавата си престореност. А след това беше възмутена от факта, че не може да измисли по-подходяща дума от „престореност“.
	Тя не желаеше той да я иска. Всичко беше много по-лесно без това.
	Но имаше нещо в начина, по който той изглеждаше — напълно сериозен и напълно пренебрежителен, сякаш тя не беше нищо повече от портиер на стаята, в която той искаше да влезе. Това я изпълни с ненавист към очевидната истина, че той не беше тук, за да се види с нея.
	Само че, разбира се, беше.
	Но Дънкан Уест просто не го знаеше.
	— Той не е тук.
	Лъжа и в същото време не съвсем.
	Уест направи крачка към нея.
	— Дойде ми до гуша вечно да го пазиш. Време е той да се срещне с мен. Къде е твоят господар?
	Гневният въпрос увисна във въздуха и сякаш отекна от витражния прозорец. Джорджиана отвори уста да отвърне рязко, когато херцогиня Ламонт се намеси:
	— Ами… Аз мисля, че е време двамата със Стивън да намерим Темпъл.
	Думите сякаш извадиха от унеса им останалите присъстващи в стаята.
	— Да. Ние също трябва да се прибираме — присъедини се Пенелопи, докато Мара буташе количката към вратата много по-бързо от всяка друга майка, известна в историята, каза си наум Джорджиана.
	— Трябва ли? — удиви се Бърн с вид на човек, който ни най-малко не желае да зарязва разиграващата се пред очите му драма.
	— Да — твърдо заяви Пенелопи. — Трябва. Имаме да вършим разни неща.
	Бърн самодоволно се подсмихна.
	— Какви неща?
	Маркизата присви очи.
	— Всякакви неща.
	Самодоволната гримаса на съпруга й се превърна в порочна усмивка.
	— Може ли аз да избера нещата, с които първо ще се заемем?
	Пенелопи посочи вратата.
	— Вън.
	Бърн се подчини на заповедта и двамата се изнесоха, оставяйки Пипа сама. Графиня Харлоу никога не се бе славила с вещина в разбирането на светските намеци и Джорджиана се надяваше, че тя може да остане и да я защити от този мъж, въпросите му, нейните отговори и глупавите й чувства за цялата тази история.
	Надеждата беше мимолетно и ужасно чувство.
	След секунда Пипа осъзна, че е останала сама.
	— О! — промълви тя. — Да. Аз също… трябва… да вървя… — Побутна очилата по-нагоре на носа си. — Аз имам дете. Също и… Крос — допълни, кимна веднъж и се измъкна от стаята.
	Уест я проследи с поглед, който се задържа малко по-дълго върху вратата, преди да се насочи към Джорджиана.
	— Ето ни и двамата сами.
	При думите стомахът й се присви.
	— Така изглежда.
	Той не отклони очи от нейните и тя се удиви на умението, с което той явно виждаше, питаше и някак си разбираше всичко само с един поглед. И тогава изрече името й, нежно и изкусително в тази стая, която тя толкова обичаше:
	— Джорджиана.
	Замълча и на нея й се прииска да отиде при него. Да се сгуши в обятията му и да му разкаже всичко, защото, ако не знаеше по-добре от всеки, щеше да помисли, че думата бе израз на неговото разбиране.
	Но тя знаеше по-добре от всеки. И след като тя не разбираше, беше невъзможно той да е разбрал.
	Уест зададе единствения въпрос, на който тя не можеше да отговори.
	— Къде е той?
	Тя носеше панталон.
	Това беше първата и единствена мисъл, която му хрумна, когато влезе в стаята — погледът му отскочи от графиня Харлоу към жената, която бе обсебила мислите му от цяла вечност, както му се струваше. Тя стоеше до отсрещната стена на стаята, до огромната мозайка от цветно стъкло, която той добре познаваше. Която бе виждал хиляди пъти от другата страна.
	Винаги бе предполагал, че тук има стая, в другия край на пропадането на Луцифер, но никога не си беше представял, че ще я открие точно така, с красивата Джорджиана, обрамчена от ангела на мрака. Облечена в панталон.
	Това беше най-греховното, най-поразителното нещо, което беше виждал, и когато тя се отправи към него, отмъстителна кралица, обвиняваща го в нахлуване във владенията й, той искаше да я сграбчи в прегръдките си, да я отнесе до онзи великолепен прозорец, да я притисне към него и да й покаже всички начини, по които би искал да нахлуе във владенията й.
	Но след това раздразнението беше взело връх. Тя защитаваше това място, независимо от факта, че гъмжеше от съпругите на собствениците на „Падналия ангел“, и въпреки факта, че лично маркиз Бърн го бе довел.
	Което го накара да осъзнае, че тя не защитаваше това място.
	Тя защитаваше мъжа, точно както бе направила и предишната нощ.
	_Той не ме притежава._
	Отново чу думите й. Лъжата в тях.
	Защото беше съвсем ясно, че Чейс я притежава, също както притежаваше всеки сантиметър от този клуб, всички мъже и жени, които го посещаваха. В „Падналия ангел“ нямаше свобода. Всичко и всички принадлежаха на Чейс.
	И дори и сега, докато стояха сами в тази тъмна стая, където никой, освен Луцифер, не можеше да ги чуе — Джорджиана защитаваше мъжа, който беше съсипал живота й. И който продължаваше да го прави. Но на Уест му беше писнало. Искаше да я освободи от властта му. Искаше я далече от това място и от неговата поквара, от историята му, изградена върху унищожаването на човешки животи просто за спорт.
	Той искаше тя да е в безопасност, за бога! Тя и Каролайн.
	Уест щеше да уреди брака й. Но не защото Чейс бе пожелал.
	А защото тя заслужаваше шанса да бъде щастлива — повече от всеки друг, когото познаваше.
	Искаше само той да бъде този, който да й го даде. Ала не можеше, неговите тайни бяха прекалено много, прекалено опасни. И затова щеше да осигури безопасността й по друг начин. Щеше да се срещне лице в лице с Чейс. Първо, ще я освободи. Второ, ще защити себе си.
	Защото някак си в тази странна пиеса тя бе станала най-важната.
	Въпросът увисна между тях.
	— Къде е той?
	Дънкан с все сили искаше да й внуши да му каже. Да отвори вратата и да му посочи къде се намира този мистериозен мъж. Да се освободи ведно с информацията.
	Но тя не го направи.
	— Той не е тук — каза вместо това.
	Уест потисна разочарованието си.
	— Бърн ми каза, че ще го намеря тук.
	— Бърн не знае всичко. Аз съм единствената тук.
	— И така, за пореден път ти защитаваш човек, който не се нуждае от това.
	— Той се… — подхвана тя и той установи, че повече не желае да слуша.
	— Престани.
	За щастие, тя го послуша.
	Уест пристъпи към нея, скъсявайки дистанцията много по-бързо, отколкото му се искаше — скоростта издаваше емоциите, които той си бе обещал, че повече няма да й разкрива. Не и след изминалата нощ. Не и след като тя напълно го бе отхвърлила.
	Не че той би могъл да й даде това, което тя заслужаваше.
	Срещна очите й, копнеейки с цялото си сърце да види истината в тях.
	— Престани — повтори и този път не беше сигурен дали думите бяха предназначени за него, или за нея. — Престани да го защитаваш. Господи, Джорджиана, с какво те държи той? Каква е тази власт, която има над теб?
	Тя поклати глава.
	— Не е това.
	— Обаче е точно това. Мислиш, че съм изживял живота си досега и не съм се научил да разпознавам кога една жена е под мъжко владичество? — Намрази думите още докато ги изричаше, истините в тях, които издаваха. Вдигна ръце, обхвана лицето й в шепи, опиянен от мекотата на кожата й под пръстите му, гладка и безумно изкусителна. — Кажи ми. Той ли е? Той ли те погуби преди всички онези години? Той ли ти даде красиви обещания, на които ти не си могла да устоиш и които той не е изпълнил?
	Веждите й се смръщиха.
	— Какво?
	— Той ли е бащата на Каролайн?
	Бръчката се изглади и очите й се ококориха.
	— Дали Чейс е бащата на Каролайн?
	— Кажи го — настоя Дънкан. — Кажи ми истината и аз с огромно удоволствие ще го унищожа. Ще отмъстя за двете ти самоличности.
	Тя се усмихна с лека и едва забележима усмивка.
	— Ще направиш това?
	Разбира се, че щеше да го направи. Би направил всичко за тази жена, толкова съвършена, единствена и недостижима. Как тя не можеше да го разбере?
	— С огромно удоволствие.
	Усмивката й стана тъжна.
	— Той не е бащата на Каролайн.
	В думите й имаше истина и той намрази това. Мразеше факта, че няма друга причина да ненавижда този мъж, чиято власт над нея бе неоспорима като въздуха, който той дишаше.
	— Тогава защо?
	Тя повдигна едното си рамо. Отпусна го.
	— Ние сме две половини на една и съща монета.
	Думите бяха толкова прости, толкова откровени, че направо го разкъсаха надве. Две половини на една и съща монета. За миг се замисли за подтекста в тях. За тяхното значение. Запита се какво би било усещането да й е толкова нужен, тя да е толкова загрижена за него, че той да е другата половина на нейната монета.
	Изтика мисълта от главата си, тъй като прекалено много му бе харесала.
	Пусна я и се отдръпна достатъчно, за да не може тя да го стигне. В този момент не можеше да понесе докосването й.
	— Аз съм тук, за да говоря с него — заяви Уест. — Изминаха шест години и досега никога не съм молил да се срещна с него. Вече е време.
	Тя се поколеба и на него му се стори, че в момента сякаш е надвиснала над някаква пропаст — сякаш каквото и решение да вземеше, щеше да промени света й. И може би наистина щеше да го промени.
	Ако Чейс му дадеше това, което той искаше, щеше да го промени.
	Самоличността на Чейс в замяна на нейната свобода. На неговата свобода.
	— Защо? — попита тя. — Защо сега? — Уест не отговори и тя отново го притисна. — Шест години и ти нито веднъж не си пожелал да се срещнеш с него. А сега…
	Гласът й заглъхна и той запълни тишината:
	— Нещата се промениха.
	Сега животът му бе подложен на риск. Неговият живот и тайните на Синтия.
	Но тези причини бледнееха в сравнение с онази, надвиснала над тях тук и сега. Чейс беше ключът към свободата на Джорджиана. И Уест беше готов на всичко, за да я постигне.
	— Заведи ме при него — каза той, думите прозвучаха по-скоро като молба, отколкото като настояване.
	Когато тя кимна и се насочи към вратата, той за миг си помисли, че ще го изхвърли. Но после тя я отвори, пристъпи в коридора и се обърна, силуетът й се отрази на фона на полутъмния коридор, а лицето й се къпеше в светлините на стъклописа.
	— Ела — прошепна младата жена.
	Дънкан я последва, осъзнал, че би я последвал навсякъде.
	Тя го поведе през лабиринт от коридори, извиващи се така, че му се стори, че те няколко пъти се върнаха на едно и също място. Най-после стигнаха до огромна картина, нарисувана с маслени бои и изобразяваща гол мъж, легнал мъртъв в краката на две прекрасни жени, докато убиецът му се прокрадваше от рамката. Уест погледна към Джорджиана.
	— Очарователно — отбеляза, имайки предвид зловещото изумително творение.
	Тя леко се усмихна.
	— Темида и Немезида.
	— Справедливостта и Възмездието.
	— Двете страни на една и съща монета.
	Думите бяха ехо от преди малко, нейното описание на отношенията й с Чейс, и го жегнаха. Той се взря внимателно в божествените фигури върху картината, едната държаща свещ, вероятно за да осветява пътя към справедливостта, а другата — меч, за да въздаде възмездие на крадеца.
	— Коя си ти?
	Спътницата му се усмихна на картината — в изражението и бе стаено нещо, което той не можеше да разгадае — и сложи ръка върху рамката й.
	— Не мога ли да бъда и двете?
	Дръпна силно огромната творба, която се завъртя на пантата, и зад нея зейна голяма черна паст. Той прикри изненадата си. Винаги бе подозирал, че има тайни проходи в „Падналия ангел“ — това беше единственият начин да се обясни лекотата, с която собствениците се появяваха и изчезваха, — но това беше първото доказателство за съществуването им.
	Тя му махна да влезе и Дънкан нито за секунда не се поколеба, сърцето и умът му диво препускаха, осъзнавайки, че се намира по-близо до Чейс, както никога досега. Заради мисълта, че тя му се доверява достатъчно, за да го отведе при собственика на казиното.
	Заради осъзнаването, че това доверие не беше лесно спечелено.
	Тя пристъпи в коридора заедно с него, затвори входа зад гърба си и двамата се озоваха, обвити в мрак, почти плътно един до друг. Той можеше да се отмести, да се притисне към една от стените и да й осигури пространство, но не искаше да го направи. Искаше да се наслади на топлината й. На уханието й. На съблазънта, която струеше от нея.
	Би дал всичко, за да я докосне.
	Дишането й бе плитко, накъсано и учестено, сякаш тя можеше да чете мислите му. Сякаш и тя мислеше същото.
	Джорджиана остана неподвижно в тъмнината като че ли цяла вечност, преди да се извърне, платът на бричовете й прошумоля, изстрелвайки мислите му към онова място, където вълната се триеше, където дългите й красиви крака се срещаха. Не можа да се възпре, протегна се, сграбчи ръката й и преплете пръсти с нейните.
	— Подлагаш се на голям риск, водейки ме тук.
	Пръстите й се извиха и той се запита какво ли ще е да ги почувства върху себе си. Времето, прекарано в басейна, беше толкова мимолетно, докосването й приличаше на дихание, краткотрайно и отлетяло.
	Отлетяло, защото той я бе отблъснал.
	Отлетяло, защото тя принадлежеше на друг.
	На мъжа, с когото предстоеше да се срещне.
	Дънкан я пусна.
	— Води ме.
	Тя се поколеба и за миг той си помисли, че може да заговори. Може да му каже в мрака това, за което не намираше думи на светло. Но тя беше по-силна от всяка жена, която някога бе познавал… тайните й бяха строго пазени.
	Придружителката му го поведе надолу по коридора и той преброи четири врати, преди тя да спре до мъждукащата светлина на една свещ няколко метра по-нататък. Потрепващият пламък на свещта хвърляше сенки върху лицето й, скривайки истините й от него. Тя посегна към тежката сребърна верижка, която висеше на шията й под ленената риза, чиито краища бяха пъхнати в онези греховни бричове, и той видя как измъкна медальона, който се гушеше между гърдите й, стоплен от кожата й.
	Натисна капачето отстрани, извади ключ и го сложи в ключалката, разкривайки факта, че има свободен достъп до тези стаи. До мъжа, вътре в тях.
	В гърдите му избухна ревност, гореща и яростна.
	Тя се бе заклела, че не принадлежи на Чейс, а ето я сега тук — отключва стаите му.
	Какво още бе отключила? Докъде още имаше достъп?
	Ключалката изщрака, тя върна ключа в медальона и постави ръка върху дръжката. Дънкан не можеше да понесе мисълта, че тя го е довела тук, на това място. При този мъж. Протегна се, за да й попречи да я завърти, и прималя от удоволствие, когато почувства мекотата на кожата й, а ръката й застина от докосването му.
	— Джорджиана — прошепна и тя го погледна, кехлибарените й очи го пронизаха.
	Той не желаеше тя да бъде тук. Не и за това. Искаше я далече от тук. Искаше да бъде скътана и в безопасност, някъде в другия край на Лондон. В градската му къща.
	Завинаги.
	Исусе. Думата изникна отникъде и се задържа, обвивайки го с обещания, които не можеше да изпълни. С мечти, за които беше прекалено разумен, за да се залъгва. Дори и да можеше да й даде всичко, което тя искаше, миналото му беше прекалено тъмно, а бъдещето твърде злокобно, за да й даде онова, което тя заслужаваше.
	И затова направи това, което можеше, предлагайки й свобода в този момент.
	— Не е нужно да идваш с мен.
	Веждите й се смръщиха.
	— Не разбирам.
	— Остави ме да се срещна сам с него. Не е нужно той да знае, че ти си ме довела тук.
	Тя издиша дълбоко, диханието й бе натежало от емоции.
	— Дънкан…
	— Не. Мога да се изправя срещу него. Който и да е той. Каквото и да е той.
	При последните думи тя се усмихна.
	— Каквото?
	— Той е такава легенда, че няма да се учудя, ако установя, че не е човешко създание. — Замълча. — Не бих се учудил, ако открия самия Оракул зад тази врата.
	Тя се засмя.
	— Темида или Немезида?
	Дънкан също се усмихна.
	— Предполагам, че тях мога спокойно да ги изключа.
	Веждите й се повдигнаха.
	— О?
	Той обясни:
	— Тъй като те са жени, ми е трудно да повярвам, че съществува друга жена на земята или на небето с твоята сила.
	Нещо светна в прекрасните й кехлибарени очи, ала той нямаше време да го разгадава. Искаше по-скоро всичко да приключи. За секунда се замисли да й каже истината — че прави това за нея, макар да знаеше, че тя няма да приеме помощта му.
	Но щеше да има достатъчно време за обяснения — да се бори за нея, — след като узнаеше самоличността на Чейс.
	След като Чейс веднъж му паднеше в ръцете, той щеше да държи ключовете за свободата на Джорджиана. И дори и да не можеше да гарантира своята, щеше да стори всичко по силите си, за да осигури нейната.
	— Позволи ми да го направя — рече той тихо, с ръка все още върху нейната, забавяйки движението й. — Нека поне те държа настрани от това, ако не от нещо друго.
	Тя вдигна очи към него.
	— Ти искаш да ме защитиш?
	Дънкан я гледа продължително, преди да каже:
	— Съдейки по собствения си опит, на този свят има много малко неща, които си струва да защитиш. И когато един мъж открие подобно нещо, той е длъжен да стори всичко по силите си, за да го опази.
	Джорджиана отвори уста, сякаш искаше да каже нещо, но изглежда, размисли, накрая пусна дръжката и издърпа ръката си от неговата, изпълвайки го с желанието да бяха някъде другаде — където и да било другаде, — сами, с вечността, която да запълнят с докосванията си.
	Желанието за нея го ужасяваше също толкова, колкото и го заплашваше.
	Защото Джорджиана Пиърсън беше най-опасната жена на света, която познаваше.
	Запита се какво не би направил за тази жена, за прекрасния й ум и изкусителното й тяло.
	Извърна се от нея, отвори вратата с бързо и рязко движение и пристъпи вътре.
	Огледа мястото и тутакси забеляза две неща.
	Първо, стаята беше огромна и почти заслепяваща с яркостта си, тежките бели завеси бяха дръпнати от високите до тавана прозорци, за да пропускат дневната светлина. Мебелировката беше с ясни, изчистени линии — килим, диван, дори произведенията на изкуството бяха бели и приветливи. Нямаше нищо тъмно в това помещение. Нищо, което да подсказва, че обитателят му е собственик на казино. Нищо, което да намеква за греха и порока, които властваха на няколко крачки от тук.
	И второ, Чейс не беше тук.


>	Глава 16

E>
	… Нашата лейди Дж. може и да печели сърцата и умовете на висшето общество, но ако все още някои остават затворени за нея, нека нейната елегантност и изящество пред враждебността бъдат доказателство за достойнствата й. Със сигурност те вече са се доказали пред лорд Л., тъй като пишещият тези редове вярва, че много скоро ще бъде обявен годеж върху същите тези страници!
	… Отново се връщаме към херцог и херцогиня Лейтън! Двойката — все още така зашеметяваща, както преди близо десетилетие, когато херцогът призна любовта си публично, а херцогинята му отказа — бе забелязана тази сутрин да язди в Хайд Парк. Несъмнено двамата са смятали, че е достатъчно рано, за да не бъде видяна страстната им целувка, но ние също сме ранобудни…
@@	„Скандални страници“, 5 май 1833 г.
E$

	Тя пристъпи в стаята зад него, отчаяно опитвайки се да прикрие нервността си.
	Само шепа хора на този свят бяха допускани в тази стая, където Джорджиана играеше ролята на Чейс, откъдето ръководеше „Падналия ангел“ и където властваше над тъмните потайни лондонски кътчета.
	И ето че сега стоеше тук, с мъжа, жадуващ да узнае тайните й.
	С мъжа, комуто можеше да пожелае да признае всичко, ако не внимаваше.
	Наблюдаваше го, докато той оглеждаше владението й, кафявите му очи се присвиха от ярката светлина и обходиха големите удобни кресла, изработени по поръчка и тапицирани с бяло кадифе, плюшения бял килим, в който краката им потънаха, книжните лавици, опасващи стените и издигащи се на четири метра от пода до тавана.
	И после погледът му се спря върху бюрото й.
	Той се приближи към широката и великолепна мебел, истински шедьовър на дърводелското изкуство, и Джорджиана видя как пръстите му се плъзнаха по ръба, изпълвайки я с трепет.
	И завист.
	Мисълта я сепна. Този мъж я караше да ревнува от една мебел.
	— Изработено е от дърво, спасено от корабокрушение — побърза да заговори тя, за да пропъди нелепата идея и да запълни тишината.
	Пръстите му се спряха на тъмния чвор върху дървото.
	— Разбира се, че е изработено от подобно дърво — тихо промълви Дънкан.
	Тя не можа да се сдържи.
	— Какво искаш да кажеш?
	Той се усмихна, но в изражението му нямаше веселие.
	— Той почита разрушението в каквато и да е форма.
	Не това я бе привлякло към бюрото.
	— Мисля, че Чейс е избрал този материал, защото символизира възкресението след разрухата.
	Той срещна погледа й.
	— Също като теб?
	Точно като мен.
	Ала не можеше да му го каже, затова отклони поглед.
	— Знаела си, че той няма да е тук — каза Дънкан.
	Джорджиана се замисли дали да излъже, но реши да не го прави.
	— Знаех.
	Той се извърна, разочарование и яд се изписаха върху красивото му лице.
	— Тогава защо ме доведе тук? За да ме измъчваш? За да ми покажеш моята слабост?
	— Твоята слабост?
	Той изобщо не беше слаб. Този мъж олицетворяваше сила.
	Дънкан пристъпи към нея.
	— За да ми покажеш, че дори сега, докато стоя готов за битка с него, той пак е на крачка пред мен? За да ми покажеш, че той винаги ще…
	Замълча.
	— Той винаги ще какво? — подкани го тя.
	Гостът й отново се раздвижи, избутвайки я назад към вратата, която тя внезапно съжали, че бе затворила.
	— За да ми покажеш, че той винаги ще бъде на първо място за теб, въпреки факта, че се отнася толкова зле с теб.
	— Той не се отнася зле с мен.
	— Само че го прави. Той не вярва в теб. Не вижда твоите достойнства. Колко си ценна. Колко си безценна.
	— Ти смяташ, че съм безценна?
	Той впи поглед в нея. Задържа нейния, отказвайки да й позволи да го отмести.
	— Знам, че си.
	Разговорът ставаше опасен. Заставяше я да мисли за невъзможни неща. Младата жена поклати глава, сърцето й бясно туптеше, когато гърбът й се притисна до вратата, а ръцете му се подпряха върху дъбовата повърхност от двете страни на главата й.
	— Той знае твоите тайни. И ти знаеш неговите. И ти винаги ще го защитаваш, дори това да те погуби.
	Дънкан беше толкова близо, прошепнатите в ухото й думи я изпълниха едновременно със страх и възбуда.
	— Това няма да ме погуби.
	— Разбира се, че ще го стори — възрази той. — Твоите избори те погубват. Това място пред свободата ти. Лангли пред любовта. Чейс пред…
	_Мен._
	Тя чу думата, макар че той не я изрече.
	— Не избирам това — прошепна Джорджиана, ръцете й се вдигнаха до гърдите му, пръстите й се плъзнаха по голата кожа на шията му, по твърдата линия на брадичката. Дори и да не можеше да го има, изборът й беше ясен. — Не го избирам.
	Той беше толкова близо, тя си помисли, че ще умре, ако той не направи нещо — ако не я докосне. Ако не я целуне.
	— А какво тогава? — попита инквизиторът й.
	— Казах ти — отрони тя, копнееща за него, омаяна от топлината, дъха и мощта му, докато признаваше: — Аз избрах теб.
	— Не и завинаги — уточни Дънкан.
	Нима той я искаше завинаги?
	Това ли й предлагаше?
	А тя искаше ли го?
	Дори и да го искаше, Дънкан Уест не можеше да спаси Каролайн.
	Срещна погледа му и изведнъж пожела да може да се скрие отнето в тази прекалено светла стая. Искаше й се истината да не беше толкова ясна. Искаше й се Дънкан Уест да не беше такъв, какъвто беше — красив, благороден, добър. Искаше й се да не го желаеше толкова силно.
	Искаше й се да може да го има. Въпреки всичко.
	Съжаление.
	Побърза да заговори, макар да знаеше, че само прави нещата още по-лоши:
	— Ако можех… ако бях различна жена… ако това беше различен живот…
	— Ако аз бях различен мъж — подсказа той, думите прозвучаха едновременно жарко и студено.
	— Не — поклати тя глава, искаше да каже истината. Сега. Истината, която никога досега не е била изричана. — Аз никога не бих искала да си различен мъж.
	Устните му се извиха в безрадостна усмивка.
	— Би трябвало да го искаш. Защото както стоят нещата… какъвто съм аз… Ние сме невъзможни.
	— Ако нямах нужда от титла…
	— Къде е той? — прекъсна я Дънкан.
	Тя го погледна в очите.
	— Доста далече от тук.
	— Кога ще се върне?
	— Не и днес.
	Тя не искаше Чейс да се връща. Искаше този миг с Дънкан да продължи вечно. И дяволите да го вземат останалия свят.
	Той плъзна пръстите на едната си ръка в косата й.
	— Дори и да не се нуждаеше от титлата, аз нямаше да се оженя за теб.
	Думите бяха като удар, който несъмнено заслужаваше. Той беше ядосан, бесен, задето го бе довела тук, в кабинета на Чейс, но без Чейс. Тя добре разбираше гордостта, а Дънкан Уест беше мъж, който я притежаваше повече от всеки друг. Но въпреки това клетвата отекна в душата й и тя се изпълни с ненавист. Ненавист заради лекотата, с която той й устояваше. Че толкова лесно можеше да я зачеркне.
	Мразеше болката, която думите й причиниха.
	Мразеше това, че можеха да се наранят един друг.
	Не можа да се сдържи да не възрази:
	— Лъжеш.
	Той повдигна вежда, наклони главата й назад и устните й се озоваха на сантиметри от неговите.
	— Ти лъжеш повече.
	Тогава я целуна, ръката му се плъзна по дървото и залости вратата. Повдигна бедрото й и я притисна към вратата. Краката й тутакси се обвиха около талията му, докато Дънкан приемаше всичко, която тя му отдаваше, изпълвайки я с неистовото желание да му даде повече. Да му даде всичко.
	Младата жена простена, ръцете й се обвиха около шията му, докато той я държеше във въздуха, сякаш беше лека като перце, сякаш беше кукла на конци. И може би наистина беше. Може би той беше нейният кукловод. Ръцете му бяха навсякъде — върху дупето, в косата й, помежду им, обхващаха гърдите й, докато мускулестото му тяло се притискаше към нейното, обещавайки освобождение на онези части от тялото й, които болезнено жадуваха за него.
	Никога не бе пожелавала нещо толкова силно, както желаеше този мъж.
	Зарови пръсти в косата му, стискайки здраво русите къдрици, когато устните му се откъснаха от нейните и се плъзнаха по бузата й и надолу по брадичката до меката част на ухото й, нежна и безкрайно чувствителна. Тя ахна и извърна глава, отдавайки се на ласката, докато той ближеше и леко хапеше това място, за което тя никога досега дори не се бе замисляла.
	Коленете й омекнаха и Джорджиана бе благодарна за здравата му хватка, за силните и мощни ръце, които уверено я държаха, сякаш не тежеше нищо. Дланите му обхванаха задните й части, повдигнаха я по-високо, притискайки я по-силно, и той прошепна в ухото й:
	— Ето нещо, което не е лъжа; ще те накарам да крещиш от удоволствие. Ще ме молиш да спра и когато го направя, ще ме умоляваш да започна отново. Когато приключа с теб, няма да знаеш какво да правиш със себе си, защото няма да си спомняш тялото си, с изключение на удоволствието, с което възнамерявам да те даря.
	Думите бяха предназначени да я шокират и постигнаха целта си. Тя видя обещанието върху устните му и затвори очи пред вълната от сластно предвкусване, която се разпростря по цялото й тяло, неспособна да спре да се движи насреща му, забравила всякакъв свян. Въздъхна, когато го почувства между краката си, където го искаше, повтаряйки движението, запленена от твърдия натиск на тялото му, дързък и безмилостен… после се изпълни с още по-силна възбуда, когато той изпъшка от удоволствие.
	Дънкан изруга, думата отекна заканително и греховно.
	— Знаеш какво ми причиняваш и не те е грижа.
	Тя се наклони напред и захапа долната му устна, притегляйки го за още една опияняваща целувка. Когато най-сетне се откъснаха един от друг, двамата едва смогваха да си поемат дъх от изпитаната наслада. Тя се усмихна.
	— Изобщо не ме е грижа.
	Той я повдигна, обърна я, пренесе я през стаята, остави я върху масивното бюро и прокара длан по вътрешната страна на бедрото й, докато говореше, заливайки я с вълна на топлина и обещания.
	— Обожавам този панталон — призна; голямата му ръка изучаваше мускулите и костите на крака й, пръстите му се обвиха около бедрото й, за да открият мекото, недокоснатото място вътре, плъзгайки се бавно с плата, докато тя не се изпълни с дивото желание той да свали проклетите неща от нея и да направи това, което докосването му обещаваше.
	Джорджиана подпря длани върху бюрото зад нея и се наведе назад, наблюдавайки го как я гледа, наблюдавайки как я докосва. Думите му следваха ласките, когато заговори:
	— Макар че изпитвам жестока ревност към него.
	Тя се изви още по-назад. Двамата не откъсваха погледи от пръстите му, галещи шева от вътрешната страна на крака й.
	— Защо?
	— Защото той може да те докосва тук — пророни той, думите прозвучаха чувствени и прекрасни, пръстите му се спуснаха по коляното, проследиха игриво линията на бричовете. — И тук — додаде и докосна вътрешната страна на бедрото й. — И… — Гласът му заглъхна, когато достигна до мястото, където бедрата й се срещаха, и тя се размърда. Движението го накара да изръмжи. — Точно така — прошепна. — Разтвори се за мен.
	Бог да й прости, тя го направи, разтвори бедра, предоставяйки му достъп до мястото, където и двамата най-силно жадуваха за докосването му. Той без колебание завладя това, което му се предлагаше, силната му ръка обхвана най-тайното й кътче и тя въздъхна от удоволствие при допира, макар да копнееше за още.
	— Това ти харесва — отбеляза Дънкан, сякаш обсъждаха картина; блюдо; разходка в парка.
	— Харесва ми — потвърди Джорджиана, без да отделя поглед от ръката му, от мястото, където той я държеше, твърдо и с непоносимо сладостно обещание. — Бог да ми е на помощ, харесва ми.
	— Той няма да ти помогне — рече Дънкан, другата му ръка се придвижи към копчетата на ленената й риза, разкопчавайки ги едно по едно, докато пред очите й не се разкриха облите й гърди. — Това е владение на друг, далеч по-несъвършен. — Отново изруга, думата отекна в стаята, когато той разтвори ризата докрай и тя докрай се разголи пред него. — Ти си най-красивото създание, което някога съм виждал.
	Младата жена наблюдаваше ръката му, голяма и загоряла, как се плъзга по корема й, греховно обричане.
	— Моля те — промълви, изгаряща от отчаяна страст за него.
	— Молиш ме за какво? — попита той.
	— Не ме карай да те умолявам.
	Тогава Дънкан я погледна, познание и разбиране искряха в непоносимо прекрасните му очи.
	— Точно това възнамерявам да направя, любима, да те накарам да ме умоляваш. Обещах ти върховно удоволствие. Обещах ти, че аз ще съм господарят. И ти обещах, че ще се насладиш докрай на времето ни, прекарано заедно. И ти искаш всичко това, нали?
	Тя нямаше сили да лъже. Кимна.
	— Да.
	Тогава Дънкан се наведе над нея и възнагради откровеността й, като дълго и страстно засмука едното й зърно, докато тя не изкрещя от наслада, заравяйки пръсти в косата му.
	В мига, в който тя го докосна, той спря.
	— Сложи ръцете си на бюрото.
	Тя безропотно се подчини.
	Това му хареса.
	— Погледни се — заповяда той, а единият му пръст описа порочен кръг около щръкналото зърно, влажно от целувките му.
	Тя изглеждаше напълно безсрамна, Ана в пълното си великолепие, и Джорджиана се възползва от мига, за да извие гръб, предоставяйки му голите си гърди. Изкушавайки го за пореден път.
	Беше възнаградена с още продължителни ласки, дарени този път на пренебрегнатата преди малко гърда. После той вдигна глава и рече:
	— Искам да се наслаждаваш на това.
	Тя се усмихна.
	— Не се притеснявам, че няма да се наслаждавам.
	Дънкан беше напълно сериозен.
	— Ако направя нещо, което не ти харесва, искам да ми кажеш.
	— Ще ти кажа.
	— Ще разбера, ако ме излъжеш.
	Джорджиана срещна погледа му.
	— Няма да лъжа. Не и за това.
	За други неща може би, но не и тук. Не с него.
	Тя пое дълбоко дъх.
	— Искаш ли да се преместим в моето легло?
	Беше съвсем близо, зад вратата. Голямо и разкошно, и направено за него. Щеше да излъже, ако кажеше, че не бе прекарала много нощи в същото това легло, мислейки за този мъж, за този момент. За това как може би щеше да я докосва един ден. За това как може би щеше да я пожелае един ден.
	И този ден бе настанал.
	Той поклати глава, пръстите му си играеха с набъбналото зърно, изпълвайки я с божествени тръпки.
	— Не искам да съм с теб там, където си била с него.
	Чейс.
	Тя тръсна глава.
	— Не е нужно да се тревожиш за това.
	Видя как по лицето му премина буря от емоции при думите й. Съжали, че той не знае истината.
	— Аз не съм била… с никого…
	Дънкан вдигна ръка, заставяйки я да замълчи.
	— Недей.
	Той не й вярваше.
	— Дънкан… — поде тя, влагайки цялата си настойчивост.
	Той не я остави да довърши и вместо това я придърпа до края на бюрото.
	— Тук.
	Джорджиана сведе поглед към дъбовия плот.
	— Тук? Върху бюрото?
	— Върху неговото бюро.
	Тя долови натъртване на местоимението, съвсем леко. Почти незабележимо за човек, който не го очакваше. Долови също и отчаянието в думите, мигом разбирайки корените му — той мислеше, че няма място в този клуб, където двамата с Чейс да не бяха правили това.
	И той бе поел властта над това място, където смяташе, че Чейс е кралят.
	Искаше я тук.
	И Бог да й е на помощ, тя го искаше не по-малко силно.
	Повече.
	Кимна.
	— Тук.
	Той дълго я изпива с поглед и Джорджиана видя безброй емоции да прекосяват лицето му: гняв, безсилие, желание.
	Болка.
	Протегна се към него, за да го утеши, но той се отдръпна и повдигна единия й крак в огромните си ръце.
	— Искам те тук — изхриптя, докато разкопчаваше ботуша й. — Искам те гола — добави, натъртвайки думата, като плъзна ботуша по крака й, остави го върху страничната облегалка на близкото кресло и се зае с втория. — И искам да си моя.
	Моя.
	Думата потече в нея като огнен поток от желание, секна дъха й. Кога друг човек някога я бе желал така? Кога изобщо някой друг истински е пожелавал да бъде негова? Да, мъжете желаеха тялото й, когато беше облечена в предизвикателни коприни и сатен и шестваше из казиното като Ана, но това беше различно. Той желаеше нея — Джорджиана — така, както никой друг не я бе пожелавал. Нито дори мъжът, на когото се бе отдала преди толкова много години.
	Но начинът, по който той изрече думата — моя, — не беше молба. Вместо това беше властно вричане. Завладяване. Притежание.
	И тя откри, че желаеше да бъде притежавана.
	При това много.
	Мисълта бе подсилена от плъзването на втория й ботуш, събут с едно-единствено рязко дръпване, и захвърлянето му на пода, докато ръцете на Дънкан се върнаха към обутите й в чорапи крака. Той взе глезените й в ръце, повдигна краката й, разтвори ги и пристъпи между тях. Тя инстинктивно ги обви около него, придърпвайки го по-близо, докато се срещнаха, болезнено възбудени и горещи там, където взаимно се желаеха. Тя отметна глава, когато той се притисна към нея и обви едната си силна ръка около талията й, придържайки тежестта й, за да остане извита и отворена за него.
	— Кажи го — изръмжа той, срещайки очите й, свободната му длан обхвана гърдата й, копнееща за него. — Кажи го и аз ще ти дам всичко, което искаш.
	Не беше нужно да пита какво иска да каже той. Тя знаеше. Знаеше също, че няма да бъде лъжа. Някак си в този побъркан свят, в това безумно време тя бе започнала да обожава този мъж. Беше започнала да му принадлежи. И това беше красиво.
	Но не можеше да трае вечно.
	Ала нищо красиво не траеше вечно — нима това не беше урокът, който бе научила преди толкова много години, обвита в топла прегръдка и уханно сено? Любовта беше мимолетна и преходна, отчаяна мечта на наивно, невинно момиче.
	Затова тя щеше да се отдаде на този миг, а сетне ще си тръгне и ще живее живота, който бе планирала.
	Но първо, свободата.
	Първо, него.
	— Аз съм твоя — призна младата жена.
	Той я възнагради с дълбоко, прекрасно изръмжаване и дълга, опустошителна целувка, когато я привлече досами ръба на бюрото и ръцете му се заеха с копчетата на бричовете, пръстите му ги освобождаваха едно по едно, съсредоточено и умело, докато панталонът не се разхлаби и той го смъкна надолу по краката й, събувайки чорапите заедно с него.
	— Милейди — промълви и отстъпи назад, изпивайки я с жарка настойчивост.
	Тя не можа да срещне погледа му, прекалено остро осъзнаваше как изглежда — с разтворена риза, смъкната под раменете, последен остатък от облеклото й.
	Прекалено остро осъзнаваше своето минало, лъжите, които бе изградила около себе си за този момент. Както и факта, че досега само веднъж в живота си бе правила това.
	— Погледни ме.
	Думите прозвучаха властно и тя би трябвало да ги намрази, но не стана така. Очите й се насочиха към него, признавайки силата му.
	Желаейки тази сила.
	— Милейди — прошепна Дънкан, думата беше едновременно молба и обещание. — Разтвори се за мен.
	Заповедта я лиши от дъх и тя се поколеба, не знаейки дали би трябвало да се подчини. Едно беше да се разголи пред него в тъмните води на невероятния му басейн, но съвсем друго да го направи тук, на дневна светлина.
	Никога не бе преживявала нещо подобно. Единственият път, когато някога се бе приближавала до това преживяване, беше преди десет години, с мъжа, който я бе излъгал. Който я бе опозорил. И я бе изоставил.
	Нямаше нищо в онези краткотрайни, преобърнали изцяло живота й мигове в плевнята на Лейтън Манър, което дори съвсем бегло да приличаше на този момент, с този мъж.
	Нищо от онова време дори не се доближаваше до това преживяване. Това беше свобода — последната глътка живот, преди да се посвети на новия си живот като аристократична съпруга, да се отдаде изцяло и единствено на наследството на дъщеря си.
	Тогава защо да не му се наслади?
	Защо да не приветства момента и да не изпие чашата до дъно?
	Вирна брадичка и изпъна рамене назад, дръзка и безсрамна.
	— Накарай ме.
	Красивите му кафяви очи дяволито проблеснаха.
	— Мислиш, че не мога?
	— Мисля, че искаш аз да свърша твоята работа.
	С всички сили на волята си тя му внушаваше да се наведе напред. Да я докосне.
	Ала вместо да стори това, той отстъпи назад, отпусна се в коженото кресло до бюрото и спокойно се облегна назад. Джорджиана потръпна от обзелата я нервност, но се овладя.
	Погледът му се плъзна по нея, когато се протегна в креслото, обутият му в ботуш крак беше само на сантиметри от босите й нозе.
	— Разтвори се за мен — повтори негодникът.
	Тя го дари с лека усмивка.
	— Не бива да е толкова лесно.
	Той повдигна вежда.
	— Не. Не бива. — Погледът му се задържа върху гърдите й и кожата й пламна, когато се спусна надолу към мястото, където толкова отчаяно го желаеше. Той продължи да се взира в нея и Джорджиана си помисли, че ще умре от това внимание. — Ти ще се разтвориш за мен и когато го сториш, ще съжаляваш, че не си го направила, когато поисках — рече той точно когато тя се канеше да му се подчини.
	Очите й се разшириха.
	— Това заплаха ли е?
	Устните му бавно се извиха в почти пресметлива усмивка.
	— Ни най-малко.
	Вдигна едната си ръка и я допря до брадичката си, преценявайки я с продължителен, ленив поглед, докато показалецът му галеше долната му устна с жест, който по-наивна жена би сметнала за замислен.
	Джорджиана не беше наивна жена. Движението на този пръст не беше замислено. Беше хищническо.
	И с всеки сантиметър, с който се придвижваше по устните му, сякаш запалваше огън в нея.
	— Макар че ще съжаляваш — поде той, — тъй като всеки миг, в който не си разтворена за мен, е миг, в който няма да те докосвам. Миг, в който няма да усещаш ръцете ми, устните ми, езика ми.
	Думите му я пронизаха като светкавица, докато си представяше всички онези неща, повторение на нощта в неговия басейн. Възхитителното усещане за тялото му, притиснато о нейното.
	— Момент, в който няма да те галя… или целувам… или ближа. Тя издиша при последната дума заради начина, по който достигна до нея, оставяйки огнена диря през всичките кътчета на тялото й до мястото, за което той настояваше… мястото, където тя го желаеше.
	Той разбра.
	— Харесва ти, когато те ближа, нали, милейди?
	Мили боже! Тя не беше света вода ненапита; беше прекарала последните шест години, заобиколена от комарджии и проститутки. Ръководеше най-прочутия игрален ад в Лондон, за бога! Но всичко това изглеждаше напълно обикновено и приемливо в сравнение с този мъж, който се превръщаше във въплъщение на греха в мига, в който се докоснеха.
	Беше посред бял ден, а той говореше за близане, все едно обсъждаше времето.
	— Джорджиана — изрече името й като лениво обещание. — Харесва ли ти?
	Онзи пръст върху устните му я подлудяваше. Тя стисна бедра, напомняйки си за тяхната игра.
	— Спомням си, че беше доста приятно.
	Нещо проблесна в очите му. Насмешка. Разбиране за ролята, която тя играеше.
	— Само приятно?
	Тя се усмихна с едва доловима усмивка.
	— Доколкото си спомням.
	— В такъв случай спомените ни се различават — рече той. — Защото аз си спомням ръцете ти, заровени в косата ми, виковете ти в мрака, краката ти, обвити около мен като грях. — Погледът му се насочи към мястото между бедрата й. — Спомням си твоята влага, когато достигна върха, как се изви към небето, забравила за всичко, освен за насладата. Дарена от мен. От моя език във всички места, които изгаряха от копнеж.
	Джорджиана забрави за играта, отмаляла цялата, докато той говореше.
	— Спомням си твоя вкус, сладък и мускусен… и твоето цвете, меко като коприна и влажно… и… мое.
	Отново онази дума. Негова.
	Той я съблазняваше само с думи, обещавайки й всичко, за което някога бе копняла, само да му се отдаде, да се разтвори за него.
	— Ти говориш за преди — задъхано заговори младата жена. — Но каква полза имам аз от това сега? Тук?
	Веждите му се извиха изненадано, преди той да се наклони напред, думите бяха отчасти заплаха, отчасти игра.
	И изцяло желание.
	— Разтвори се за мен и нека разберем.
	Тя се изкиска. Звукът сепна и двамата с искреността си. Джорджиана се чувстваше почти засрамена — щеше да бъде, ако той не бе отпуснал ръката си и не се бе привел в мига, в който смехът се отрони от устните й.
	— Ти си най-красивото създание, което някога съм виждал.
	После се протегна към нея, едната му голяма топла длан се обви около коляното й, допирът му тутакси заличи играта, която играеха.
	Краката й се разтвориха.
	— Толкова дяволски красива — повтори той и без да откъсва поглед от лицето й, стана от креслото и падна на колене до ръба на бюрото, между краката й. — Толкова дяволски съвършена. — Целуна коляното й от вътрешната страна, сетне бедрото. — Толкова дяволски честна.
	Тя застина при последната дума дори когато устните му се придвижиха по-нагоре, към сгъвката на бедрото, където се срещаше с онази част от нея, жадуваща за него. За това.
	Честност.
	Тя никога не е била честна с него. Нямаше нищо честно в това. Нищо честно в нея. И той заслужаваше нещо много по-добро.
	Дънкан усети промяната в нея и вдигна лице, срещайки очите й.
	— Не го мисли.
	Тя знаеше, че той не разбира, ала при все това тръсна глава.
	— Не мога да спра.
	Той целуна меките косъмчета, покриващи най-съкровеното и кътче, милувката беше дълга и мъчително сладка.
	— Кажи ми — подкани я Дънкан.
	Имаше десетки неща, които трябваше да му каже. Стотици истини, които искаше да му сподели. Но само една се откъсна от устните й. И това навярно беше най-откровеното нещо, което някога бе изричала:
	— Искам да бъде както сега. Завинаги.
	Думите й едва не го убиха. Истината в тях, как отразяваха собствените му мисли, тук, в това място, което не беше негово. Нито нейно. Това място, което несъмнено щеше да погуби и двамата.
	Той също го искаше завинаги, но беше невъзможно. Неговото минало, нейното бъдеще, изключваха тяхното завинаги. Онези външни сили надвиснали заплашително, бяха преграда за бленуваното завинаги.
	Не, завинаги беше за по-обикновените хора и по-обикновените времена.
	Дънкан се наклони към коленете й с ясното съзнание за позата си, сякаш тя беше богиня, а той — жертвата пред олтара й. Притисна устни към прелестните копринено меки косъмчета, криещи тайните й. Позата й, доверието, с което тя се отдаваше, удоволствието, с което приемаше ласките му, го възбудиха както никога досега в живота му.
	Желаеше тази жена.
	Навярно не можеше да я има завинаги, но можеше да има този момент, този спомен… Това можеше да продължи. Да бъде с него в тъмните нощи.
	И можеше да заличи всеки друг мъж, който щеше да дойде след него.
	— Никога не съм вкусвал чудо като теб — прошепна той, дъхът му погъделичка къдричките, докато бавно я разтваряше, обожавайки как блестеше женствеността й, сякаш покрита с роса, топла и розова за него. — Сладко, греховно и забранено. — Прокара нежно пръст по влажното венчелистче, когато тя повдигна бедра към него. Беше толкова нежна, толкова готова за него. — Хлъзгава, влажна и съвършена. — Плъзна пръст по съкровената пъпка, заслушан в хрипливите й и накъсани дихания, докато я изследваше. — И ти го осъзнаваш, нали? Осъзнаваш силата си.
	Тя поклати глава.
	— Не.
	Дънкан срещна погледа й, после се наведе, езикът му отново я погали с дълга и чувствена милувка. Изпита огромна наслада, когато от устните й се отрони въздишка, а очите й се затвориха от удоволствие.
	— Не — рече той. — Не отвръщай поглед.
	Тя отвори очи и той отново я заблиза, опиянен от желанието, струящо от нея.
	— Говори ми.
	— Това е…
	Той повтори движението, задържа се там, където тя най-страстно го желаеше, и Джорджиана изкрещя.
	— Продължавай — подкани я той.
	— Великолепно.
	— Още.
	Дънкан завъртя езика си около малката набъбнала пъпка и тя простена.
	— Не спирай.
	— Няма, ако ми кажеш.
	— Това е като… аз никога… — Той я засмука, доволен, че думите й секнаха. — О, Господи.
	Той се усмихна, а езикът му продължи да я дразни.
	— Не е Господ.
	— Дънкан.
	Името му се отрони като въздишка от устните й и той си помисли, че ще умре, ако много скоро не е вътре в нея.
	— Кажи ми.
	— Това е красиво. — Ръцете й се вкопчиха в косата му, пръстите й го притеглиха към нея, докато бедрата й се люлееха насреща му. — Ти си съвършен — прошепна и той бе изумен от думите й. А после тя каза нещо напълно неочаквано: — Това е като… любов.
	И там, в този миг, с меча, надвиснал над тях, той осъзна, че точно това изпитваше.
	Любов.
	Прозрението би трябвало да го ужаси, ала вместо това се разля по него като топъл екстаз, роден от истината, най-сетне призната. Ала иззад булото на този екстаз напираше нещо неприятно. Опустошение. Отричане.
	Дънкан го пропъди и продължи да я люби с бавни, хлъзгави движения. Тя се движеше срещу него, забавяше го, когато искаше, където й харесваше, и той без колебание й се подчиняваше. Тя беше манна, която той жадно поглъщаше, изпълнен с едничкото желание да й даде удоволствие, да я дари с наслада. Да й дари спомена за този миг.
	За неговата любов — любов, невъзможна и прекрасна.
	Бавните кръгове станаха по-бързи, в синхрон с нейното дихание и въздишки, с усещането на пръстите в косата му и повдигането и спадането на божествените й бедра. И после тя се гмурна във вълната на освобождението, а той я държеше, галеше, нежно я целуваше, направлявайки я във висините и спадовете.
	Когато нейният последен, доволен стон отекна около тях, Дънкан се изправи, отчаяно жадуващ за нея. Потръпна от радост, когато погледът й се плъзна по него, очите й се разшириха, а устните й се разтвориха. Той свали сакото и вратовръзката, без да откъсва поглед от очите й, вперени в него, желаеше я също толкова страстно, както и тя него. Изхлузи ризата през главата си, отпусна ръце и едва устоя на изкушението да се изпъчи от гордост, когато вниманието й се насочи към гърдите му, сетне към корема.
	Тя затвори очи и Дънкан видя как гърлото й се раздвижи, когато преглътна.
	Искаше да изреве задоволството си от нейното одобрение.
	— Посейдон — прошепна Джорджиана.
	Дънкан повдигна вежди в ням въпрос, чудейки се дали ще има сили да дочака отговора й, преди да я сграбчи в обятията си и да я направи своя. Завинаги.
	Той успя да изтика думата и коварния шепот в най-тъмното кътче на съзнанието си, защото тя продължи:
	— В твоя дом, в твоя басейн… — Протегна се към него, пръстите се плъзнаха по рамото му, надолу по извивката на ръката, където мускулите се бяха напрегнали от усилието да не я обладае на секундата. — Ти беше Посейдон във водата, толкова силен… — Пръстите й се придвижиха към стегнатия корем. — Толкова съвършено изваян… — Промушиха се през пътечката от косъмчета, водеща към слабините му. — … толкова прекрасен…
	После поеха нагоре към гърдите, откриха плоското кръгче на зърното и той едва не простена от удоволствие. Тя се наклони напред и притисна устни към гърдите му в дълга, опияняваща целувка.
	Отдръпна се и вдигна очи към него.
	— Богът на морето.
	— А ти си моята сирена — рече той, протегна ръка и пръстите му се заровиха в меката коса на тила й, повдигайки лицето й към него.
	— Надявам се, че не — възрази тя и Дънкан спря, изчаквайки я да обясни. Палавницата се усмихна с порочно изражение. — Посейдон може да устоява на сирените.
	Ала той не можеше да й устои. За нищо на света. Завладя устата й в страстна, всепоглъщаща целувка, която не прекъсна дори когато пръстите й откриха копчетата на панталона му и Дънкан си помисли, че може да умре, докато чака тя да го разкопчае. Джорджиана непохватно се опитваше да го освободи и той посегна, за да й помогне.
	— Не — възпря го тя, отдръпна се и срещна погледа му. — Искам сама да го направя.
	Той пое дълбоко дъх, за да се успокои.
	— Направи го тогава.
	И после най-сетне дойде прекрасното освобождение, ръцете й се плъзнаха в процепа на панталона му и най-накрая, най-накрая го докоснаха. Дънкан изруга, думата прозвуча като дрезгав шепот, когато тя го измъкна от плена на дрехите. Той я наблюдаваше и потръпна от наслада, когато тя го видя и очите й се разшириха, а устните й се разтвориха. Беше готов да даде цялото си богатство, за да узнае какво мислеше тя за него. И в следващия миг върхът на розовия й език се подаде, облиза долната й устна и пръстите й се раздвижиха и го помилваха.
	Един път. Два пъти.
	Дънкан сложи ръка върху нейната, възпирайки движението.
	— Спри.
	Тя замръзна, погледът й се стрелна към лицето му.
	— Аз… — Поколеба се. Отново опита: — Нещо погрешно ли направих?
	Той застина при думите, при изражението в широко отворените й очи — загрижено, изплашено. Дънкан присви очи, ненавиждайки престореността. Той я обичаше. А при все това тя го лъжеше.
	— Не. Не се прави на невинна. Искам те такава, каквато си. Не въображаема жена. — Обхвана лицето й с длан, извръщайки го към себе си. — Не ме интересува миналото. Само настоящето.
	Бъдещето.
	Не. Не можеше да се интересува от това.
	То не беше за него.
	Нещо проблесна в красивите й кехлибарени очи. Нещо като смущение. Тя извърна поглед, сетне го сведе към мъжествеността му, около която преди малко пръстите им бяха преплетени.
	— Покажи ми — накрая прошепна. — Покажи ми какво ти харесва.
	Дънкан се наклони и отново я целуна, за да върне очарованието на мига. Близна ухото й.
	— Харесвам всичко, любима. Харесвам всяка частица от теб върху всяка частица от мен. И харесвам ръцете ти, обвити около мен, здраво стегнати и горещи като обещание. — Дишането й се накъса в ухото му и той отново насочи ръцете й към себе си. — Харесвам да ме гледат красивите ти очи. Обичам да ме наблюдаваш. Обичам да наблюдавам как ме докосваш. — Отдръпна се назад, за да й даде възможност да погледне към телата им, към ръцете им, да го види в цялата му мощ толкова близо до нея. Толкова близо до мястото, където бленуваше да бъде. — Да ти кажа ли какво още ми харесва?
	Тя го погали няколко пъти, преди да отговори с шепот, пресекващ от желание:
	— Да.
	_Обичам те._
	Не. Това само щеше да нарани и двамата.
	Протегна се към нея, плъзна пръст в кадифената й мекота, влажна от устата му и от собственото й желание.
	— Обичам красивите ти розови устни.
	Джорджиана се засмя пресекливо. Пръстът му проникна по-надълбоко в стегнатата й плът и смехът се превърна в стенание. Дънкан я погледна.
	— И много ще ми хареса да бъда вътре в теб.
	Погледите им се преплетоха.
	Аз също го желая.
	Тогава той я целуна, после опря чело о нейното, когато тя го сложи там, където го искаше, а Дънкан сподави ругатнята от усещането — тя беше толкова гореща, толкова влажна за него. Проникна в нея и се изуми, че беше толкова тясна. Тя остро пое дъх. Той срещна очите й и съзря болка в тях.
	— Джорджиана? — попита, изпълнен с безпокойство, макар да мислеше, че ще умре от удоволствието най-после да бъде в нея.
	Тя поклати глава.
	— Всичко е наред.
	Само че не беше. Тя изпитваше болка. Той се отдръпна.
	Тя сключи бедра около кръста му.
	— Не. Моля те. Сега.
	Ако не знаеше…
	Джорджиана го придърпа по-близо и мисълта излетя от главата му, докато дишането й отново не се накъса.
	— Спри — каза той. — Позволи ми…
	Дънкан се отдръпна, после пак се залюля с кратки нежни тласъци, всеки по-дълбок от предишния, докато накрая не проникна докрай в нея.
	— Да — прошепна младата жена, когато той се наведе и притисна устни в дълга целувка в ямката над ключицата. — Да.
	Той самият не би могъл да го каже по-добре.
	Отдръпна се и се взря в очите й.
	— Добре ли е…?
	Тя се приведе и го целуна, езикът й нахлу между устните му в зашеметяваща целувка.
	— Великолепно е — промълви, когато най-после се откъсна от него. Сложи длани върху гърдите му и го оттласна назад, за да погледне там, където телата им се съединяваха. — Погледни ни.
	Дънкан се подчини, следвайки погледа й, и почувства, че става още по-твърд, заровен дълбоко в нея. Тя пое дълбоко дъх, после се усмихна.
	— Изглежда, се забавлявате, сър.
	Господи. Той я обичаше.
	Желаеше я. Игрива. Блестяща. Греховна.
	Завинаги.
	— Мога да измисля начини, с които ще се забавлявам повече — отвърна й Дънкан също с усмивка.
	Джорджиана сложи ръце върху извивката на задните му части и ги стисна. Той изпъшка.
	— Покажи ми.
	И той го направи.
	С мощни движения нахлу по-надълбоко, а тя го прие, повдигайки дългите си крака, мълвейки името му като мантра, първо тихо и едва чуто, после с вик на удоволствие, изпълвайки го с желание този миг никога да не свършва. Обви ръка около талията й, плътно притискайки я, докато я изпълваше докрай, ръцете й се вдигнаха към раменете му, сграбчиха го здраво и тя неистово изкрещя името му.
	Сякаш той щеше да я изостави.
	Сякаш беше възможно да я изостави.
	Той никога нямаше да я изостави.
	Джорджиана се отдръпна в последния миг, докато той я яздеше в див захлас. Срещна погледа му.
	— Сега — простена тя. Думата бе изпълнена с желание и почуда, намеквайки за нещо, което той щеше да разбере, ако съзнанието му не беше толкова дяволски обсебено от нея. — Сега.
	Сега, разбира се.
	Тя се понесе във вихъра на насладата, стегната и идеална за него, с такава сила, че той си помисли, че няма да оцелее. Изкрещя името му, когато той тласна веднъж, два пъти, силно, бързо и великолепно, докато собственото му освобождение не препусна насреща му, и той излезе от нея, изригвайки стремително и мощно, както никога досега.
	Като едно цяло.
	И Дънкан мигом осъзна, че не той бе заличил за нея другите мъже.
	Тя бе заличила за него останалите жени. Завинаги.
	Откъсна се от нея, а тя недоволно простена, изпълвайки го с още по-силен копнеж за нея. Не беше готов да я остави, но пристегна хлабаво панталона си, махна носната кърпичка, взе я на ръце и я отнесе до едно от големите кресла в другия край на стаята, преди да я сложи на коленете си и да я почисти.
	— Ти не…
	Гласът й заглъхна.
	— Не мислех, че би желала да рискуваш. — Не че тайно не се наслаждаваше на идеята за цял отбор от малки руси хлапета с прекрасните кехлибарени очи на майка си. — Последния път ти не си избрала. Би трябвало следващия да имаш право на избор.
	От очите й бликнаха сълзи и той я придърпа по-близо. Искаше сега да я защити. Завинаги.
	Исусе. Отново тази дума.
	Тя се сгуши в обятията му, докато ръцете му галеха нежно прекрасната й гладка кожа и той си припомняше току-що преживяното, а дишането им възвръщаше нормалния си ритъм. Отново и отново повтаряше наум думите, изречени от нея, представяше си движенията й, звуците й.
	Моментите на изненада. На учудване. На желание.
	На болка.
	Прозрението го осени.
	Тя вдигна глава, когато ръцете му изведнъж застинаха.
	— Какво има?
	Дънкан поклати глава, не искаше да отговаря.
	Не искаше това да е истина.
	Тя се усмихна и го целуна по брадичката.
	— Кажи ми.
	_Аз не съм била… с никого…_
	Тя го бе казала. Той просто не й бе повярвал.
	Коя беше тя?
	Каква игра играеше?
	Каква игра играеше Чейс?
	Надникна в очите й, видя прямотата, искреността в тях. Толкова рядък и безценен дар. Навярно нещо се бе отразило в неговите, защото нейните внезапно добиха предпазливо изражение.
	— Дънкан?
	Не искаше да го изрича, ала не можа да се възпре.
	— Ти не си проститутка.


>	Глава 17

E>
	… За списващия тези редове е постоянна изненада, че лейди Дж. е била пропъдена преди близо десетилетие. Какво не бихме дали, за да надзърнем в миналото на дамата! Уви, за нас остава само да следим светлото й бъдеще…
	… Няколко критични гласа се надигнаха тази седмица пред сградата на Парламента. Собственикът на същия този вестник е яростен защитник на въвеждането на ограничения за детския труд и с подчертан интерес следи какво ще решат лидерите на тази велика нация за съдбата на младите си съотечественици…
@@	„Лондонски вести“, 9 май 1833 г.
E$

	Тя замръзна при думите.
	Може би щеше да реагира с дръзка самоувереност, ако не беше начинът, по който той я бе накарал да се почувства, как бавно и с лекота бе разрушил защитата й, оставяйки я да лежи на пода заедно с панталона й, неговата вратовръзка и всичките им задръжки.
	Начинът, по който я бе дарил с наслада и покой и с обещание за повече, макар тя да знаеше, че всичко бе толкова мимолетно.
	Навярно можеше да излъже, ала как би могла? Как би могла да се преструва, че владее триковете и професията на най-изкусните лондонски куртизанки, когато той напълно я бе покорил с целувките, ласките и добротата си?
	Тя бе очаквала целувките. Ласките.
	Ала добротата му й бе дошла твърде много. Тя я бе обезоръжила, оставяйки я без никаква защита срещу внимателното му наблюдение и проучващите въпроси.
	За пръв път от много време Джорджиана не знаеше какво да каже. Стана от скута му и пристъпи гола към мястото, където той я бе лишил от дрехите и лъжите й. Вдигна ризата си от страничната облегалка на креслото и се загърна плътно в нея, когато той отново заговори:
	— Не можеш да се скриеш от мен. Не и в това. Двамата с Чейс очевидно имате някакъв план, нещо, от което аз съм част. Против волята ми.
	При думите му я прониза страх, тъй като този блестящ мъж бе открил една от най-добре пазените й тайни и беше на крачка да разбуди всички останали.
	Разбира се, иронията беше, че повечето мъже биха били във възторг да узнаят, че не са спали с проститутка.
	Но Дънкан Уест не беше като повечето мъже.
	И очевидно ни най-малко не беше доволен от откритието.
	Изглежда, не му пукаше, че тя в действителност беше физически и емоционално разголена, нито че бе смутена от заявлението му и не желаеше да го обсъжда.
	— Кога за последен път си спала с някого?
	Тя се опита да отбегне разговора, като се наведе, за да вдигне панталона си.
	— Спя с Каролайн доста често.
	Погледът му гневно блесна и той се наклони напред, а Джорджиана с все сили се застави да не обръща внимание на начина, по който мускулите му се стегнаха и се раздвижиха под гладката му кожа.
	— Нека го кажа другояче. Понякога забравям къде си избрала да живееш. Кога за последен път си се чукала с мъж?
	Циничният въпрос беше истински дар, напомни й, че тя беше много повече от уязвимата жена в този миг, тя беше кралицата на лондонския подземен свят, много по-могъща, отколкото той можеше да си представи. По-могъща, отколкото всеки друг би могъл да си представи.
	Дори той.
	Трябваше да изпитва гняв към него. Трябваше да изпъне рамене, голотата да върви по дяволите, и да му заяви точно какво да направи с вулгарния си език. Трябваше да отиде, гола и нахакана, до стената, да дръпне шнура на звънеца и да повика охраната в това място, където кракът му не би трябвало да стъпва.
	Където тя не би трябвало да го води.
	Където никога вече не би могла да го забрави.
	Джорджиана се извърна. Следобедът неочаквано се бе превърнал в провал, ала вместо това неговият гняв я изпълваше с желанието да му признае истината. Да поправи този момент. Да отговори на въпросите му, да се върне в прегръдките му и да възстанови доверието му в нея. Та нали преди по-малко от час той се бе заклел да я защити.
	Кога за последен път някой бе пожелавал да го направи?
	— Погледни ме.
	Това не беше молба.
	Тя го погледна, отчаяно опитвайки се да остане силна.
	— Това, което направихме… не беше… — Не можеше да се насили да произнесе думата. — Онова.
	Дънкан присви очи.
	— Откъде знаеш?
	Той искаше да я нарани и успя — въпросът й подейства като удар. Не беше незаслужен, но все пак беше удар. И тя му отговори, разголвайки душата си повече, отколкото някога си бе представяла, че би могла да направи.
	— Защото последния път, когато го направих, беше точно това. — Кафявите му очи потърсиха нейните и тя му позволи да види истината. Довърши думите си много по-тихо, отколкото възнамеряваше. — Това сега не беше същото. Това беше… повече.
	— Господи.
	Той се изправи.
	Младата жена срещна погледа му.
	— Това е нещо повече.
	— Нима? — попита той с явно съмнение в гласа. Прокара пръсти през косата си, явно объркан. — Ти ме излъга.
	Наистина го бе сторила, но сега й се искаше да не беше, макар че се бе обвила в лъжи. Бе обвила и двамата. Въпреки че лъжите й бяха на многобройни пластове, прекалено много и твърде сложни, за да му каже истината прекалено свързани с твърде много хора, за да намерят своя път към светлината на откровеността.
	— Искам да ти кажа истината — призна тя.
	— Защо не го направиш? — попита той. — Защо не ми вярваш? Аз бих, ако знаех, че ти, че Ана, че нищо от това не е било истина, аз щях… — Дънкан млъкна. Събра мислите си. — Щях да бъда по-грижовен.
	Джорджиана никога досега в живота си не се бе чувствала по-обгрижвана, отколкото през последния час в обятията му. И тя искаше да му даде нещо в замяна. Нещо, което никога и никому не бе давала. Най-съкровената й тайна, пазена в най-скритото ъгълче на душата й.
	— Бащата на Каролайн — прошепна. — Той беше последният.
	Той дълго остана мълчалив, преди да попита:
	— Кога?
	Явно все още не разбираше.
	— Преди десет години.
	Дънкан рязко пое дъх и тя се изненада от звука, от болката, която сякаш го прониза от нейната истина.
	— Един-единствен път?
	Той знаеше отговора на въпроса, но въпреки това тя отговори:
	— До днес.
	Ръцете му се протегнаха към лицето й, повдигнаха брадичката й, заставиха я да го погледне.
	— Той е бил глупак.
	— Не беше. Беше просто момче, което е пожелало едно момиче. Но не завинаги. — Тя се усмихна. — Не и дори за втори път.
	— Кой беше той?
	Тя се изчерви при въпроса, ненавиждайки отговора.
	— Работеше в конюшнята в провинциалното имение на брат ми. Няколко пъти беше оседлавал коня ми, беше яздил с мен при един случай. — Извърна се и се обви здраво с ръце. — Аз бях… омагьосана от усмивката му. От флирта му.
	Дънкан кимна.
	— И си поела риск.
	— Само че не беше риск. Мислех, че го обичам. Бях много млада и дотогава бях прекарала своя аристократичен живот безгрижно и в охолство. Никога нищо не ми е липсвало. И направих грешката, присъща на всяко привилегировано дете, откакто свят светува. Търсех нещо, което не можех да имам, вместо да се радвам на нещата, които имах.
	— И какво беше то?
	— Любов — простичко отвърна Джорджиана. — Нямах любов. Моята майка беше студена жена. Брат ми беше сдържан и някак си далечен. Баща ми беше мъртъв. Бащата на Каролайн беше топъл, близък и жив. И аз мислех, че ме обича. Мислех, че ще се ожени за мен. — Пропъди спомена с усмивка. — Глупаво момиче.
	Той остана притихнал за момент, красивите му вежди се смръщиха.
	— Как се казва?
	— Джонатан.
	— Не това исках да чуя.
	Тя поклати глава.
	— Това е всичко, което ще ти кажа. Няма значение кой е той. Той си тръгна, Каролайн се роди и това е всичко.
	— Той би трябвало да плати за постъпката си.
	— Как? Като се ожени за мен? Като стане баща на Каролайн и по име, не само физически?
	— По дяволите, не.
	Тя сбърчи вежди. Всички, с които някога бе обсъждала раждането на Каролайн, смятаха, че само ако назове името на мъжа, всичко ще се уреди. Брат й я бе заплашил с брак, каквато беше съдбата на половин дузината жени, които живееха с нея в Йоркшър, където се бе приютила, след като роди Каролайн и където я отгледа през първите години от живота й.
	— Смяташ, че е трябвало да бъде принуден да се ожени за мен?
	— Смятам, че е трябвало да бъде обесен с главата надолу на най-близкото дърво. — Джорджиана смаяно ококори очи и той продължи: — Смятам, че е трябвало да го съблекат гол и да го заставят да мине по „Пикадили“. Мисля, че трябваше да се срещне с мен на ринга в сърцето на това място, за да мога да го разкъсам на части заради това, което ти е причинил.
	Щеше да излъже, ако не признаеше, че заплахите й доставиха удоволствие.
	— Би ли направил това заради мен?
	— И повече — отвърна Дънкан незабавно и честно, без никаква следа от мъжко перчене. — Никак не ми е приятно, че го закриляш.
	— Това не е закрила — отвърна тя, опитвайки се да обясни. — Просто не желая да му се отдава значение. Не желая той да притежава властта, която мъжете имат над жените. Не желая той да бъде част от мен. От това, което съм. От това, което е Каролайн. От това, което тя може да стане.
	— Той не е пито едно от тези неща.
	Джорджиана дълго се взира в него, искайки да му повярва. Знаейки истината.
	— Може би не за мен… но за тях… за теб… разбира се, че е. И ще бъде, докато няма друг.
	— Съпруг. С титла.
	Тя не отговори. Не беше нужно.
	— Разкажи ми останалото.
	Тя повдигна едното си рамо. Отпусна го.
	— Няма много за разказване.
	— Ти си го обичала.
	— Мислех, че го обичам — поправи го тя.
	И бе вярвала в това. Но сега…
	Любов. Превъртя думата в ума си, обмисляйки значението й, своя сблъсък с нея. Бе мислила, че обича Джонатан. Беше толкова сигурна в това. Но сега… тук… с този мъж, осъзна, че това, което бе изпитвала към Джонатан, е било незначително. Нещо съвсем малко.
	Това, което изпитваше към Дънкан Уест, беше като безбрежно море.
	Ала тя нямаше да го назове. Този път водеше към опасността.
	Защото въпреки всичките й лъжи, всичките й тайни… той също пазеше своите.
	Младата жена тръсна глава и сведе поглед към коленете си, където загорилата му ръка лежеше върху бледите й крака. Сложи длан върху тази ръка, заигра се със златистите косъмчета.
	— Мислех, че го обичам — повтори, сякаш на себе си.
	— И след това?
	— Ти го знаеш, вестникарю.
	— Знам това, което се говори. Бих искал да чуя това, което ти ще кажеш.
	— Заминах за Йоркшър. Избягах в Йоркшър.
	— Говори се, че си избягала с него.
	Джорджиана се засмя, звукът прозвуча тъжно в ушите й.
	— Дотогава той отдавна бе изчезнал от живота ми. Замина преди зазоряване на сутринта, след като ние…
	Той гневно пое дъх и тя спря.
	— Продължавай — настоя.
	— Качих се на пощенския дилижанс. Лелята на моята прислужница знаеше за едно място в Йоркшър. Където момичетата можели да отидат. За да бъдат в безопасност.
	Дънкан повдигна вежди.
	— Сестра на херцог бяга с пощенския дилижанс.
	— Нямаше друг начин. Щяха да ме заловят.
	— Толкова ли лошо щеше да бъде?
	— Ти не познаваш какъв беше брат ми тогава. Когато разбра какво се бе случило, той побесня. Беше ужасно. Майка ми бе изпълнена с ненавист и презрение. Никога вече не си проговорихме.
	Той присви очи.
	— Та ти си била дете.
	Тя поклати глава.
	— Не и след като вече аз самата имах дете.
	— Значи, онова място… приютили са те там.
	— Мен и Каролайн — кимна Джорджиана. — Замисли се за Минерва Хаус, за приветливите му обитатели и тучните поля. — Беше красиво. Спокойно и топло. Уютно. Пълно с разбиране. Беше… дом. — Замълча за миг. — Последният истински дом, който съм познала.
	— Била си щастлива да го имаш.
	Тя го погледна внимателно, усещайки, че в думите му се криеше нещо повече, но преди да го притисне, той попита:
	— Колко дълго остана там?
	— Четири години.
	— И след това?
	— След това майка ми почина. — Дънкан въпросително килна глава и тя обясни, унесена в спомените си: — Върнах се у дома, чувствайки, че трябва да бъда в Лондон и да я оплача. Доведох Каролайн, лиших я от сигурността на дома й, където никой никога не я бе съдил, доведох я в това ужасно място. Лондон през сезона. И един ден двете излязохме на разходка по Бонд Стрийт и аз усетих погледите.
	Бяха стотици. Достатъчни, за да се изпълни сърцето й с омраза, силна и изпепеляваща.
	Той, изглежда, разбра.
	— Не са те приели.
	— Разбира се, че не ме приеха. Аз бях опозорена. Неомъжена майка на дъщеря, която нямаше никаква стойност. Ако тя беше момче…
	Гласът й заглъхна.
	— Ако тя беше момче, можеше да намери своето място в този свят.
	Но не беше. И това бе превърнало омразата в гняв.
	А после в план как да господства над всички тях.
	— И тогава Чейс те е открил.
	И изведнъж двамата се върнаха в настоящето. Към това място. Към неговите тайни. Към лъжите, в които се бе оплела.
	Извърна глава.
	— Тъкмо обратното, аз открих Чейс.
	Дънкан поклати глава.
	— Не разбирам. Защо се преструваш на проститутка? Всичко би могло да се случи с теб. По дяволите, Потъл едва не… — Не довърши изречението и за секунда затвори очи. — Ами ако аз не бях там?
	Тя се усмихна.
	— Ние, жените в моето положение, притежаваме огромна власт. Аз избрах да бъда тук, в това място. Аз избрах този път. Избрах този свят. — Замълча. — Колко други жени имат право на избор?
	— Но ти си могла да избереш каквото и да е. Би могла да станеш гувернантка.
	— И кой щеше да ме наеме?
	— Шивачка.
	— Аз не мога да ушия и един прав бод.
	— Разбираш какво имам предвид.
	Естествено, че разбираше. Беше го чувала десетки пъти от своя брат. Стотици. И му бе отговорила точно същото, което бе казала на Дънкан.
	— Нито една от тези професии не притежава властта на тази.
	— Държанка на краля.
	Самият крал.
	— Исках да притежавам власт над всички тях, над всеки, който ме гледаше високомерно. Над последния, който ме осъждаше. Над последния, който хвърляше камъни по мен. Исках да докажа, че всички те живеят в стъклени къщи.
	— И Чейс ти даде това. Чейс и останалите, които са искали същото. Ти си станала петата в тяхната весела тайфа.
	Кажи му.
	Нямаше пети. Тя беше четвъртият.
	Тя беше първият.
	Би могла да му каже. Би могла да изрече думите. Аз съм Чейс.
	Само дето не можеше. Току-що му бе разказала историята за най-голямото предателство в живота й, което я бе погубило, което заплашваше Каролайн и винаги щеше да бъде причина за тайните й. Ако му кажеше останалото, ако разголеше докрай душата си, тогава какво?
	Щеше ли той да я закриля, ако узнаеше, че тя беше мъжът, който го бе използвал? Който го бе манипулирал?
	Щеше ли той да защити нейния клуб?
	Този живот, за който толкова усърдно бе работила, за да изгради?
	Може би.
	Навярно щеше да се осмели да му признае, ако той не беше продължил:
	— И въпреки това ти продължаваш да го защитаваш — рече той и Джорджиана долови горчивината в тона му. — Кой е той за теб? Какво е той за теб? Ако не е твой господар, твой любовник, твой благодетел? Кой, по дяволите, е той?
	Имаше нещо в последните думи, което не се отнасяше до нея.
	Нещо, което не беше любопитство.
	Нещо като желание. Като отчаяние.
	Той искаше да узнае тайните на Чейс. Нейните тайни.
	Ала ако му ги кажеше, той щеше ли да й довери своите?
	Въздържа се да зададе въпроса, ненавиждайки факта, че дори сега, дори тук, след като бяха споделили толкова силен момент, двамата все още си обменяха информация. Пазаряха се за нея.
	Той е бил с Тремли по-рано през деня — бе приел информацията, която тя му бе предоставила, и беше направил нещо неочаквано с нея. Нещо неясно.
	— Кажи ми кой е той, Джорджиана — рече той и тя усети молбата в думите.
	Какво искаше този мъж от нея? От Чейс?
	Срещна погледа му, цялата нащрек.
	— Защо това е толкова важно?
	Дънкан нито за миг не се поколеба.
	— Защото от години аз не съм бил нищо друго, освен негова удобна маша. И вече е време.
	— За какво? — попита младата жена. — Да го унищожиш?
	— Да се защитя от него.
	Тя поклати глава.
	— Чейс никога няма да те нарани.
	— Не можеш да знаеш това — възрази Дънкан. — Ти си сляпа за неговата власт. За нещата, които той прави, за да я запази. — Махна с ръка към вратата. — Не си ли била свидетел? На начина, по който той си играе с живота на хората? Как подмамва мъжете там долу? Как ги изкушава да залагат, докато не им остане нищо? Докато всичко, което притежават, не стане негово?
	— Не е точно така.
	Никога не бе действала толкова безцеремонно. Без предварително добре обмислен план.
	— Разбира се, че е. Той търгува с информация. Тайни. Истини. Лъжи. — Уест направи пауза. — Аз също търгувам с тези неща. Затова бяхме толкова добра двойка.
	— И защо нещата да не останат така? — Тя не желаеше това да се променя. Всичко останало се разместваше под краката й, около нея. — Ти си много добре възнаграден. Имаш достъп до информацията за цял Лондон. Ти искаш, ти получаваш. Новини. Слухове. Документите с делата на Тремли.
	Той застина.
	— Ти какво знаеш?
	Джорджиана го изгледа изпитателно.
	— А ти какво не ми казваш?
	Дънкан се засмя.
	— Има толкова много неща, които ти не ми казваш, но имаш дързостта да питаш за моите тайни?
	Джорджиана закопча ризата си, защитавайки се не само физически.
	— Каква е твоята връзка с Тремли?
	Той твърдо срещна погледа й.
	— Каква е твоята връзка с Чейс?
	Тя дълго остана мълчалива, обмисляйки следващите си думи.
	— Не мога да ти кажа.
	Той кимна.
	— Така да бъде.
	Тя застина, без да сваля поглед от него. Той също имаше тайни. Знаеше го, но нямаше доказателство. Ала сега вече имаше. Би трябвало откритието да я изпълни с радост, тъй като тя не беше единствената, която лъжеше, ала вместо това изпита безкрайна печал.
	Може би защото неговите тайни щяха да опазят нейните здраво заключени.
	Нито един от двамата не беше честен.
	Нямаше смисъл да определя това, което чувстваше към него. И със сигурност нямаше причина да го определя като любов. Дънкан Уест й беше спестил голяма сърдечна болка, предположи тя, пренебрегвайки стягането в гърдите. Преглътна с усилие буцата, заседнала на гърлото й.
	— В такъв случай това е всичко?
	Той се изправи, облече ризата си и закопча панталона си, който тя осъзна, че не беше свалил напълно. Предположи, че го бе направил, в случай че Чейс внезапно влезе. В случай че се наложи да го преследва. Завърза внимателно вратовръзката си, без да откъсва очи от нея и без помощта на огледало.
	Докато тя мислено си повтаряше да не го умолява да остане.
	Когато приключи, вдигна сакото си от пода и го нахлузи, без да го закопчава.
	Остани. Би могла да го каже. И какво?
	Джорджиана извърна глава. Дънкан дръпна маншетите, за да открие точно два сантиметра и половина от снежнобялата ленена риза изпод края на ръкавите. Когато свърши, я погледна.
	— Ти избра него.
	— Не е толкова лесно.
	— Напротив, много е лесно. — Замълча за секунда. — Кажи ми едно нещо. Искаш ли това? Искаш ли да бъдеш толкова изцяло обвързана с него?
	Вече не.
	В какъв човек се бе превърнала тя?
	Той прочете отговора върху лицето й, смущението, отчаянието и се обърна, за да възвърне самообладанието си, скривайки емоциите си от нея.
	— В такъв случай ми позволи да оставя съобщение за него. Кажи му, че ми е писнало да съм му задължен. Приключих. Днес. Може да си намери друг, който да изпълнява желанията му.
	Отключи вратата. Отвори я.
	— Сбогом, Джорджиана.
	Излезе, без да погледне назад. Вратата се захлопна зад гърба му с тихо изщракване.
	Тя остана дълго да се взира в нея, изпълнена с копнеж да се случат толкова много неща. Той да се върне. Да я вземе в прегръдките си и да й каже, че всичко е било грешка. Да й каже истината. Да я целува, докато повече не я е грижа за този свят, този живот, този план, който бе станал толкова важен.
	Той да я иска достатъчно силно, въпреки всичките им тайни.
	Да я обича достатъчно силно.
	Знаейки, че това беше невъзможно.
	Пое дълбоко дъх, седна зад бюрото и извади лист хартия. Дълго остана втренчена в празния лист, обмисляйки всички неща, които би могла да напише. Всички начини, по които би могла да промени пътя, по който бяха поели.
	Ако му каже всичко? Ако остави себе си — сърцето си — в ръцете му? Ако му се отдаде с цялата си душа и чувства?
	Ако го обичаше?
	Лудост.
	Любовта помежду им бе немислима. Дори да успеят да си повярват един на друг, той не беше аристократ. Не можеше да даде на Каролайн бъдещето, което Джорджиана искаше за нея.
	Имаше само един начин да опази тайните си в безопасност.
	Който щеше да опази сърцето й в безопасност.
	Посегна към писалката, потопи перото в мастилницата и написа два реда.
C>
	Членството ви е прекратено.
	И стойте далече от нашата Ана.
	Нашата Ана.
C$
	В най-добрия случай думите бяха шега, последен отглас от глупаво момичешко желание. Тя винаги тайно бе копняла да притежава, бе искала да бъде желана.
	А по-дълго, отколкото й се искаше да признае, тя бе желала този мъж.
	Сгъна листа веднъж, два пъти, в спретнат квадрат, после го запечата с червен восък, отключи тежкия сребърен медальон, който висеше на гърдите й, и го притисна с изработената със сложна плетеница буква „Ч“, преди да позвъни на пратеника да дойде да го вземе.
	Това беше за нейно добро, каза си тя, съзнателно избута писмото настрани и се протегна към друга папка, надписана с „Лангли“.
	Тя имаше други планове за своя живот. За живота на Каролайн.
	И да обича Дънкан Уест не влизаше в тях.
	Нищо че го желаеше толкова силно.
	Върна се към работата си. Към нейния свят, толкова празен без него.


	Той напусна клуба бесен и се отправи към офисите си, отчаяно жадуващ за доказателство, че все още притежаваше някаква власт в този свят, който, изглежда, му се изплъзваше от контрол.
	Тремли, Чейс, Джорджиана — всички те искаха да го притежават. Да си служат с него като с оръжие — с неговите вестници, с неговата мрежа от информация, с ума му.
	Със сърцето му.
	Само един от тях заплашваше сърцето му.
	Коригира последната си преценка за ситуацията. Тя не желаеше да притежава сърцето му. Тъкмо обратното, изглежда, изобщо не се интересуваше от въпросния орган.
	Обви се плътно в плаща си, нахлупи по-ниско шапката си и закрачи по Флийт Стрийт, сякаш вятърът му бе достоен неприятел. Държеше главата си сведена, опитвайки се да скрие света от погледа си.
	Да скрие себе си от света. Да скрие съмнението си, безсилието, болката.
	А тя несъмнено беше там — пронизваше жестоко гърдите му. Дънкан се бе надявал, че днешният им следобед ще я накара да размисли. Беше вярвал, че преживяното ще завоюва сърцето й.
	Какъв малоумен идиот е бил!
	Тя е била с Чейс прекалено дълго, за да обърне гръб на онзи мъж, освен това имаше нещо могъщо в нейната обвързаност със собственика на „Падналия ангел“. Нещо, което беше още по-забележително, поради факта че помежду им явно нямаше физическа връзка.
	В съзнанието му изникна спомен, опасен и неканен. Джорджиана, облегната назад върху бюрото, косата й се спуска зад нея като златист водопад, краищата й докосват твърдото дъбово дърво. Гърдите й са високо вдигнати за него. Бедрата й са разтворени. Очите й са вперени в него.
	Тя му се бе отдала физически, да — на целувките, на ласките. Но повече от това тя му се бе отдала по безброй други начини. Бе му доверила удоволствието си, тайните си.
	Повечето от тайните си.
	Ала тайната, която той искаше да узнае, не беше нейна. Самоличността на Чейс нямаше нищо общо с нея. При все това тя бе останала вярна на този мъж, отказвайки да му даде единственото, което щеше да защити Дънкан.
	Имаше благородство в поведението й — лоялност, която не можеше да не уважава, макар да я ненавиждаше. Макар да ревнуваше заради нея.
	Макар да я искаше за себе си.
	Също така, както искаше нея.
	Също както я обичаше.
	Той вдигна глава, намираше се на няколко метра от офисите си, когато забеляза красив червеникавокафяв кон, завързан за стълба пред входа на сградата. Конят му беше познат, но дали заради събитията от деня, или заради притеснението си не можа да се сети откъде. Изкачи каменните стъпала, влезе вътре и едва не подмина приемната, когато зърна една жена да седи вътре, зачетена в последния брой на „Скандални страници“.
	Млада жена.
	Много млада жена.
	Свали шапката си и се прокашля.
	— Госпожице Пиърсън.
	Каролайн тутакси остави вестника и се изправи.
	— Господин Уест.
	Дънкан повдигна въпросително вежди.
	— Мога ли да ви помогна?
	Тя се усмихна и той се удиви как изведнъж заприлича на по-млада версия на майка си.
	— Дойдох да ви видя.
	— Това го разбрах. — Предполагаше, че трябва да изпрати бележка на Джорджиана, за да я извести за местонахождението на дъщеря й, но вместо това каза: — По случайност през следващия четвърт час съм свободен. Може ли да ви предложа чаша чай?
	— Имате чай тук?
	Устните му се извиха.
	— Изглеждате изненадана.
	— И действително съм. Чаят изглежда толкова… — тя замълча — … цивилизован.
	— Дори го поднасяме в чаши.
	Момичето се замисли.
	— Добре, тогава. Да.
	Той я поведе към офиса и даде знак на Бейкър, че се нуждаят от чай.
	— И като заговорихме за цивилизация — додаде, докато настаняваше гостенката си на един стол, — къде е придружителката ви?
	Каролайн се усмихна.
	— Изгубих я.
	Уест я изгледа удивено.
	— Изгубили сте я.
	Тя кимна.
	— Излязохме да пояздим. Тя просто изостана.
	— Възможно ли е тя да не е имала представа накъде сте се отправили?
	Момичето отново се усмихна.
	— Всичко е възможно.
	— И просто дойдохте тук?
	Каролайн повдигна рамо и го отпусна.
	— Ние вече установихме, че аз чета вашите вестници; адресът е отпечатан върху страницата. — Тя пое дълбоко въздух и добави: — Не съм тук на светско посещение. Тук съм по работа.
	Той сподави усмивката си.
	— Разбирам.
	Веждите й се смръщиха, добивайки изражение, което той често бе виждал върху лицето на майка й.
	— Мислите, че се шегувам.
	— Простете.
	Домакинът се въздържа от по-нататъшни коментари до пристигането на чая, съпроводен с кифлички със сметана и купчина кексчета, което изуми дори Дънкан. Но може би най-приятната част от това чаено угощение беше реакцията на Каролайн, която се приведе напред и загледа лакомствата с ококорени очи, издаващи възрастта й. През по-голямата част от времето момичето беше смущаващо мъдро за годините си — по-млада, по-откровена версия на майка си, — но точно в този момент беше деветгодишно момиченце, обожаващо кексчета.
	А това беше нещо, с което Дънкан можеше да се справи.
	— Заповядайте, почерпете се — подкани я той, докато Бейкър оставяше купчина писма върху бюрото му.
	Каролайн тутакси посегна към кексчето с шоколадова глазура, увенчаващо купчината, и то бе на половината път до устата й, когато тя изведнъж застина, погледна го и рече:
	— Аз трябваше да налея чая.
	Той махна с ръка.
	— Аз не желая чай.
	Отказът явно не я впечатли.
	— Не. Аз трябва да го налея.
	Много предпазливо остави кексчето върху подноса, изправи се, вдигна тежкия чайник и започна да налива вдигащата пара течност в една от чашите.
	— Мляко? Захар? — попита, когато я напълни.
	Той поклати глава.
	— Чисто.
	Достатъчно гадно беше, че се налагаше да пие проклетото нещо, но девойчето изглеждаше толкова доволно от себе си, когато му подаде чашата, която изтрака върху чинийката, че той постъпи като всеки цивилизован човек и отпи от течността.
	— Кексче? — попита тя и той долови копнежа в юношеския й глас.
	— Не, благодаря. Моля, седнете.
	Тя се подчини. Не му убягна фактът, че тя не наля на себе си.
	— Не желаете ли чай?
	Устата й бе пълна със сладкиша, затова тя поклати глава и преглътна, преди да отвърне:
	— Не го обичам.
	— Но вие го приехте.
	Онова рамо отново се повдигна.
	— Вие го предложихте. Щеше да бъде невъзпитано да откажа. Освен това се надявах, че ще има и кекс.
	Това беше точно от нещата, които Джорджиана би казала. Майка и дъщеря не бяха прекарали дълги години заедно, но нямаше съмнение, че много си приличаха — умни, находчиви и с усмивка, която би победила цяла армия смелчаци.
	Несъмнено след време тя щеше да се превърне в изключително опасна млада жена.
	— И така, какво мога да направя за вас, госпожице Пиърсън?
	— Дойдох, за да ви помоля да престанете да помагате на майка ми да се омъжи.
	Изглежда, че тя беше изключително опасна дори сега.
	Опитният вестникар с усилие устоя на порива да се приведе напред.
	— Какво ви кара да мислите, че правя това?
	— Статиите — изтъкна тя. — Днешната беше най-добрата.
	Отвори по-широко вратата, за да пропусне Дънкан Уест.
	Разбира се, че беше. Беше написана след нощта в басейна, когато той едновременно я ненавиждаше и обожаваше.
	— Написаното определено я прави да изглежда като почтена дама — добави Каролайн.
	Уест примигна.
	— Тя е почтена дама — отвърна той, подминавайки факта, че бе любил въпросната дама няма и час по-рано.
	Момичето срещна очите му, лицето й беше напълно сериозно.
	— Знаете, че аз съм копеле, нали?
	Мили боже. Детето беше дръзко и безцеремонно като майка си. Тя дори не биваше да знае проклетата дума.
	Но тя прекалено много му напомняше за друго момиче, за друго време.
	Същата дума, нашепвана, когато той бе минавал заедно с майка си. Със сестра си.
	— Не желая никога повече да ви чувам да изричате тази дума.
	— Защо не? — попита тя. — Аз съм такава. Другите я използват.
	— Те няма да я използват, когато двамата с майка ви приключим с тях.
	— Ще го правят — настоя тя. — Просто няма да я казват в лицето ми.
	Толкова беше мъдро това момиче. Знаеше толкова много за света. И той — който я познаваше само от седмица — намрази това, че й се бе наложило да научи думата. Че животът й винаги е бил белязан със скандал и мръсотия.
	Всичко, което трябваше да бъде направено, беше да й се даде шанс за благопристоен живот. Тъкмо заради това Джорджиана бе дошла при него. Двамата заедно можеха да дадат на Каролайн възможността, която самият той бе дал на Синтия преди толкова години.
	И точно в този момент Дънкан Уест разбра защо Джорджиана криеше тайните си от него.
	Не проумяваше как не го бе осъзнал досега — как не бе разгадал нейната партия, докато тя местеше фигурите върху шахматната дъска на обществото. Нима той не бе сторил същото? Нима не бе грабнал сестра си и не бе побягнал посред нощ, изплашен, че ще го заловят, но още по-ужасен да я остави там, в онова място, с онези хора, които щяха да съдят всяко нейно дихание? Нима не бе изградил този живот, за да осигури безопасност за Синтия?
	За да запази тайните й?
	И сега, докато се взираше в дъщерята на Джорджиана, Дънкан разбра, че тя правеше това, което беше нужно, за да спаси Каролайн. Това момиче с нахаканите приказки, независимия дух и неустоимите усмивки — Джорджиана би направила всичко, за да я защити. Да й даде живота, който самата Джорджиана не бе имала. Да опази тайните й.
	А това означаваше да опази и тайните на Чейс.
	Колко пъти той бе виждал Чейс да унищожава някой човек? Колко пъти дългът е бил събиран с цената на унищожението на историята, живота, семейството?
	Наистина, това винаги са били хора, които си заслужаваха унищожението, но това само правеше още по-изкусително партньорството с него. Беше лесно да се съюзиш с Чейс. Но никак не беше лесно да сложиш край на това сътрудничество.
	В очите на Джорджиана имаше примирение — по-рано, когато я бе оставил, — сякаш тя нямаше друг избор, освен да бъде пазител на Чейс.
	Да бъде негова жертва.
	И в този миг, докато се взираше в това момиче, Дънкан Уест разбра защо.
	Чейс притежаваше прекалено голяма власт над нея.
	Чейс притежаваше прекалено голяма власт над всеки един от тях.
	Никой никога не му се бе противопоставял.
	Никой никога не е бил достатъчно силен, за да го направи. Досега.
	— Аз не съм глупачка — заяви детето, седнало насреща му, от другата страна на бюрото.
	— Никога не съм казал, че сте — отвърна той.
	— Познавам правилата на света — настоя тя — и виждам какво прави майка ми. Какво ви е помолила да направите за нея. Но това не е правилно.
	Можеше да отрече обвиненията, но това момиче, което бе прекарало по-голямата част от живота си в тъмнина, заслужаваше светлина.
	— Тя иска да се омъжи.
	— Тя не иска да се омъжи. Всеки може да го види.
	Дънкан смени тактиката.
	— Понякога се налага да правиш неща, за да защитиш тези, които обичаш. За да ги направиш щастливи.
	Тя присви очи насреща му и той мигом се почувства неудобно от мъдростта в тях.
	— Вие правили ли сте това?
	Той бе изградил живота си върху това.
	— Да.
	Каролайн продължително го изучава, сякаш можеше да прозре истината в душата му.
	— Струваше ли си? — попита накрая.
	Това го бе направило длъжник на Тремли, човек, който беше готов на всичко, за да запази властта си. Това го бе принудило да изгради живот, зависещ от информатори и сплетници. Но това също бе изградило империята му, бе утвърдило властта му. Бе запазило Синтия в безопасност.
	И това щеше да запази в безопасност Джорджиана и Каролайн.
	Въпреки че нямаше да го направи достоен за тях.
	— Бих го направил отново, без да се поколебая нито за миг.
	Отвори по-широко вратата, за да пропусне Дънкан Уест.
	Тя се замисли над думите му.
	— Ами какво ще кажете да се погрижите за щастието на майка ми?
	Той би направил и това, само тя да му позволеше.
	Усмихна се на момичето.
	— Майка ви съвсем ясно е определила целите си.
	— Аз в някакво голямо имение, приготвяйки се за светски сбирки.
	Дънкан кимна.
	— Накрая. Дотогава, мисля, че тя просто иска вие да сте щастлива.
	Възцари се продължителна тишина, преди Каролайн да я наруши:
	— Имате ли деца?
	— Нямам — отвърна той.
	Но докато гледаше това момиче, смело и умно също като майка си, реши, че навярно би искал да има едно или две.
	— Не само тя иска аз да съм щастлива — рече тя след дълго мълчание. — Аз също искам тя да е щастлива.
	Както и той. Отчаяно.
	Дънкан се изправи с намерението да заобиколи бюрото — не знаеше какво да направи, — но се надяваше, че би било правилно да успокои това момиче, което толкова ясно искаше да има някакъв контрол над живота си.
	Обаче спря, когато забеляза малкия бежов квадрат върху бюрото и разпозна печата.
	Беше от Чейс.
	Отвори го, преди да успее да се спре, и прочете редовете, написани отривисто с черно мастило върху листа.
	В гърдите му избухна гняв, горещ и всеобхватен, не защото бе изгубил членството си — имаше десетки други клубове, които с радост щяха да го приемат — и не заради нареждането да стои далече от Джорджиана.
	Това, което го вбеси, беше едничката притежателна дума, която се разпростря като отрова във вените му. Нашата.
	Нашата Ана.
	Искаше да изреве възмущението си от думите. Тя не беше на Чейс. Вече не. Тя беше негова. Тя и момичето, което седеше насреща му.
	Той можеше да им даде нов живот.
	Можеше да осигури безопасността им.
	Може и да не знаеше какво щеше да последва, но бе сигурен в едно: властта на Чейс беше към своя край. Дънкан го искаше слаб и безпомощен, никога повече да не може да диктува действията му, тези на Джорджиана или на Каролайн. Дънкан щеше да ги защити от Чейс и неговия неравностоен контрол. Щеше да види тяхното процъфтяване.
	Дори и тогава да не са с него.
	— Позволете ми да ви отведа у дома. Придружителката ви несъмнено е ужасена, задето ви е изгубила.
	Заобиколи бюрото и забеляза, че тя изпитателно го наблюдава.
	— Ами моята молба?
	— Боя се, че вече съм сключил споразумение с майка ви. Тя иска брак и аз обещах да й помогна.
	— Идеята не е добра.
	Той го знаеше. Тя нямаше да бъде щастлива с този брак. Със сигурност нямаше да е щастлива с Лангли. А той искаше да е щастлива.
	Искаше да е безкрайно щастлива.
	Можеше да я направи щастлива.
	Разбира се, че не можеше. Не и в действителност. Не и с неговото минало. Не и с бъдещето, което надвисваше с всяка поредна заплаха на Тремли.
	— Какво пишеше в писмото? — попита Каролайн.
	Той поклати глава.
	— Нищо важно.
	— Не ви вярвам — заяви тя и погледът й се сведе към листа, смачкан в юмрука му.
	Дънкан погледна надолу, сетне каза:
	— Това е следващият ход в играта, която играя от години.
	В очите й проблесна любопитство.
	— Губите ли?
	Той поклати глава, вече решил каква ще бъде следващата му стъпка заради жената, която обичаше.
	— Вече не.


>	Глава 18

E>
	… Според мнението на автора на тази публикация лейди Дж. напълно се е завърнала в обществото. На бала на С. миналата вечер дамата нямаше пито минута отдих от забавленията. И беше забелязана да танцува с лорд Л. при три различни отделни случая…
	… В разгара на тазгодишния сезон авторът на настоящото е установил безспорно, че дамите на Лондон са тези, които управляват…
@@	Клюкарските страници на „Британия през седмицата“, 13 май 1833 г.
E$

	Същата вечер лейди Тремли пристигна в другата част на клуба, пребита и цялата в синини, и помоли да извикат Ана.
	Джорджиана — облечена като Ана — се срещна с графинята в една от малките стаи, запазени за дамските членове на клуба. След като затвори вратата зад себе си, тя незабавно се зае да помага на дамата да се разсъблече. Беше много важно да получат бърз достъп до пораженията, които графът бе нанесъл.
	— Изпратих да доведат лекар — каза тя тихо, докато развързваше шнурчетата на корсажа на роклята на лейди Тремли. — И ако позволите, бих желала да изпратя някой да прибере вещите ви от Тремли Хаус.
	— Там няма нищо, което да ми е нужно — отсече дамата и остро пое дъх, когато разхлабеният корсет засегна ожулените места.
	— Съжалявам, Имоджен — рече Джорджиана, вината и гневът вгорчиха думите на езика й.
	Тя бе отпратила жената у дома, макар да знаеше, че това може да се случи.
	— Защо? — Дамата изохка, когато Джорджиана прокара пръсти по ребрата й. — Вие не сте причинили това.
	— Аз ви поканих тук. Не биваше да ви позволявам да се връщате при него. — Тя вдигна ръката на графинята. — Имате счупено ребро. Може би повече от едно.
	— Не бихте могли да ме спрете — възрази лейди Тремли. — Той е мой съпруг. Длъжна съм да приема последиците от действията си. Или както се казва, на каквото си постелеш, на това ще легнеш.
	— Не биваше да се връщате при него.
	Джорджиана би застанала гола на „Сейнт Джеймс“, ако това щеше да попречи на жената да се завърне при онзи демон, когото имаше за съпруг.
	— Не и след това. Разбира се, че няма — отвърна графинята, думите прозвучаха задавено, заради подутите й устни и нос. — Но нямам никаква представа къде ще отида.
	— Казах ви, че тук има стаи. Можем да ви осигурим убежище.
	Благородничката се усмихна.
	— Не мога да живея в казино в „Мейфеър“.
	Джорджиана смяташе, че казиното в „Мейфеър“ беше доста по-безопасно място за момичетата, които живееха и работеха там, отколкото Тремли Хаус за неговата графиня. Отколкото десетките аристократични домове бяха за жените, които живееха в тях. Но не го каза. Вместо това рече:
	— Не виждам защо не.
	Графинята се замисли над думите, оставяйки се да бъде погълната от безумието на момента. Изкиска се, очевидно не знаейки как другояче да реагира, по тутакси потръпна от болка.
	— Животът понякога е истинска лудост, нали?
	Джорджиана кимна.
	— Животът е лудост през цялото време. Задачата ни е да не му позволим междувременно да подлуди и нас.
	Двете дълго останаха мълчаливи, докато Джорджиана потапяше кърпата в легена с вода и почистваше кръвта от бузата и шията на Имоджен. Тремли здравата бе пребил жена си. Вината отново я прободе, когато изплакна кърпата и отново я вдигна към лицето на жената.
	— Не биваше да ви намесваме в това.
	Имоджен поклати глава и се протегна, за да възпре ръката на домакинята си. Когато заговори, тонът й бе величествен като на кралица.
	— Ще го кажа само веднъж: бях благодарна за поканата. Тя ми даде възможност да се боря с него, да го накажа. Нито за миг не съжалявам.
	— Ако той беше член на клуба, аз… — Джорджиана замълча, опомнила се. Отново опита: — Ако той беше член на клуба, Чейс щеше да го унищожи.
	Имоджен кимна.
	— След като той не е член, можете да си представите, че ще направи всичко по силите си, за да срине до основите това място. Той е наредил да ме проследят. Знаеше, че аз съм член.
	Джорджиана срещна сините очи на жената.
	— Знаел е, че трябва да предоставите информация, за да бъдете приета за член.
	— След като не разполагах със своя… — Графинята отмести поглед. Прошепна: — Аз съм слаба. Каза ми, че ще спре, ако си призная.
	— Не. — Джорджиана се отпусна на колене в краката на другата жена. — Вие сте много силна.
	— Изложих това място на опасност. Съпругът ми е много могъщ човек. Той знае какво съм ви дала. С какво разполага Чейс.
	С какво разполагаше Дънкан.
	Дънкан, който беше отишъл в Тремли Хаус по-рано същия ден. Който се бе срещнал с Тремли по време на два бала, беше го забелязала. Който имаше информация, за да съсипе графа, но все още не я бе използвал.
	— Трябва да предупредите господин Чейс — промълви Имоджен. — Когато моят съп… — Млъкна. Премисли. — Когато графът пристигне, ще направи всичко, за да унищожи това място и всеки, който е свързан с него. Ще направи всичко по силите си, за да ви затвори устата.
	— Мислите ли, че сте нашата първа членка, която има негодник за съпруг? Ще е нужно нещо много повече от това, за да ни унищожи — заяви Джорджиана с повече увереност, отколкото изпитваше. Потопи ръцете на Имоджен в топлата вода и сърцето й се сви от мъка, когато жената изсъска от болка. — Той не е първият, който ни заплашва, и няма да е последният.
	— Какво ще направите с информацията? — попита графинята. — Какво ще стане с нея? Кога ще бъде използвана срещу него?
	— Скоро, надявам се — увери я Джорджиана. — Ако до седмица не се появи на страниците на „Лондонски вести“, аз лично ще я публикувам.
	Имоджен замръзна при думите.
	— „Лондонски вести“. Вестникът на Уест.
	Джорджиана кимна.
	— Ние предадохме информацията на Дънкан Уест, за да я публикува. — Графинята се изправи, олюлявайки се на краката си. — Милейди, моля ви, трябва да останете седнала, докато лекарят пристигне.
	— Не и Уест.
	Думите, пълни с шок и нещо опасно, обезпокоително приличащо на страх, разтърсиха Джорджиана. Тя поклати глава.
	— Милейди?
	— Уест от години е под негова власт и контрол.
	Джорджиана замръзна, ужасена от начина, по който думите отекнаха в нея. Ужасена от факта, че тя знаеше без никакво съмнение, без колебание, че графинята й бе казала истината.
	Докладът на Бърн по-рано през деня.
	Уест на бала в Уъртингтън Хаус, в Боуфедърингстоун, застанал отстрани, защото не можеше да танцува… потънал в оживен разговор с графа.
	Трябваше да се досети. Трябваше да го разбере… че Тремли и Уест бяха партньори в някаква странна, извратена пиеса.
	Това не можеше да е истина.
	Защо не? Нямаше да й е за пръв път да си помисли, че познава един мъж. Нямаше да й е за пръв път да си помисли, че обича един мъж.
	Само че този път не само си бе помислила.
	Този път го знаеше.
	И затова предателството болеше много повече.
	В съзнанието й изникна спомен — нощта, когато той дойде в клуба и я разкри като Ана. Заплахата, която тя го бе подтикнала да изрече.
	Ще разкажа на света вашите тайни.
	Не искаше да повярва, че той би го направил, но внезапно бе установила, че не го познава.
	Кой беше той?
	Скръсти здраво ръце пред себе си, овладявайки желанието да сграбчи жената за раменете. Сдържайки болката, която стягаше гърдите й.
	— Имате ли доказателство?
	Имоджен се засмя с писклив и безумен смях.
	— Не ми е нужно. Графът от години се хвали с това. Още преди да се оженим. Разказва на всеки, който желае да слуша, че Уест е негово послушно паленце.
	Джорджиана се сепна от думите. Послушно паленце.
	Това не звучеше като Дънкан. Тя не можеше да си го представи да се подчинява на когото и да било, най-малко на такова чудовище като Тремли. Тайно споразумение с графа би означавало, че Дънкан е знаел всичко — предателската дейност на Тремли, склонността му да бие съпругата си, черната му душа.
	Това не се връзваше.
	Но ето че пред нея седеше графинята, окървавена и насинена, с повече от една счупена част на тялото, и Джорджиана не се съмняваше в това, което й казваше, че Тремли и Дънкан са съучастници.
	Върна се към нощта, когато го срещна като Джорджиана, на терасата, където той бе измъкнал перото от косата й и го бе плъзнал по ръката й, по кожата на лакътя, изпълвайки я с желанието да бъде гола за приятното му докосване. За него.
	Не бихте ли предпочели да знаете точно с кого си имате работа?
	Въпросът беше толкова прям, че тя се бе открила. На него. Казвайки си, че различаваше фактите и измислицата, истината и лъжите.
	Тя различаваше добрите хора, както и лошите.
	А след това той бе дошъл в нейния клуб. Беше я последвал там.
	Съзнателно? Обзе я ужас. Възможно ли бе да я е проследил? Възможно ли бе от самото начало да е знаел за двойствената й самоличност? Че тя е едновременно Ана и Джорджиана?
	Възможно ли бе винаги да е възнамерявал да я използва, за да се добере до информацията, която Чейс би могъл да открие за Тремли? Възможно ли бе да използва тази жена? Случайна жертва в битките, които водеше графът?
	Господи.
	Той я бе целувал. Бе я докосвал. Почти й беше обещал бъдеще.
	Но той никога не й бе обещавал каквото и да било бъдеще.
	Всъщност дори когато я бе съблякъл гола и я бе любил, той й бе казал, че двамата нямат бъдеще заедно. Какъвто съм аз… Ние сме невъзможни.
	Тя се вледени при спомена.
	Господи. Кой беше той? Как бе успял да си проправи път към сърцето й с изкушения и лъжи? Тя, която имаше такъв контрол над широкия свят… как бе успял той да я контролира толкова добре?
	Каква е твоята връзка с Тремли?
	Каква е твоята връзка с Чейс?
	Тайните им бяха равностойни.
	Нещо се пречупи в нея… нещо, което не бе осъзнала, че е било поправено още от детството й. Нещо, което беше напълно различно. От времето, когато беше почти дете.
	Тя не бе обичала Джонатан. Сега го знаеше.
	Защото знаеше без капчица съмнение, че обичаше Дънкан Уест. И че такава любов — безгранично силна — щеше да я унищожи.
	Срещна погледа на графинята.
	— Аз го направих — призна. — Аз ви доведох тук и ви изложих на опасност. — Поклати глава. — Той…
	На вратата се почука и тя бе спасена от срама да довърши мисълта на глас. Но докато прекосяваше стаята, я довърши десетки пъти наум.
	Той ме излъга.
	Но защо?
	Извърна се към графинята, която стоеше със свити юмруци, сякаш готова за битка.
	— Хирургът е, не се тревожете.
	Лейди Тремли кимна и Джорджиана отвори вратата. На прага стоеше Бруно, сериозен и нащрек. Тя въпросително наклони глава и погледът му се стрелна над рамото й, задържайки се върху графинята зад гърба й.
	— Тремли е тук — изрече тихо.
	Джорджиана срещна погледа му, напълно превъплътена в образа на Чейс.
	— Той не е член, той не е наша грижа.
	— Твърди, че съпругата му е тук, и е готов да се върне с кралската гвардия, ако сега не го пуснем да влезе.
	— Кажи на останалите.
	— Той иска да се срещне с теб.
	Тя погледна през рамо, за да се увери, че графинята е достатъчно далече и не може да ги чуе, сетне се наведе към огромния страж.
	— Е, не може да се срещне с Чейс.
	Бруно поклати глава.
	— Не ме разбра. Той иска да се срещне с Ана.
	При думите я прониза страх, странен и непознат.
	— Ана — повтори тя.
	— Казва, че ти си единственият човек, с когото ще говори.
	— Е, в такъв случай ще удовлетворим желанието му.
	— Ти и охраната — отсече Бруно, готов да я защитава докрай.
	Тя не възрази. Извърна се към дамата.
	— Изглежда, че вашият съпруг желае да се види с мен.
	Очите на Имоджен се разшириха.
	— Не можете да се срещнете с него. Той ще ви принуди да му кажете всичко.
	Джорджиана се усмихна с надеждата да вдъхне вяра на гостенката си.
	— Аз не съм жена, която лесно може да бъде принудена на каквото и да било.
	— Той не е мъж, който лесно може да бъде победен.
	Това вече го знаеше. Но той беше мъж, който познаваше силата и властта. И тя не се страхуваше да ги използва в битката с него.
	— Всичко ще бъде наред — увери Джорджиана другата жена; погледът й обходи раните и синините, които тя не заслужаваше, и в гърдите й се разгоря силен гняв. Заради Имоджен. Заради Дънкан.
	Заради истината.
	Думите отекнаха в нея, последвани от искрица надежда, че той не я бе излъгал. Че той беше това, което изглеждаше, и нищо по-малко.
	Възможно ли беше човек да бъде точно такъв, какъвто изглеждаше?
	Защото той изглеждаше като велика личност.
	Изтика мислите от ума си, когато хирургът пристигна, за да прегледа лейди Гремли. Убедена, че най-новият обитател на „Падналия ангел“ се намира в способни ръце, Джорджиана се запъти през лабиринта от проходи и коридори към малката стая в мъжката част на клуба, запазена за неговите най-лоши смутители.
	Сред персонала стаята се наричаше „Прометей“ заради огромното маслено платно, окачено върху една от стените: Зевс, превъплътен като орел, наказва Прометей, бавно ръфайки плътта му, задето бе откраднал огъня от боговете. Картината беше предназначена да плаши и ужасява и тя не се съмняваше, че когато влезе в стаята, съпроводена от Бруно и Азриел, за да се изправи лице в лице с лорд Тремли, сърцето на графа е прескочило удар или два.
	Той стоеше в другия край на стаята без прозорци, разделяше ги широка дъбова маса. Джорджиана не се поколеба да заговори първа:
	— Мога ли да ви помогна?
	Графът се усмихна и на нея й хрумна, че в различно време, като различна жена тя би могла да го намери за привлекателен. По всички критерии той беше красив, с тъмна коса, тъмносини очи и плътна редица от прави бели зъби, което я накара да се зачуди дали не беше роден с повече от обичайното количество.
	Но очите му не се усмихнаха, а тя бе видяла достатъчно зло на този свят, за да познае, че бе стаено в него.
	— Тук съм заради съпругата си.
	Главата й се наклони на една страна с обиграна невинност.
	— В клуба няма жени, милорд. Само мъже. Всъщност бях доста изненадана, че сте пожелали да ме видите.
	Той присви очи.
	— Чух, че говорите вместо Чейс.
	Тя престорено свенливо сведе поглед.
	— Ласкаете ме. Никой не говори вместо Чейс.
	Графът се приведе напред, ръцете му се свиха в юмруци върху дъбовата маса.
	— Тогава може би ще отидете да го доведете, за да се срещне с мен.
	Джорджиана вдигна очи и срещна неговите.
	— Простете, милорд. Чейс не е на разположение.
	Нещо се мярна в погледа му.
	— Започвам да се отегчавам от този разговор.
	— Съжалявам, че сме изгубили времето ви. — Тя приглади полите си и понечи да се извърне. — Един от тези джентълмени с удоволствие ще ви придружи до изхода.
	— Аз тези по-скоро бих… — Той не довърши, пълният му с презрение поглед се стрелна първо към Азриел, а после към Бруно. — Е, не смятам да наричам двойка горили джентълмени. — Тя се скова от отвращението в тона му. — Но защо не ги отпратим, за да можем да обсъдим насаме притесненията ми във връзка с този клуб.
	— Джентълмените остават. — Думите не търпяха възражение. — Макар че, ако още веднъж ги споменете с неуважение, аз няма да остана.
	— Хайде да спрем с баналностите, Ана — мина на „ти“ той, сякаш се бяха срещали хиляди пъти досега. — Не ми пука какво ще се случи с тези мъже. Или с теб, щом стана дума. Или със съпругата ми, която не се съмнявам, че се намира някъде в тази огромна сграда. Дали ще спасите живота й, или няма да го спасите. За мен това няма значение. Съжалявам само, че тя избяга, преди да успея да я убия.
	— Щом спираме с баналностите, милорд, на ваше място аз бих внимавала много със заплахите към дамата. Нужно ли е да ви напомням какво знае „Ангелът“ за вас? — Джорджиана се запита дали на някого в Лондон ще му липсва този отвратителен тип, ако изчезнеше. — Не е нужно да ви казвам, че ние с удоволствие ще публикуваме информацията.
	— Отлично знам с какво разполагате за мен.
	— За да сме ясни, ние говорим за доказателството за вашата измяна, нали? — попита тя, изпълнена с желанието да го види как потреперва. Изпита огромна радост, когато той го стори. Когато съвършените му зъби се стиснаха, младата жена се усмихна. — Този факт е широко известен сред персонала на „Ангела“. Чудесна папка, пълна с многобройни доказателства. Вие, сър, сте изменник на короната.
	Той се изправи.
	— Открили сте моята най-тъмна тайна.
	— Сигурна съм, че има и още по-тъмни.
	Усмивката му се върна, студена и уродлива.
	— Несъмнено.
	Джорджиана въздъхна.
	— Лорд Тремли, сега вие губите моето време. Какво по-точно желаете?
	Той повдигна вежди.
	— Да узная самоличността на Чейс.
	Тя се разсмя.
	— Смятам за много забавно, че дори за миг може да ви мине мисълта, че ще ви я разкрия.
	Той самодоволно се подсмихна.
	— О, мисля, че ще ми дадеш точно това, което искам, защото съм готов да ти отнема нещо, което ти е много скъпо.
	— Не мога да си представя какво би могло да е то.
	Тремли отново се приведе напред.
	— Осведомен съм, че ти и Дънкан Уест имате споразумение.
	Тя не се издаде с нищо, че думите му имат значение за нея, макар че сърцето й бясно заби, когато Тремли спомена Дънкан. Двамата приятели ли бяха, или врагове?
	— Отначало си помислих, че такива са обичаите тук, в „Падналия ангел“. Той е красив, богат и влиятелен — страхотен улов, ако харесваш обикновените мъже.
	Джорджиана го изгледа с присвити очи.
	— Напоследък ги предпочитам пред аристократите.
	Графът се засмя, звукът беше студен и смущаващ.
	— Умно момиче. И остроумно.
	Устните й се извиха в усмивка.
	— Моето време, милорд. Продължавате да го губите.
	— Но аз съм сигурен, че ще искаш да чуеш това — нехайно рече той, издърпа един стол, седна, облегна се назад и обходи присъстващите с поглед, видимо доволен от вниманието им. — Както и да е, отначало помислих, че ти просто си играеш с него. Но после говорих с него. И той изглеждаше толкова… предан. Истински кавалер.
	Тя искаше да го повярва. Но съществуваше връзка между тези мъже, която не разбираше. На която не се доверяваше.
	— След като не съм член — продължи Тремли, — как щях да знам, че не си се продала за по-висока цена?
	Зад нея Бруно и Азриел се сковаха, но тя не ги погледна.
	— Какво се опитвате да кажете?
	Графът пренебрежително махна с ръка.
	— Чух, че двамата с Уест сте доста близки. Видели са ви заедно тук, очевидно заловени по време на скандални занимания от херцог Ламонт. Ти си била забелязана в карета без герб пред офисите му и отново пред дома му. Осведомиха ме, че си изглеждала значително по-… използвана, да го кажем ли така? На излизане, отколкото на влизане.
	Сърцето й запрепуска.
	— И той беше доста вбесен, когато те назовах с професията ти, а не с името. — Замълча. — Макар че, ако трябва да съм честен, никога не съм чувал цялото ти име. Обикновено те наричат курвата на Чейс. Но сега си курвата на Уест. Така че… това е.
	Тя бе чувала думата стотици пъти през годините, докато лудуваше и властваше в казиното. Хиляди пъти, но сега, тук, тази вечер, я заболя, както никога досега не си бе представяла.
	Някак си сред всичко това тя се бе превърнала в маска. Бе станала Ана. Щеше да се обвърже с Лангли поради очевидни причини. Заради титлата. И нямаше да се обвърже с Уест, защото той не можеше да плати цената.
	Ала това не правеше чувствата й към него по-слаби.
	— Ще ви попитам още веднъж. Какво се опитвате да кажете?
	— Точно това е частта, която бих желал да обсъдим без твоята охрана — отвърна той. — Защото това е частта, когато ще те убедя да предадеш работодателя си.
	— Тъй като това никога няма да се случи, не е необходимо те да излизат.
	Веждите му изненадано се повдигнаха от арогантната нотка в гласа й.
	— Ти ще ми съобщиш името на Чейс и аз ще си тръгна от това място и никога повече няма да се върна. Смятай го за малка жертва в замяна на всяко… бъдещо споразумение.
	— Ние пазим вашите тайни, а вие — нашите.
	Мръсникът се ухили.
	— Това, което се говори, е вярно. Ти не си само хубавичко лице.
	Тя не отвърна на усмивката му.
	— Вие, за съжаление, явно сте само едно хубаво лице, лорд Тремли. Виждате ли, споразумението, което предлагате, може да се получи, ако двете страни притежават информация, която всяка една иска да запази в тайна. — Наклони се напред и му заговори, сякаш беше дете: — Ние разполагаме с вашите тайни. Но вие не разполагате с нашите.
	— Не, но разполагам с тези на Уест.
	Джорджиана застина.
	— Господин Уест повече не е член на клуба. Ние не се нуждаем от тайните му.
	— Глупости — сряза я той. — Аз не съм член, а вие имате информация за мен. Освен това, ако Чейс не желае тези тайни, ти ще се заинтересуваш от тях. А те са цял легион.
	Тя срещна погледа му.
	— Не ви вярвам.
	Ако тайните на Уест бяха достатъчно големи, за да си струва да бъдат заменени за самоличността на Чейс, тя вече щеше да ги знае. Той щеше да й ги сподели, нали?
	Както тя му бе споделила своите тайни?
	Срещна погледа на Тремли и видя подигравателната насмешка в него, сякаш четеше мислите й.
	— Ето го моето доказателство — злорадо заяви той. — Той не ти е безразличен. Ти имаш чувства към него, а той не ти е казал, нали? — Тонът му бе фалшиво съчувствен. — Горкото момиче.
	Джорджиана се престори на безразлична, подминавайки думите му.
	— Ако той имаше тайни, които си заслужават да бъдат узнати, клубът щеше да ги знае.
	Тремли впи изпитателен поглед в нея.
	— Да ти кажа ли? Искаш ли да знаеш кой е любовникът ти? В действителност?
	Тя заглуши въпросите, крещящи в главата й, болката, която й причиняваха.
	Желанието да извика: Да!
	Графът се наведе напред и прошепна:
	— Ще ти дам следа. Той е престъпник.
	Джорджиана го стрелна с поглед.
	— Всички сме престъпници по един или друг начин.
	Той се усмихна.
	— Да, но ти не храниш илюзии за мен. — Изправи се. — Мисля, че сама трябва да го попиташ. Попитай го за Съфолк. Попитай го за сивия жребец. Попитай го за момичето, което е отвлякъл. — Замълча. — Попитай го за истинското му име. Попитай го за момчето, от което го е откраднал.
	Сърцето й блъскаше бясно ведно с думите, докато тя се опитваше да им повярва. Докато се опитваше да не им повярва. Докато се бореше с двойствените емоции: чувството, че предава Дънкан само дори като слуша графа, и чувството, че Дънкан я бе предал, като не й бе разказал истината, преди да я изкуши да се озове в прегръдките му, живота му и проклетия му басейн.
	Преди да я накара да го обикне.
	Кой беше той?
	— Махайте се от тук! — произнесе тя с нисък и тих глас, изпълнен със заплаха.
	— Мислиш, че няма да го нараня? Мислиш, че няма да го унищожа? Той не означава нищо за мен… но изглежда, означава доста за теб. Сигурна ли си, че искаш да си тръгна? Без да ми дадеш това, което желая?
	— Сигурна съм, че никога повече не желая да дишам един и същ въздух с вас.
	Той самодоволно се ухили.
	— Не трябва ли да завършиш изречението с „милорд“? Ти май наистина се държиш прекалено свойски с по-високопоставените, а?
	Тя извърна поглед към Азриел.
	— Изведи го. Повече не е желан тук.
	— Давам ти три дни — обви графът. — Три дни, за да се увериш, че всичко, което ти казах, е истина.
	Младата жена поклати глава и се обърна. Не се нуждаеше от три дни. Знаеше, че беше истина.
	Тя дори не знаеше истинското му име.
	Познаваше тайните. Бе изградила живота си върху тях.
	Кой беше той? Защо не й го бе казал?
	Защо не й се бе доверил?
	Каква е твоята връзка с Тремли?
	Каква е твоята връзка с Чейс?
	Иронията на въпросите не й убягна. Помежду им имаше твърде много тайни.
	Навярно така беше по-добре. Откровеността караше човек да мечтае.
	— Ана. — Тя се извърна от прага към графа, когато той повтори: — Три дни, за да решиш на кого принадлежи лоялността ти… на Чейс или на Уест.


>	Глава 19

E>
	… Лейди Дж. беше видение в бяло на бала на Р. и това ме кара да се чудя: ако тя е толкова красива на делнично събитие, колко ли смайваща ще бъде на събитие, изцяло посветено на нея? Истински щастливец ще е този, който ще може да я види отблизо…
	… Познат навярно като Краля на светските разгулници, лорд Б., изглежда, е на път да изгуби палавата си титла. Бил е видян да изкачва стълбите на дом, който понастоящем дели с дамата на сърцето си и трите им деца, натоварен с торби, пакети и нещо, което подозрително е приличало на коледен пудинг… през април!…
@@	„Перли § Пелерини“, дамско списание, късния май на 1833 г.
E$

	Дънкан стоеше в тъмните градини на Ролстън Хаус. Ежегодният бал, даван от семейство Ролстън, се вихреше красив и шумен зад него, в очакване Джорджиана да се появи.
	Искаше да я види. При това отчаяно.
	Имаше намерение да я открие предишния ден, след като бе взел решение да я освободи от контрола на Чейс, но не беше лесно да откриеш жена, която играеше две толкова различни тайни роли в обществото. Лейди Джорджиана не беше в Лейтън Хаус, когато Уест бе изпратил Каролайн до дома й, а той вече нямаше достъп до „Падналия ангел“, за да потърси Ана, тъй като членството му беше анулирано.
	И така, той прекара вечерта в планове за ответния му удар в тази война с Чейс, война, която щеше да реши бъдещето на неколцина души: на Джорджиана, Каролайн, сестра му и самия него.
	Но той не беше глупак и ако всичко се развиеше добре, неговите внимателно обмислени планове щяха да донесат безопасност за него и Синтия, а за Джорджиана и Каролайн всичко, което те желаеха. Тя щеше да запази тайните си и да се сдобие със съпруг. Щеше да получи живота, който заслужаваше.
	Тази вечер тя бе танцувала на всички танци, а кавалери й бяха най-изтъкнатите и уважавани британски мъже. Герои от войните, графове, един херцог, известен с плодотворната си дейност в Камарата на лордовете. Всеки един от тях щеше да бъде достоен съпруг.
	Неговите вестници — и той — бяха осигурили бъдещето й. Бяха осигурили бъдещето на дъщеря й. Джорджиана щеше да се омъжи добре — за мъж с чисто минало и неопетнена титла.
	Може би дори за мъж, когото би могла да обича.
	Ненавиждаше горчивината, която се надигна в гърдите му при мисълта, отчаяното желание да й попречи да бъде с друг. Да обича когото и да било, освен него.
	Ала той не можеше да й даде това, която тя желаеше — дори ида притежаваше титла… той не би могъл да й обещае бъдеще. Не и спокойно бъдеше, без страх.
	А и не би пожелал подобна съдба за жената, която толкова много обичаше.
	Ако всичко вървеше добре, тя щеше да се завърне в обществото — без никаква грижа, без надвисналите сенки на миналото, без заплахата от бъдеще без сигурност. Ако планът му успееше, тя щеше да се омъжи след две седмици.
	Две седмици.
	Думите отекнаха в него, това бе малкото споразумение, което бяха сключили преди цяла вечност, както сега му се струваше. Двамата бяха интелигентни хора. Би трябвало да знаят, че животът им бе прекалено сложен, за да си позволят дори две обикновени седмици. Не че някога би му хрумнало да нарече времето, прекарано с нея, обикновено.
	Тя беше най-необикновената жена, която някога бе познавал.
	И я обожаваше заради това.
	А тази нощ той щеше да й го докаже, за последен път — открадвайки един последен миг с нея, за да й помогне да открие щастието, каквото и да е то.
	Но първо щеше да й разкрие истината за себе си.
	Той я чу, преди да я види — шумоленето на полите й звучеше като артилерийски огън в тъмнината, докато приближаваше. Уест се извърна към нея и се възхити на прекрасния й силует на фона на балната зала зад гърба й. Светлината хвърляше бледо златисто сияние върху бялата й рокля с опасно дълбоко деколте, разкриващо заоблените й гърди и изпълващо го с изгарящото желание да я отвлече от това място завинаги.
	Тя спря на няколко крачки от него и той намрази разстоянието, което ги разделяше. Пристъпи към нея с надеждата да се доближи до нея, ала тя отстъпи назад. Вдигна облечената си в ръкавица ръка и я размаха заплашително.
	— Вчера ти ме остави — рече тя и сърдитата нотка в гласа й го изпълни с още по-силен копнеж по нея. — Не може просто така да ти хрумне да ме извикаш от балната зала в тъмната градина.
	Той внимателно я наблюдаваше.
	— Но явно се е получило.
	Джорджиана се намръщи.
	— Не трябваше да го правя. Не биваше да съм тук. Нашето споразумение би трябвало да издигне репутацията ми. А това заплашва да стори точно обратното.
	— Никога не бих го допуснал.
	Тя срещна погледа му.
	— Ще ми се да го вярвам.
	Дънкан застина, неприятно поразен от думите й.
	— Какво означава това?
	Джорджиана въздъхна. Извърна поглед, после отново го насочи към него.
	— Ти ме остави — повтори тя, думите прозвучаха вяло, тихо и опустошено. — Ти си тръгна.
	Той поклати глава.
	— Не разбирах защо не желаеш да ми кажеш истината. — Стори му се, че тя се усмихна на това, ала не можеше да бъде сигурен. Градините бяха прекалено тъмни и той не можеше да види очите й. — А после осъзнах, че ти не можеш сляпо да ми се довериш. Че и преди си била съсипана. Че пазиш тайните си, за да осигуриш безопасността си. За да осигуриш нейната безопасност. — Замълча. — Повече няма да те питам за тях.
	Тя се приближи към него, пристъпи напред и той бе омаян от близостта й… от уханието й… на ванилия и сметана. Искаше да я притегли в обятията си и да я обладае тук, в мрака. За последен път.
	Искаше своите две седмици.
	Искаше вечността.
	Ала не можеше да има тези неща, вместо това трябваше да се задоволи с тази нощ.
	— Защо не умееш да танцуваш? — попита тя.
	Въпросът изникна изневиделица и напълно го слиса. Очакваше да му зададе въпрос — нещо за неговите собствени тайни. За миналото му. Нещо за Тремли. За Синтия. Но не бе очаквал толкова обикновен въпрос. В който се съдържаше всичко.
	Разбира се, би трябвало да го очаква.
	Би трябвало да очаква от нея, че първо ще зададе най-важния въпрос.
	Естествено, той отговори, макар че неловкостта му заради темата — с всички късчета и парчета от живота му, които някак си бяха свързани с нея — го правеше по-нерешителен от обичайното.
	— Никой никога не ме е учил да танцувам — простичко рече.
	Отвори по-широко вратата, за да пропусне Дънкан Уест.
	Тя поклати глава.
	— Всеки се учи да танцува. Дори никога да не си учил кадрил или валс, или който и да било от танците, които танцуват тук — махна към къщата, — все някой е танцувал с теб.
	Дънкан се замисли. Опита отново:
	— Майка ми танцуваше с баща ми.
	Джорджиана остана мълчалива в очакване да й разкаже историята. Оставяйки го да намери думите. Това беше отдавна забравен спомен, съживен от някой тъмен ъгъл, където той го беше погребал.
	— Баща ми почина, когато бях на четири, затова е изненадващо, че изобщо си го спомням. — Той замълча. — Може би не го помня. Може би е сън, а не спомен.
	— Разкажи ми — подкани го тя.
	— Ние живеехме в малка къща в голямо имение като фермери арендатори. Баща ми беше едър и червендалест мъж. Имаше навика да ме вдига високо във въздуха, сякаш бях лек като перце. Предполагам, че приличам на него. — Замълча и поклати глава. — Помня го край огнището в къщата да върти майка ми из стаята. — Вдигна поглед към нея. — Не беше танц.
	Тя внимателно се взираше в него.
	— Бяха ли щастливи?
	Дънкан почти бе забравил лицата им, но помнеше усмивките им. Смеха.
	— В онзи момент мисля, че бяха.
	Тя кимна, протегна ръка към него и преплете пръсти с неговите.
	— Тогава е било танц.
	Той здраво стисна пръстите й.
	— Не като вашите танци.
	— Не като нашите танци. Нашите танци са представление. Белег на положението ни в обществото. Начин да си покажем тоалетите с надеждата да спечелим нещо. — Тя пристъпи по-близо, толкова близо, че ако наведеше брадичка, можеше да докосне челото й с целувка. Той устоя на съблазънта. — Вашият танц е бил за забавление.
	— Ще ми се да можех да танцувам — прошепна Дънкан и тя вдигна поглед към него. — Бих танцувал с теб.
	— Къде?
	— Където пожелаеш.
	— До огъня в дома ти?
	Шепотът едва не го уби със спомена и желанието.
	— На друго място. В друго време. Ако бяхме други хора.
	Тя се усмихна, сетне тъга забули лицето й и Джорджиана плъзна лявата си длан върху рамото му, сгушвайки дясната си ръка в неговата.
	— А какво ще кажеш за тук? Сега?
	Щеше му се да не носеха ръкавици. Искаше да усети докосването й, както и топлината й. Жадуваше за толкова много неща, докато двамата се движеха бавно, кръжаха в такт с музиката, изливаща се в мрака.
	Измина сякаш цяла вечност, преди той да притисне устни в къдриците й и да прошепне:
	— Наблюдавах те да танцуваш десетки пъти… и ревнувах от всеки един от твоите партньори.
	— Съжалявам — промълви тя.
	— Стоях в дъното на балната зала, наблюдавах те. Посейдон наблюдава Амфитрита.
	Джорджиана се отдръпна назад, за да го погледне, и въпросително наклони глава. Той се усмихна.
	— Аз също знам за Посейдон.
	— Очевидно повече, отколкото мен.
	Уест отново насочи вниманието си към техните движения.
	— Амфитрита била морска нимфа, или нереида, едно от петдесетте божества, противоположни на сирените… спасителки на моряците. — Двамата се извъртяха, лицето й се озаряваше от светлините на балната зала. Тя не откъсваше очи от него. — През една нощ в края на лятото морските нимфи се събрали на брега на остров Наксос и танцували по разбиващите се вълни. Посейдон ги наблюдавал.
	В очите й проблеснаха весели пламъчета.
	— Обзалагам се, че ги е наблюдавал.
	Той се ухили.
	— Можеш ли да го виниш?
	— Продължавай — настоя тя.
	— Но той имал очи само за една от нереидите.
	— Амфитрита.
	— Това моята история ли е, или твоята? — подразни я той.
	— О, извинете ме, сър — отвърна тя.
	— Той отчаяно я пожелал. Излязъл от морето гол и я обявил за своя. Заклел се, че ще я обича със страстта на прилива, с дълбочината на океана, с мощния рев на вълните.
	Джорджиана вече не се смееше, нито пък Уест. Внезапно историята изглеждаше невероятно сериозна.
	— И какво се случило?
	— Тя избягала от него — отвърна Дънкан, думите прозвучаха тихо и замислено, подчертани от неговата целувка върху веждата й. — Избягала в най-далечния край на океана.
	Джорджиана дълго не пророни нито дума.
	— Била е изплашена от силата му.
	— Той искал да я сподели с нея. Последвал я, изпълнен с отчаян копнеж по нея, страдал за нея, отказвал да намери покой, докато не я открие. Тя била всичко, което желаел. С цялото си сърце искал да я боготвори, да се ожени за нея. Да я направи богиня на моретата.
	Сега тя дишаше тежко, както и той, омагьосана от разказа му.
	— Когато не могъл да я открие, той изгубил себе си, отказал да властва над моретата, след като тя не била редом с него. Зарязал своите задължения. Моретата се надигнали и бури връхлетели островите в Егейско море, но нищо не можело да го развълнува.
	Когато Амфитрита осъзнала какво й бил предложил Посейдон, от какво се отказала, как той я търсел, тя заплакала за него. За любовта, която той изпитвал към нея. За неговата страст и желание. За това, което била изгубила. — В очите на Джорджиана блестяха сълзи, историята придобиваше ново значение. Нова сила. — Сълзите й били толкова поройни, че тя се изплакала в океана. Самата се превърнала в море.
	— Изгубена завинаги за него — тихо промълви младата жена.
	Дънкан поклати глава.
	— Не. Слята с него. Завинаги. Негова могъща, бушуваща партньорка. Равностойна във всяко едно отношение. Без нея нямало и него.
	Музиката в балната зала замлъкна. Той се отдръпна от нея.
	— Ти избяга от мен.
	— Не съм — рече тя, но и двамата знаеха, че беше лъжа. Тя отстъпи няколко крачки назад, отдалечавайки ги един от друг. Отново опита; — Да. Избягах.
	— Защо?
	Джорджиана пое дълбоко дъх. Изпусна го.
	— Избягах от теб — подхвана с тъга в гласа, — защото, ако не го бях направила, щях да избягам при теб. А това никога не бива да се случва.
	Тогава той я целуна, защото не знаеше какво друго да направи, наслаждавайки се на вкуса й, на красотата и бликащата жизненост, на съблазънта и тъгата. Тъгата бе тази, която го възпря. Застави го да се отдръпне, чакайки я да заговори.
	— Кой е Тремли за теб?
	Прямотата й го изуми. Разбира се, не би трябвало да се изненадва. Тя не се стесняваше от трудни и неудобни разговори.
	— Той дойде при мен миналата нощ.
	Дънкан се смрази при думите. В гърдите му се сляха лед и ярост в едно.
	— Защо?
	— Беше пребил съпругата си почти до смърт. Тя успяла да избягала и потърси убежище в клуба.
	— Господи — прошепна той и се олюля назад. — Аз съм виновен.
	Погледите им се преплетоха, в нейния се четяха гняв и срам от предателството.
	— Ние. Ние го направихме.
	— Тя…
	— Тя ще се излекува — каза Джорджиана. — Ще се излекува и ще тържествува. Ние ще й намерим място, където да живее, далече от контрола му.
	Думите го накараха да се почувства слаб — по-слаб, отколкото някога се бе чувствал в живота си. По-слаб, отколкото когато изпълняваше заповедите на Тремли.
	— Под „ние“, имаш предвид себе си и Чейс.
	— Заедно с останалите.
	— Искам го мъртъв! — заяви Уест, думите се отрониха от устата му пресекливо от безсилие и вина заради това, което бе причинил на невинната съпруга на Тремли. И заради какво? — Искам го съсипан завинаги.
	— Защо не го направиш? — попита тя, гласът й прозвуча почти пискливо от смущение. — Притежаваш всичко необходимо, за да го направиш. С какво те държи той? — Замълча. Събра сили, опитвайки се да овладее емоциите си. — Кажи ми. Ние можем да го уредим.
	Тя говореше сериозно. Дънкан избухна в неконтролируем смях от абсурдното изявление, като че ли тя имаше някакъв контрол над Тремли или Чейс.
	— Има само един начин да се уреди — каза той. — Една тайна е тайна, когато се знае само от един човек.
	— А Тремли знае твоята.
	Де да беше толкова просто.
	— Тази история не е толкова хубава като тази на Посейдон и Амфитрита.
	— Аз ще преценя това — рече тя.
	Уест не можеше да стои неподвижен, докато разговаряха, не и когато ставаше дума за това. Не и докато за пръв път в живота си разкриваше миналите си грехове. Затова се обърна и закрачи в тъмното, а тя го последва. Стараеше се да не изостава, но изглежда, предусещаше — както винаги, тя го познаваше, — че не би могъл да понесе докосването й. Не и сега.
	Не желаеше да му се напомня какво би могъл да има, ако не беше мрачната сянка на миналото.
	Най-накрая призна:
	— Тремли е знаел моите тайни през целия ни живот.
	Тя, разбира се, знаеше, че съществуваше връзка помежду им, но нямаше представа каква беше. Никога не й бе хрумвало, че Дънкан Уест и графът може да са били свързани от толкова дълго.
	Внимателно го наблюдаваше, е все сили опитвайки се да не издава шока си. Да не го обсипе с безбройните въпроси, напиращи на езика й.
	— Баща ми почина, когато бях на не повече от четири години. — Той отмести поглед и го зарея в мрака, а тя не откъсваше очи от мъжествения му профил, докато говореше, запленена от силата, изписана върху лицето му. От емоциите, пробягващи по него. — И на майка ми, млада вдовица с невръстно дете на ръце, без никаква представа как да се справи с фермерските задължения, й бе предложена работа в голямата къща.
	— Къщата на Тремли — уточни Джорджиана.
	Уест кимна.
	— И от съпруга на фермер тя се превърна в перачка. От спалнята в собствената си къща тя трябваше да спи в стая с още шест жени и с дете в леглото си. — Погледна към клоните на дърветата, шумолящи от порива на пролетния вятър. — И нито веднъж не се оплака.
	— Разбира се, че не се е оплакала — не можа да се сдържи Джорджиана. — Тя го е направила за теб. И за сестра ти.
	Той не обърна внимание на думите й и продължи с разказа:
	— Животът в имението беше отвратителен. Предишният граф, ако изобщо можеш да си го представиш, беше по-лош от настоящия. Слугите биваха пребивани. Жените биваха изнасилвани. Децата бяха принуждавани да вършат работа, прекалено тежка за възрастта им. — Взря се в мрака. — Двамата с майка ми имахме късмет.
	Джорджиана още не бе чула цялата история, но вече бе сигурна, че нямаше нищо късметлийско в нея. Искаше да го докосне, да го утеши, ала знаеше, че не бива. Остави го да говори.
	— Той й хвърли око.
	Предугаждаше какво ще последва и намрази думите още преди да бъдат изречени.
	— Предложи й размяна. Нейното тяло срещу моята безопасност. — Веждите му се сбърчиха и той додаде: — Или, по-скоро, не моята безопасност. Моето присъствие. Ако тя не му дадеше това, което искаше, той щеше да ме отпрати. В приют за бедни.
	Джорджиана се замисли за собственото си дете, за своето минало. За заплахите, с които се бе сблъсквала. Никога толкова жестоки. Толкова съкрушителни. Дори и опозорена, тя все още имаше закрилата на аристократичния си произход. Но не и тази жена. Това момче.
	— Защо? — попита. — Защо е трябвало да я измъчва?
	Той извърна поглед към нея.
	— Власт. — Замълча, за да събере мислите си, и продължи: — Беше ми позволено да остана, но трябваше да работя. Разказах ти за това.
	Джорджиана протегна ръка към него, неспособна да се възпре. Неспособна да лиши от утеха някогашното момче. Той се отдръпна.
	— Не. Няма да мога да ти разкажа всичко, ако ти… — Поколеба се, после добави: — Ако се противях на работата, той я наказваше.
	— Дъвкан — прошепна младата жена.
	— Не можех да го спра.
	Тя поклати глава.
	— Естествено, че не си можел. Бил си дете.
	Погледът му рязко се стрелна към нея.
	— Но вече не съм момче. И не можах да му попреча да нарани съпругата си.
	— Не можеш да сравняваш двата случая.
	— Разбира се, че мога. Чарлс, младият граф, беше лош като баща си. Още по-зъл. Той жадуваше за одобрението му и се наслаждаваше на властта, която му даваше положението на бъдещ граф. Беше се научил да раздава яки юмруци. — Пръстите му докоснаха брадичката, сякаш думите бяха съживили ударите. — Причиняваше ужасни неща на децата на слугите. Възпирал съм го повече пъти, отколкото можех да преброя. И тогава… — Гласът му заглъхна и той продължително се замисли, преди отново да насочи поглед към нея. — Графинята никога няма да се върне в дома му — закле се. — Ще платя, за да отиде където пожелае в християнския свят. Където избере.
	Тя кимна.
	— Да.
	— Говоря сериозно — рече той и тя видя яростта в очите му. Дънкан пое дълбоко дъх и го изпусна със злостна ругатня.
	— Когато бях на десет, майка ми забременя.
	Тя вече бе пресметнала. Знаеше, че Синтия му е природена сестра. Сега цялата истина й се изясни. Очите й се разшириха. Беше негов ред да кимне.
	— Виждаш как всичко си пасва.
	— Тремли.
	Той сведе глава.
	— Тя му е полусестра.
	— Господи — прошепна Джорджиана. — Тя знае ли?
	Дънкан подмина въпроса й.
	— Графът притисна майка ми да се отърве от нея. Първо, когато започна да й личи, а после, когато Синтия се роди. Заплаши, че ще й я вземе. Че ще я даде на някое добронамерено семейство от имението. Майка ми не се съгласи.
	— Не съм изненадана — кимна Джорджиана. — Никоя жена не би се съгласила доброволно да се откаже от детето си.
	Дънкан я погледна.
	— Предполагам, че ти би направила същото.
	Джорджиана вирна брадичка.
	— Ще браня детето си до последния си дъх.
	Той се протегна и обхвана лицето й в топлата си длан.
	— Каролайн е щастлива, че те има.
	— Аз съм щастлива, че я имам. Както и вашата майка е била щастлива да има вас двамата.
	— Трябваше да бъдем трима — каза той. — Третото дете се роди мъртво. Брат.
	— Дънкан — промълви тя и сложи ръка върху дланта му, обгръщаща лицето й.
	Очите й блестяха от сълзи за него. Заради това, което беше преживял.
	— Бях на петнайсет. Синтия беше на пет. — Той замълча. — И майка ми… тя също умря.
	Джорджиана предусещаше какво предстои, но при все това думите я пронизаха като нож.
	— Той уби майка ми — довърши Дънкан.
	Тя кимна и сълзите рукнаха по лицето й заради загубата на жена, която никога не бе познавала. Заради загубата на момчето, което никога нямаше да познава. Заради Дънкан.
	— И ти си избягал — допълни тя историята.
	— Откраднах кон. Сив жребец. Струваше пет пъти повече, отколкото мен. Може би по-скъпо.
	Не е струвал нищо в сравнение с него.
	— И си взел Синтия.
	— Отвлякох я. Ако графът я искаше… ако някога ни откриеше… аз щях да бъда обесен. — Насочи поглед към балната зала. — Но какъв избор имах? Как можех да я оставя?
	— Не си могъл — заяви тя. — Постъпил си правилно. Къде отидохте?
	— Имахме късмет… попаднахме при един добър собственик на странноприемница и жена му. Те ни приеха в дома си, нахраниха ни. Помогнаха ни. Никога не попитаха за коня. Той имаше брат в Лондон, който притежаваше кръчма. Ние отидохме при него. Продадох коня с намерението да платя на кръчмаря, за да се грижи за Синтия, докато съм в армията. — Замълча. — Можеше никога повече да не я видя.
	В думите му имаше страх, когато той се унесе в спомените.
	Тя заговори:
	— Но не си я изгубил. Виждаш я всеки ден.
	Той се върна в настоящето.
	— Вечерта, когато се върнах, с парите в джоба, готов завинаги да променя живота и на двамата, в кръчмата имаше един мъж. Беше собственик на вестник. Предложи ми работа като печатар.
	— И така си се превърнал в Дънкан Уест, вестникаря.
	Той се усмихна.
	— Имаше няколко етапа преди това. Добре обмислено вложение в нова печатарска преса, пенсионирането на човека, който бе видял в мен нещо, за чието съществуване дори не съм подозирал. Но, да. Основах „Скандални страници“…
	— Любимият ми вестник.
	Той доби разкаян вид.
	— Извиних се за карикатурата.
	— Бях доволна, че ти бе изпълнен с разкаяние и желание да изкупиш греха си.
	Веселите пламъчета в очите му угаснаха при напомнянето за тяхното споразумение — обещанието му да й помогне да се омъжи. Джорджиана мислено се прокле, задето бе извикала спомена.
	— След като се превърнах в Дънкан Уест — той погледна към балната зала, — предполагам, че би трябвало да очаквам, че Тремли ще ме открие, след като наследи титлата и зае мястото си в Парламента. Но след като го направи, аз бях негова собственост.
	Тя мигом разбра.
	— Той е знаел тайните ти. И те са били много по-ценни, ако са само между вас двамата и той може да те използва като източник на новини, отколкото ако станат публично достояние и ти влезеш в затвора.
	— Кражбата на кон е престъпление, което се наказва с обесване — страховито й напомни Дънкан. — Както и измамата.
	Веждите й се сбърчиха.
	— Измама.
	— Дънкан Уест не съществува. — Той сведе поглед към краката си и тя зърна за секунда някогашното изтормозено момче. — Имаше друго момче, което ни видя да заминаваме — тихо промълви той, потънал в спомена. — Той се опита да ни последва. Но беше по-малък и не беше достатъчно силен, а аз вече бях взел Синтия на коня. Накарах го да открадне друг кон. — Стомахът на Джорджиана се сви от лошо предчувствие. — Беше тъмно, конят му се спъна и той бе изхвърлен от седлото. Загина на място. — Той поклати глава. — Аз го изоставих. Неволно бях станал причина за смъртта му, а после го изоставих.
	Тя сложи ръка върху страната му.
	— Не си имал избор.
	Той не я погледна.
	— Казваше се Дънкан.
	Джорджиана затвори очи при тези думи. Заради доверието, което той навярно имаше в нея, за направи това признание.
	Доверие, което тя не му бе оказала.
	— Какво беше твоето?
	— Джеймс — отвърна той. — Джейми. Крофт.
	Тя притегли лицето му към своето, челата им се допряха.
	— Джейми — прошепна.
	Той поклати глава.
	— Отдавна си отиде. Завинаги.
	Думата прозвуча едновременно като обещание и закана.
	— А Синтия? — попита тя.
	Сянка помрачи лицето му.
	— Синтия не помни нищо преди собственика на странноприемницата и жена му. Не помни нашата майка. Смята, че двамата имаме един и същ баща. Мисли, че името му е било Уест. — Той тръсна глава. — Не исках тя да знае истината.
	— Че баща й е бил чудовище? Разбира се, че не си искал.
	Той срещна очите й.
	— Аз я отведох от онзи живот. Тя не е имала избор.
	— Направил си това, което е било най-доброто.
	— Тя е наполовина аристократка.
	— И изцяло Уест. — Нямаше да му позволи да се срамува от името си. — Ти си го избрал за себе си?
	— Избрах го за нея — отвърна той и тя го разбра повече, отколкото той можеше да си представи. — Когато напуснахме Тремли Манър, слънцето вече залязваше. Ние препуснахме към залеза.
	— Уест*.
	[* Запад (англ.). — Б.пр.]
	Тя се повдигна на пръсти и го целуна — дълго, бавно и страстно, сякаш разполагаха с цялото време на света. Сякаш тайните им не връхлитаха гръмовно към тях с главоломна бързина.
	Шепите му обхванаха брадичката й с такава нежност, че тя си помисли, че ще заплаче — ако не го желаеше толкова силно. От устните й се отрони въздишка, когато той я целуна, отново и отново, притегляйки я към гърдите си. Двамата си паснаха толкова добре, че тя съжали, задето не бяха някъде другаде. Някъде на закрито. Някъде в леглото.
	Той се отдръпна и заговори:
	— Както разбираш, аз пазя тайните на Тремли заради Синтия. Но сега, след като Чейс ги знае…
	Разбира се, че след като Чейс знаеше тайните на Тремли, Дънкан и Синтия бяха заплашени. И това беше причината той с такава настойчивост да я притиска да му каже самоличността на Чейс. Причината да я заплаши.
	Сега, след като Джорджиана знаеше тайните на Дънкан, щеше да направи всичко, за да ги опази. За да го защити.
	Тремли бе настоял да избира: Чейс или Уест. И вече нямаше колебание.
	Може и да нямаше възможност завинаги да бъде заедно с него, но можеше да му осигури щастлив и дълъг живот, непомрачен от сянката на страха.
	Той беше толкова благороден. В този мъж имаше толкова много неща, които Джорджиана обожаваше. Той заслужаваше този свят. Този живот. Заслужаваше да обича и да бъде обичан. Тя се повдигна на пръсти и притисна чело в неговото.
	— Ами ако се оженим?
	Не го каза на сериозно. Беше странна мечта в този спокоен миг. При все това той почувства, че трябва да бъде честен с нея. Поклати глава.
	— Не мога да се оженя за теб.
	Думите я шокираха.
	— Какво?
	Дънкан тутакси осъзна какво бе направил.
	— Аз не мога… не бих те обременил с моите тайни. Ако миналото ми се разкрие, съпругата ми ще бъде погубена. Както и семейството ми. Аз ще отида в затвора. И навярно ще бъда обесен. А ти ще страдаш заедно с мен. И Каролайн.
	— Можем да заставим Тремли да мълчи.
	Той отново поклати глава.
	— Докато Тремли е жив, тайните ми ще са живи с него. — Замълча. — Освен това не мога да ти дам титла.
	— Майната й на титлата.
	Той се усмихна, но в очите му се четеше тъга.
	— Не го мислиш наистина.
	Не го мислеше. Целият този живот — всичко, което бе направила през последните десет години — беше за Каролайн.
	— Иска ми се…
	Гласът й заглъхна, когато ръцете му я обгърнаха.
	— Кажи ми.
	— Иска ми се да бяхме други хора — тихо промълви тя. — Да бяхме обикновени хора, чиято единствена грижа е да имаме хляб на масата и покрив над главите.
	— И любов — додаде той.
	Тя не се поколеба.
	— И любов.
	— Ако бяхме други хора — попита Дънкан, — щеше ли да се омъжиш за мен?
	Сега беше неин ред да погледне към небето, да си представи, че вместо тук — в „Мейфеър“, в светлините на балната зала, облечена в рокля, която струваше повече, отколкото мнозинството хора печелеха за година — се намираше в провинцията, заобиколена от деца, вкопчени в престилката й, докато им показваше звездите.
	И колко прекрасно би било всичко.
	— Щях.
	— Ако бяхме други хора — поде той, с радостен трепет в гласа, докато пръстите му милваха лицето й, — щях да те помоля.
	Тя кимна.
	— Обаче не сме.
	— Шшт — възпря я той. — Не разваляй магията. Не още. — Завъртя я в тъмното, докато лицето й не се освети. — Кажи ми.
	Джорджиана поклати глава, тъгата бързо я превземаше, съпроводена от напиращите сълзи.
	— Не би трябвало — отвърна. — Идеята не е добра.
	— Изградил съм цял живот от лоши идеи — не се отказваше той. — Кажи ми. — Целуна я бързо и сладко. — Кажи ми, че ме обичаш.
	Сълзите потекоха по страните й, ала тя не можеше да отвърне поглед от него. Не можеше да му каже, че го обича, защото след това навярно нямаше да има сили да си тръгне от него. А ако не можеше да си тръгне от него, всичко това — цялата тази бъркотия, в която тя го бе въвлякла — щеше да бъде напразно.
	— Кажи ми, Джорджиана — прошепна той, попивайки сълзите от бузите й. — Обичаш ли ме?
	Ако му кажеше, че го обича, знаеше без капчица съмнение, че той никога нямаше да й позволи да направи това, което трябва да бъде направено.
	И затова, вместо да отговори на въпроса му, тя отговори на въпроса на Тремли от предишната вечер. Вдигна ръка и плъзна пръсти в косата на любимия си, притегли го към себе си и докосна с устни неговите веднъж, два пъти, преди да каже:
	— Избирам теб. Винаги.
	Тя бе избрала Уест. Тук и сега.
	Той я целуна — пламенно, дълго и вълшебно, възнаграждавайки я за думите, въпреки че не бяха точно това, което копнееше да чуе.
	— Аз също ви избирам, милейди — пророни той, когато най-сетне се откъсна от нея. — Завинаги.
	Джорджиана обичаше този мъж с цялото си сърце, с всичките му тайни кътчета, които мислеше, че завинаги е заключила.
	Завинаги.
	Това беше много дълго време… и му принадлежеше.
	Тя щеше да му го даде.
	— Аз мога да поправя това — каза младата жена.
	Лицето му доби любопитно изражение.
	— Да поправиш какво?
	Той отново бе започнал да върви, водейки ги през градините по пътека, с конюшните отстрани на масивната къща, където множеството карети очакваха собствениците им да изпратят за тях.
	— Всичко това — отвърна тя, пръстите й се плъзнаха по големите черни колела на каретата, после по копринения хълбок на единия от конете. — Мога да убедя Тремли никога да не издава информацията за теб.
	— Как?
	— С Чейс.
	За пръв път, откакто се бяха срещнали като Джорджиана и Уест, тя не изпитваше вина да говори за Чейс като за друг човек. Не и сега, не и когато беше готова да пожертва фалшивата му самоличност, за да спаси Дънкан.
	Той се закова на място и се извърна към нея.
	— Изобщо не желая да се замесваш в това, Джорджиана. Не е ли време да го напуснеш? Не е ли време да започнеш своя живот без него?
	Тя поклати глава.
	— Дънкан, ти не разбираш…
	Той улови ръцете й и силно ги стисна.
	— Не, ти не разбираш. Аз съм се погрижил за това.
	Всичко в нея застина.
	— Какво искаш да кажеш? — Дали не възнамеряваше да признае? — Дънкан, ти не бива…
	— Погрижил съм се за това — повтори нейният прекрасен любим. — Но чуй ме. Чейс е опасен. Има властта да унищожи всички ни, ако пожелае. Цялата тази каша се забърка, защото Тремли не вярва, че Чейс няма да оповести информацията за неговата измяна. Не знам защо си му толкова задължена, какво те свързва с него… Кълна се, че никога повече няма да те питам. Но съм сигурен, че е дошло времето да скъсаш каквито и връзки да те свързват с този всемогъщ, митичен мъж. — Думите му звучаха все по-пламенно и гневът му започваше да си личи. — Време с да го напуснеш. Да напуснеш онова място. Да сложиш край на тази част от живота си.
	— Знам.
	Ръцете му отново обгърнаха лицето й, повдигнаха го, за да срещне погледа й.
	— Господи, ако не искаш да го направиш заради себе си или за Каролайн… направи го заради мен.
	Тя го правеше заради него.
	— Ще го направя.
	— Направи само това едничко нещо за мен — замоли се той. — Скъсай с него… каквото и да ви свързва. Стой далече от клуба.
	— Ще го направя.
	Още два дни и тя повече никога нямаше да погледне назад.
	— Направи го и аз никога повече няма да те моля за каквото и да било.
	Тя искаше да го попита. Искаше да бъде негов партньор в това. Неговата Амфитрита.
	— Дънкан…
	Гласът й заглъхна, не знаеше какво да каже. Ненавиждаше съдбата и бъдещето, искаше да беше някоя друга, която и да било друга. Жена, която щеше да падне в обятия на Дънкан Уест и да прекара остатъка от живота си в тях.
	— Обещай ми — прошепна той, почти докосвайки с устни нейните. Нито един от двамата не се интересуваше, че бяха пред погледите на половината кочияши в Лондон. — Обещай ми, че няма да му позволиш да спечели в тази игра.
	Тя отвърна на целувката.
	— Обещавам. — Това беше най-близкото до признанието, че го обичаше. — Обещавам — повтори и това беше самата истина.
	Чейс нямаше да спечели тази игра.
	Те приближиха до следващата карета в редицата и той отвори вратичката.
	Тя надзърна вътре. Целият под беше покрит с вестници. Сърцето й учестено заби. Това беше неговата карета. Дали щеше да я отведе в дома си? Да я отвлече от това място? От всички неща, които я свързваха с този свят?
	Помогна й да се качи в каретата.
	— И ми обещай нещо друго…
	— Всичко.
	Широкия свят.
	Ръката му се плъзна по крака й под полата на роклята и пръстите му погалиха глезена й.
	— Стой по-далече от клуба утре.
	Затвори вратичката и потропа отстрани на каретата.
	— Откарай дамата в Лейтън Хаус — чу го да казва, когато екипажът се люшна и потегли. Тя мигом разбра какво се бе случило — Дънкан не желаеше тя да спи в клуба, затова я изпращаше в дома на брат й със собствената си карета.
	Би трябвало да бъде бясна, но нямаше енергия за това. Беше я изразходвала прекалено много, за да го обича.
	Отпусна се назад на меката седалка, обмисляйки всички неща, които трябваше да направи, преди да изтече крайният срок утре, който Тремли й бе поставил, и най-важното, да осведоми останалите си партньори, че самоличността на Чейс ще бъде разкрита.
	Колко пъти бе клатила глава, когато биваше свидетел на действията на един влюбен мъж?
	Ала те бяха нищо в сравнение с действията на една влюбена жена.
	Лъчът от уличната лампа проникна през прозорчето, осветявайки вестниците на седалката до нея.
	Тя застина, сигурна, че й се е привидяло.
	Вдигна вестника, отначало не вярвайки на очите си, обърна страницата към улицата, за да види думите на светло. А след това датата. Вестникът, който държеше в ръката си, щеше да излезе на следващия ден — каква ирония! — на същата дата, когато изтичаше ултиматумът на Тремли.
	Там, през цялата страница, се виждаше само едно заглавие:
C>
#	Награда за самоличността на собственика на „Падналия ангел“
C$
	И отдолу:
C>
	5000 паунда за доказателство за самоличността на тайнствения Чейс.
C$

>	Глава 20

E>
	Редакторите на този уважаван вестник са възмутени и смятат, че е време да се сложи край на монополната власт, която съществува в най-тъмните лондонски кътчета. Ние окуражаваме нашите читатели да направят това, което е по силите им, за да са сигурни, че тази страна има само един монарх, чиято власт е публична…
@@	„Лондонски вести“, 17 май 1833 г.
E$

	„Падналият ангел“ беше под обсада.
	Беше само единайсет и половина сутринта, залите на игралния дом бяха тъмни, но нямаше нищо тихо в мястото, огласяно от виковете на тълпата пред стоманените врати на казиното, шумните удари по вратите на сградата и постоянната глъчка на мъжете отвън, изпълващи Сейнт Джеймс Стрийт с надеждата да спечелят пет хиляди паунда.
	Вътре Темпъл и Крос седяха край масата с рулетката в очакване член на охраната да се появи с новини.
	Пръв пристигна Бърн.
	— Какво, по дяволите, става? — извика той, влизайки в казиното през вътрешната врата откъм фоайето, залостена с двойни ключалки и охранявана от портиер с ръст два пъти по-голям от този на нормален човек.
	Крос погледна към Бърн.
	— Мязаш на човек, който е бил на война.
	— Видял ли си колко много хора има там отвън? Всички отчаяно желаят да влязат. Да не би да си въобразяват, че просто ей така ще им съобщим самоличността на Чейс? Само защото Уест си е изгубил ума? — Сведе поглед към ръкава на сакото си и яростно изруга. — Вижте какво ми причиниха копелетата! Откъснаха ми маншета!
	— Приличаш на жена, когато става дума за дрехи — заяде се Темпъл. — Ако бях на твое място, повече щях да съм загрижен да не ми откъснат ръката. Както и останалите части, крайник по крайник.
	Бърн го изгледа намръщено.
	— Бях загрижен и за това. Но сега, след като непосредствената опасност отмина, съм ядосан за моя маншет. Отново ще попитам: какво, по дяволите, става?
	Темпъл и Крос се спогледаха, после насочиха погледи към Бърн.
	— Чейс е влюбен — рече Крос просто.
	Бърн сащисано премигна.
	— Наистина?
	— До уши — уточни Темпъл.
	Думите му бяха съпроводени от силен трясък над главите им, където един добре насочен камък разби малкия прозорец и по пода на казиното се посипа дъжд от стъкла.
	Тримата наблюдаваха известно време явлението, преди Бърн да се обърне към партньорите си.
	— В Уест?
	Крос кимна.
	— В същия.
	Бърн се замисли за миг.
	— Само аз ли го осъзнавам? Или изглежда подходящо да заявя, че любовната история на Чейс е тази, която е на път да унищожи казиното?
	— Не само е на път, ако Уест не разгони кучетата си.
	Бърн кимна.
	— Предполагам, че вие…
	— Разбира се — прекъсна го Темпъл. — Първата ни работа. Веднага щом видяхме вестника.
	— И тя не знае.
	— Определено не — отвърна Крос. — Тя някога имала ли е любезността да ни уведомява, когато смята да си пъха носа в нашите работи?
	— Не е — въздъхна Бърн, докато сядаше. — В такъв случай, чакаме?
	— Чакаме — махна с ръка Темпъл.
	Бърн кимна. Двамата дълго останаха мълчаливи, наблюдавайки как Крос отново и отново върти колелото на рулетката.
	— Не е толкова забавно, когато няма топче — заключи Бърн накрая.
	— Не е много забавно дори и когато има топче.
	— Чудя се защо Чейс я обича толкова много — вметна Темпъл.
	— Защото рулетката е единствената хазартна игра, която изцяло зависи от шанса — рече Крос. — Не можеш да пресметнеш победата. И затова силите са равни.
	— Чист късмет — додаде Бърн.
	— Никакъв пресметнат риск — съгласи се Крос.
	Върху вратата се посипаха силни и шумни удари, които, изглежда, нямаха намерение да стихват. Когато най-после спряха и вратата се отвори, охранителите явно използваха цялата си мощ, за да удържат тълпата.
	Бърн се засмя, а останалите изумено го погледнаха. Той поклати глава.
	— Само си представям всички онези напудрени благородници от „Уайт“ и „Брукс“ как завиват нищо неподозиращи по „Сейнт Джеймс“.
	Крос също се засмя.
	— О, ще са ни бесни. Сякаш и досега малко ни ненавиждаха.
	— Майната им! — заяви Темпъл, устните му се извиха в усмивка. — Никой не може да каже, че „Падналият ангел“ не създава достатъчно забавления в квартала.
	Последното ги накара да избухнат в смях. Почти не забелязаха Бруно, който се появи в дъното на помещението.
	— Той е тук — обяви огромният охранител.
	— Мога и сам да вляза — разнесе се гласът на Дънкан, докато минаваше край мъжагата и пристъпваше в тъмното казино.
	Основателите на игралния дом скочиха на крака като един, оправяйки ръкавите си — с изключение на Бърн, който само изруга, възмутен от състоянието на своя, — всеки един заплашителен посвоему, но заедно триото представляваше мощ, с която повечето хора не биха желали да се срещнат лице в лице.
	Дънкан решително приближи.
	Бруно наблюдаваше гърба му.
	— Макар да мисля, че трябваше да го оставим на тълпата.
	— Може и това да направим — рече Темпъл.
	— Дай ни време — присъедини се Крос.
	— Какво, по дяволите, означава това? — възмутено попита Уест, размахвайки малък квадратен лист. — Смятате, че като ме обиждате, ще ме накарате да отменя наградата?
	Бърн измъкна писмото от ръката му, отвори го и зачете на глас:
	— „Ти си идиот, бродещ сляп в гората.“ — Кимна, поглеждайки Темпъл. — Много поетично.
	Темпъл изглеждаше доста горд от себе си.
	— Благодаря ти. И аз така си помислих.
	Дънкан гневно издърпа листа от ръцете на Бърн.
	— Като ме обиждате, а после ме призовавате тук, няма да ме настроите благосклонно към вашата банда. Какво, по дяволите, искате?
	— Знаеш ли — подхвана Бърн, — веднъж чух да те описват като гений. — Погледна към Крос. — Само дето за гений той е голям малоумник.
	— Е, ако трябва да бъдем честни, човекът е в ситуация, когато умът отлита през прозореца — рече Крос. — Имам теория, според която жените направо ни изсмукват ума по време на ухажването и го всмукват в себе си. Точно заради това те предвиждат изхода на играта преди нас.
	Темпъл кимна, сякаш графът току-що бе изрекъл голяма мъдрост.
	— Много добра теория — съгласи се Бърн.
	— Вие сте полудели! — избухна Дънкан, отново размахвайки писмото. — Не съм дошъл, за да слушам откачените ви идеи. Дойдох, защото ми обещахте Чейс. И като ви гледам и тримата, разбирам, че сте ме излъгали.
	— Моля? — рече Темпъл с обидена нотка в гласа.
	— Ние не сме излъгали — отвърна Крос.
	— Ами тогава? — попита Дънкан.
	— Наградата беше добър ход — отбеляза Темпъл. — Със сигурност привлече вниманието ни.
	— А това на Чейс?
	— Предполагам, че да — кимна Бърн.
	— Тогава защо разговарям с вас тримата, вместо с него?
	Крос се облегна на масата с рулетката и скръсти дългите си ръце пред гърдите. Вдигна брадичка към вратата в далечния край на залата, под огромния витражен прозорец. Погледът на Дънкан се насочи към изхода и той осъзна, че през всичките години, откакто беше член на клуба, никога не бе виждал тази врата неохранявана.
	Погледна към останалите.
	— Върви — подкани го Крос. — Говори с Чейс.
	Веждите му се смръщиха.
	— Това клопка ли е?
	— Не и по начина, който си мислиш — отвърна Темпъл злокобно.
	Уест се извърна.
	— Губите ми времето.
	— Не е клопка — увери го Крос. — Ще оцелееш.
	Вестникарят обходи с поглед един по един основателите на клуба.
	— Откъде да съм сигурен, че мога да ви се доверя?
	Бърн сви едното си рамо.
	— Тя те обича. Ние не бихме те наранили, дори да го искахме.
	Думите бяха подчертани от какофонията от викове откъм улицата — звуци, които бяха в тон с бесните удари на сърцето му.
	Тя те обича.
	— Всички вие се отнасяхте зле с нея. Безкрайно — отсече Дънкан. — Позволявайки й да води този живот.
	При думите му Темпъл се усмихна.
	— Това, че мислиш, че сме позволявали каквото и да било, е доказателство за твоята безкрайна глупост. — Посочи с брадичка вратата. — Офисът на Чейс е зад онази врата.
	Погледът на Дънкан се задържа върху въпросната врата. Ако това беше клопка, така да бъде. Той бе предизвикал тази ситуация, принуждавайки ги да действат. Беше предложил награда, изпращайки половин Лондон пред прага им, за да принудят тайнствения собственик на казиното да излезе от убежището си.
	Сега трябваше да понесе последствията от постъпката си.
	Прекоси залата и отвори вратата. Пред него се разкри дълга стълба, губеща се в мрака. Погледна назад и видя тримата мъже, които бяха публичното лице на казиното, застанали рамо до рамо, да го наблюдават. Когато затвори вратата зад гърба си, скривайки ги, му хрумна, че четвъртият отсъстваше — жената, която властваше в този игрален дом. Техният партньор в това впечатляващо място.
	Мисълта отекна в съзнанието му. Тя беше четвъртият.
	Тя беше техният четвърти.
	Изкачи стълбите, движейки се все по-бързо и по-бързо, докато отново и отново прехвърляше в ума си събитията от последните шест години… всичко, което се отнасяше за Чейс, всичките писма от негово име, предавани от красивата, блестяща Ана, отхвърлената от обществото аристократка, скрита под самия му нос. Тя знаеше толкова много за това място, за неговите членове.
	Тя беше техният четвърти.
	Вратата в горния край на стълбата се отвори в познат коридор, върху стената насреща му се виждаше огромната маслена картина, която той вече бе виждал. Темида и Немезида. Справедливостта и Възмездието.
	„Коя си ти?“, бе попитал той, когато стояха тук преди време. „Не мога ли да бъда и двете?“, бе отвърнала тя.
	Тя беше и двете.
	Едва не откъсна картината от стената, докато отваряше вратата към тайния проход. Към офиса на Чейс.
	Преброи вратите и спря пред четвъртата. Ръката му се сключи около дръжката. Знаеше, че каквото — че който — и да беше зад тази врата, щеше да промени живота му. Завинаги. Пое дълбоко дъх, за да се успокои, и отвори вратата.
	Беше прав.
	Тя седеше зад бюрото със сведена глава и пишеше. До нея върху огромния дъбов плот лежеше купчина писма. В съзнанието му проблесна спомен… отпреди няколко дни. Тя, на ръба на същото това бюро, в тази бяла стая. Ръцете му, устните и тялото му върху нейните.
	Той бе бързал, защото мислеше, че са в кабинета на Чейс.
	Мислеше, че ще бъдат заловени.
	Мислеше, че тя принадлежи на друг.
	Копнееше да бъде негова.
	Беше обзет от гняв, объркване, изумление и уважение.
	Когато чу отварянето на вратата, тя не вдигна глава от това, което пишеше, само махна с ръка към купчината писма до лакътя й.
	— Тези са готови за изпращане — каза. — Бърн дойде ли?
	Той затвори вратата и я заключи със замах.
	При звука тя вдигна глава и очите им се срещнаха. Нейните се разшириха от шока и тя скочи от креслото.
	Отново носеше панталон.
	— Дънкан — промълви.
	— Бърн е тук — отвърна той.
	Веждите й се сключиха, отне й минута, за да разбере какво точно изразяваха думите му.
	— Аз… — Тя млъкна. — О!
	— Кажи ми — рече Дънкан и изведнъж се сети, че предишната нощ бе изрекъл точно същите думи, надявайки се, че тя най-после ще му каже, че го обича.
	Сега просто щеше да се задоволи с истината.
	Когато тя не отговори, той повтори:
	— Кажи ми. — Думите прозвучаха грубо, пресекливо. Когато тя поклати глава, той ги потрети, този път почти ги изкрещя: — Кажи ми!
	Сълзи блестяха в очите й, в тези прекрасни кехлибарени очи, на които толкова пъти се бе възхищавал. Запита се за какво са сълзите — дали защото бе разкрил тайната й, или защото тя бе осъзнала, че предателство от подобен мащаб не би могло да бъде простено.
	Че толкова огромна тайна променяше всичко.
	Тя отвори уста. Затвори я.
	— Дънкан — прошепна. — Не бях готова да го узнаеш.
	— Да узная какво? — попита той. И за последен път заповяда: — Кажи ми. Изречи го. Поне веднъж в този живот ми кажи истината.
	Джорджиана кимна и той наблюдаваше как с усилие преглъща, търсейки думите. Не толкова много думи. Само три. Извънредно прости и някак си ужасно сложни.
	Накрая срещна погледа му, без да трепне. И каза:
	— Аз съм Чейс.
	Той толкова дълго остана мълчалив, че тя си помисли, че никога няма да продума.
	Десетки възможности бушуваха в нея, всяка една — въпрос. Но когато най-после заговори, думите не бяха въпрос, а заявление, пълно с недоверие, благоговение и още нещо, което тя не се решаваше да назове.
	— Аз толкова дяволски те ревнувах от него.
	Тя не знаеше какво да каже, когато той прокара ръка през косата си и продължи:
	— Мислех, че той те притежава. Не можех да разбера защо си толкова свързана с него. Защо толкова старателно го защитаваш. Не разбирах защо беше в прегръдките ми дори когато избираше него отново и отново.
	— Не избрах него — каза тя.
	Той срещна очите й.
	— Ти избра това място.
	— Не — възрази Джорджиана, искаше да го накара да разбере. Да го прозре. — Избрах сигурността. Безопасността.
	— Аз можех да ти дам това. — Думите се изтърколиха от устата му като опасен тътен. — Исусе, Джорджиана, аз исках да ти дам това. Ти само трябваше да ми се довериш.
	— И защо да го правя? — попита тя, внезапно изпълнена е отчаяното желание да му обясни. Заобиколи бюрото. — Прекарах целия си живот, заобиколена от опасни мъже… а ти можеше да се окажеш най-опасният от всички.
	— Аз? — изуми се той. — От мига, в който се срещнахме, аз ти предложих помощта си.
	— Не — възрази тя. — Ти предложи помощ на Джорджиана, но след като разкри връзката й с „Ангела“, след като разбра, че тя е и Ана, предложи сделка.
	Уест застина.
	Тя знаеше, че не може да го упреква за това, знаеше, че бе вършила много по-лоши неща, ала не можа да се възпре.
	— Ти на мене, аз на тебе, Дънкан. И заплахата да разкриеш тайните ми. — Поклати глава. — Без съмнение, аз бях част от сделката. Но нито за миг не си и помисляй, че не съм научила през дългите години като Чейс, че бизнесът не е приятелство. И че доверието не е част от бизнеса.
	— Това между нас от доста време не е бизнес — рече той.
	Разбира се, тя го знаеше. Знаеше също, че това навярно беше единственият път в живота й, когато можеше да каже истината.
	И тя искаше той да бъде човекът, който ще я чуе.
	Облегна се на бюрото и сложи длани върху плота.
	— Исках да бъда нещо повече от това, което обстоятелствата ме направиха. — Замълча, опитвайки се да намери подходящите думи, за да обясни. — Спомняш ли си къщата в Йоркшър, за която ти разказах? — Дънкан кимна. — Там имаше толкова много като мен… толкова много момичета, които бяха избягали. Които бяха намерили сили да се опълчат на очакванията. — Поклати глава. — Аз бях най-слабата от всички и можех да си го позволя. Когато си тръгнах от там — когато се върнах у дома, — видях как ме гледаше светът. Как гледаше нас. И го намразих заради това. Исках да направя нещо страшно могъщо… нещо, което щеше да ги държи под моя власт, всички тези хора, които говореха благопристойно и се правеха на божи кравички, а живееха в грях и пороци, когато затвореха вратите на домовете си. Отначало беше за отмъщение. Исках да накажа всеки, който ме предизвикаше. Който се осмелеше да обиди Каролайн. Исках да смажа слуховете и да унищожа висшето общество. Казиното беше идеалното място за всичко това. Упадък, грях, порок… те са отлични съдружници в отмъщението.
	Той се усмихна.
	— И тогава си осъзнала, че не си господ.
	Тя повдигна вежди.
	Не, тогава осъзнах, че не желаех да бъда господ. Исках да бъда нещо съвсем различно. Исках да властвам над всички тях. Исках те да са мои длъжници, с тайните и парите, и каквото друго пожелаят да сложат на масата.
	— И Чейс се е родил.
	— Моят брат вложи пари в клуба, помогна ми да си избера партньорите. — Младата жена се усмихна. — Бърн и Темпъл бяха първите, никога няма да забравя израженията им, когато моите охранители ги хвърлиха в каретата и аз им се представих. — Замълча за секунда. — Бърн ме е наричал с какви ли не имена, преди да се кротне и да осъзнае, че това, което предлагах, е великолепна възможност.
	— Да станат съсобственици на мъжки клуб.
	Тя отново поклати глава.
	— Възкресение от калта. Той бе изгубил всичко. Темпъл, също. Можех да им дам шанс за нов живот. Не се нуждаех от пари… Имах нужда от титлите. Лицата. Уменията, които влагаха в начинанието.
	Той кимна.
	— Откъде се взе името Чейс*?
	[* Chase — ходя на лов, гоня, преследвам, погвам (англ.). — Б.пр.]
	Тя се усмихна.
	— Бърн го измисли. Аз подмамвам цял Лондон да си губи времето в безсмислено преследване на късмета, обичаше да казва. Пасна. Отворихме казиното с финансовата помощ на брат ми и неговите връзки. Само след месец хората се избиваха за членство. И през първите няколко години пет пари не давах какво мислеха те за Джорджиана. Почти не се сещах за Джорджиана. Аз бях Чейс, бях Ана и бях свободна… и всичко беше прекрасно. — Тя извърна глава. — Докато не престана да бъде.
	— Докато Каролайн не е станала достатъчно голяма, за да забележи неодобрението на околните.
	— Докато Каролайн не стана достатъчно голяма, за да стане предмет на тяхното неодобрение.
	Джорджиана срещна очите му, прочете разбирането в тях. Той бе водил подобна битка, знаейки, че трябва да предпази сестра си от света.
	— Аз не откраднах кон, Дънкан. Аз откраднах един свят.
	— И ние ти вярвахме — отбеляза той.
	— Както сам виждаш, не беше толкова трудно — кимна тя. — Хората вярват в това, което им се казва, поне повечето. След като веднъж взехме решение, че Чейс никога няма да бъде видян, беше лесно да убедим света, че той е много по-могъщ от всеки един от тях. Неговата тайнственост се превърна в неговата сила. Моята сила.
	— Грешиш. — Той пристъпи към нея, достатъчно близо, за да го докосне, но тя устоя на желанието да го направи, а той продължи: — Аз те познавах като Джорджиана и като Ала. И почувствах пълната мощ на твоята сила. Бунтувах се срещу нея и се наслаждавах на сиянието й. И в тази сила няма нищо от Чейс. — Вдигна ръка, обхвана тила й и дъхът й секна от докосването му. — Цялата е само твоя. — Джорджиана вдигна поглед към него и той додаде: — И тя ще го разбере.
	При думите му от очите й бликнаха сълзи, неканени и нежелани. Откъде знаеше той, че това беше нейната тревога? В най-тъмната нощна доба? Откъде знаеше, че тя се ужасяваше при мисълта, че един ден Каролайн ще я погледне и ще я намрази заради изборите, които бе направила?
	Извърна глава, опитвайки се да скрие слабостта си.
	— Недей — промълви той и я застави отново да го погледне. — Не се крий от мен. Ти постоянно ме отблъскваш. Използваш Чейс като щит.
	— Не — поде тя, но той я прекъсна, в очите му се смесваха гняв и тъга.
	— Да. Ти си се страхувала от мен. Но защо? Страхувала си се от това, което можех да направя? От това, което можех да кажа на света? Наистина ли мислеше, че мога да те предам?
	Веждите й се сключиха.
	— Не знаех… единственият друг мъж, на когото съм се отдавала…
	— Ти не си се страхувала от мен — продължи той. — И не си се страхувала от Чейс и властта му… вече знаем това — изрече той думите, пропити с горчива насмешка. — Ти си се страхувала от чувствата, които събуждам в теб.
	Вярно беше.
	Джорджиана срещна погледа му.
	— Разбира се, че бях изплашена. — Откровеността й изненада и двамата, но беше време да бъде честна, нали? — Аз бях сама. Трябваше да се боря за себе си. За Каролайн. — Замълча. — Аз съм сама. Трябва да се боря за нея. Длъжна съм да използвам всяко оръжие, което притежавам, за да обезпеча бъдещето й. Това означаваше Чейс… което беше лесно. И ти… — Тя се поколеба. — Но това е тази част, която стана по-трудна.
	— Ти ме изключи от клуба — каза той.
	— Извинявам се за това. Добре дошъл си отново да станеш член.
	Дотогава, докато клубът просъществува.
	— Не ме е грижа за проклетия клуб. Но ме е грижа, задето ме отпрати.
	— Не можех да си позволя да си близо до мен — призна Джорджиана. — Не можех да бъда близо до теб, без да пожелая да си завинаги с мен.
	Отново онази дума, коварна и изкушаваща.
	Той изруга, придърпа я по-близо и обви ръце около нея в стоманена хватка, изпълвайки я с желанието да забрави за всичко останало. Да няма Чейс, нито Ана, пито Тремли, тропащ на вратата със своя краен срок и своите тайни. Никакъв „Паднал ангел“.
	Защото тя не желаеше да го използва. Вече не. Не желаеше той да е близо до лъжата, която беше нейното бъдеще. Не желаеше той да има още причини да мисли лошо за нея.
	Той не разбра мълчанието й.
	— Исусе, Джорджиана… — заговори над главата й, все още обвил ръце около нея, силни като стомана и толкова желани. — Вестникът. Наградата.
	Тя зарови лице на гърдите му, наслаждавайки се на аромата му.
	— С Чейс е свършено.
	Така беше от момента, когато Тремли направи своето предложение — нейните тайни в замяна на тези на Дънкан. Това беше предложение, което тя не можеше да откаже. Сделка, която с радост щеше да сключи. Чейс и Ана щяха да изчезнат от света, а Дънкан щеше да бъде в безопасност.
	Само да можеше това да бъде достатъчно.
	Той тихо изруга.
	— Аз го направих. Аз го унищожих. — Замълча. — Теб. Съсипах това, за което си работила.
	Тя щеше сама да го унищожи — все още възнамеряваше да го направи, — но това беше последната тайна, която не можеше да му разкрие. Вместо това се усмихна.
	— Той трябваше да изчезне накрая. Не мога да продължа с живота си тук и да уча Каролайн на благоприличие. Мислех, че ще мога… но сега виждам абсурдността на този план.
	— Ще намеря начин да те защитя. Да защитя Чейс. Ще анулирам наградата.
	Тя сложи ръце върху устните му, за да го накара да замълчи, и прокара пръсти по скулите му и надолу по дългата линия на челюстта.
	— През цялото това време… от самото начало ти ми казваше да ти вярвам.
	— Така е — съгласи се той. — И сега трябва да вярваш, че аз ще намеря начин…
	Джорджиана го спря.
	— Сега е твой ред, Дънкан. Време е ти да ми вярваш.
	Той присви очи.
	— Какво означава това?
	Тя се наклони, за да го целуне.
	— Точно това, което казвам.
	— Аз ти вярвам. — Дънкан прие целувката и й отвърна. — Какво си намислила?
	— Това не е доверие.
	Той отвори уста, за да възрази, сетне я затвори.
	— Повече не желая да правя това. Не желая да разговарям. — Вдигна я на ръце, краката й се обвиха около кръста му. — Аз просто искам да те любя. Цялата. Веднъж, преди това да свърши.
	Преди това да свърши.
	Думите се стовариха върху нея, когато тя взе лицето му в шепи и го целуна страстно и дълбоко. Не й се понрави тяхната безвъзвратност. Усещането, че всичко важно щеше да свърши тази нощ.
	Не усещане. Истина.
	Тази нощ щеше да свърши митът за Чейс. Това щеше да сложи край на измислицата за Ана.
	И Джорджиана отново щеше да остане сама, за да се срещне с обществото и неговите вълци.
	За да създаде ново бъдеще.
	Но тя не искаше бъдещето. Искаше настоящето. Този момент.
	Този мъж.
	— Аз искам…
	Думите му прозвучаха тихи и загадъчни в ухото й и тя срещна погледа му.
	— Какво?
	Джорджиана се отърка в него, залюля се до гърдите му, изпращайки тръпки на удоволствие по цялото си тяло и надяваше се, по неговото.
	Получи се. Дънкан се усмихна, очите му се притвориха.
	— Звучи налудничаво, но искам да направим това в леглото. Като обикновените хора.
	— Има легло.
	Той наклони глава с щастливо изражение.
	— Има ли?
	Младата жена кимна.
	— Има.
	Дънкан я пусна да стъпи на крака и тя го поведе през апартамента си, минаха през няколко врати и се озоваха в стаята, където тя спеше през повечето нощи. Дънкан се спря на прага, оглеждайки леглото, тапицирано с бяла Дамаска и оградено с бели завеси. Поклати глава.
	— През цялото това време Лондон е залагал, отдавал се е на греховни занимания и се е къпал в порока си… а ти си управлявала от това бяло легло, достойно за невинна принцеса.
	Тя се усмихна.
	— Вече не е невинна.
	Той я прониза с жаркия си поглед.
	— Вече не.
	И тя се озова в обятията му, той я вдигна и я понесе, изпълвайки я с болезнен копнеж. Тя — която бе прекарала последните шест години, давайки на лондонските мъже и жени всичко, което желаеха, която се смяташе за експерт по съблазънта — никога не бе искала нещо по-силно, отколкото този мъж.
	Отколкото този миг.
	Той я изправи до леглото и бавно разсъблече и двамата, ботушите, бричовете и ризите, първо своите, после нейните, обсипвайки голата й кожа с дълги ласки и целувки, докато тя не си помисли, че може да умре от удоволствието, с което той я даряваше.
	Докато не си помисли, че може да умре от желание по него.
	Дънкан я положи върху леглото, гола, по гръб върху хладните чаршафи, надвеси се над нея и притисна лице върху меката кожа на корема й. Пое дълбоко дъх и долепи устата си до лекото възвишение, до избледнелите белези, свидетелство за историята, която само той знаеше.
	— Обичам те — прошепна нежно и интимно до кадифената кожа, толкова леко и непринудено, че тя си помисли, че навярно никога не бе изричал тези думи.
	Джорджиана ахна, когато устата му се раздвижи, намери връхчето на гърдата й, после на другата, дланите му ги обхванаха, повдигнаха и покриха с целувки, за да не може никога да забрави този момент, милувките му. Как я бе любил. Тя се притисна към него, заровила пръсти в меката му златиста коса, докато той прошепна, заровил лице между гърдите й:
	— Обичам те.
	Той повтаряше думите като благословия, докато ближеше и смучеше, и я любеше, докато дъхът й не започна да излиза на къси, почти непоносими въздишки. Тогава я покри с тялото си, твърдо и топло, и съвършено.
	Надникна в очите й. Заговори:
	— Обичам те.
	Тя също го обичаше, отчаяно, пресегна се, привлече го надолу за друга целувка, в която изля всичко, което чувстваше към този блестящ, великолепен мъж.
	Той се плъзна в нея бавно, сякаш бяха правили това хиляди пъти, сякаш си принадлежаха един на друг, сякаш той я притежаваше и тя него. И той наистина я притежаваше, осъзна младата жена. Винаги щеше да я притежава.
	Движенията му бяха дълбоки, той я изпълваше докрай, с продължителни божествени тласъци, които я караха да се извива към него. Просейки още милувки. Още любов. Той сякаш го разбираше, приведе се надолу и отново, и отново шептеше клетвата си в ухото й. Джорджиана не знаеше дали е заради думите, или заради движенията, но много скоро започна да моли за освобождение, с което само той можеше да я дари. Той застина, издигна се над нея със затворени очи от наслада и болка и тя разбра, че събираше сили, за да излезе от нея, не желаейки да се излее в нея. Не желаейки да я подлага на риск.
	— Дънкан. — Любимият й отвори очи и дъхът й секна от емоциите, бушуващи в тях. — Не ме оставяй — прошепна тя. — Не и този път.
	Той дълго се взира в нея, сякаш търсеше истината в думите й. Тя поклати глава.
	— Не и този път — отрони за пореден път и очите й се наляха със сълзи, когато осъзна, че това е последният път, когато някога ще направят това.
	Той завладя устата й в изпепеляваща целувка, дълбока и по-страстна от всички, които бяха споделяли досега. После плъзна ръка между телата им и палецът му започна да я гали, докато тя не изкрещя освобождението си. Чак тогава се раздвижи, с мощни тласъци изля горещата си страст в нея и тя потъна в забрава, откъсната от себе си и от света.
	Той се отпусна върху нея, а тя се обви около него, сгуши се в него, докато сълзите се стичаха по страните й. Плачеше за красотата на този миг, само те двамата срещу целия свят, плачеше за себе си, за саможертвата, която я бе изпратила на тази пътека… тази, която се бе заклела да направи, някак си безкрайно по-опустошителна сега, когато знаеше от какво се отказва.
	Любовта.


	Когато той се събуди, тя си бе отишла.
	Би трябвало да го очаква, но при все това изпита болка, задето тя го бе оставила тук, в сърцето на своето казино, и бе отишла да води сама един бог знае каква битка.
	_Аз бях сама. Трябваше да се боря за себе си. За Каролайн. Но вече не._
	Нима тя не разбираше, че той беше нейният герой? Че той щеше да води нейните битки? Че той щеше да направи всичко по силите си, за да спаси нея и това място, което тя обичаше?
	Навярно нямаше да може да я има завинаги, но можеше да й даде това.
	И то щеше да бъде достатъчно.
	Господи. Трябваше да отмени наградата. Кутията на Пандора, която бе отворил, щеше да погуби и нея, и клуба, ако той не я затвореше. Стана, бързо навлече дрехите си и без да губи повече време, се върна в просторния кабинет.
	Сега той беше празен и Уест с благоговение и възхищение пристъпи към бюрото. Замисли се за първия път, когато тя е застанала в тази стая, момиче на колко, двайсет години? Изхвърлена от обществото заради един миг на лудост. Заради една-единствена грешка.
	И тя бе изградила империя от тук. Иззад това бюро.
	А той се смяташе за най-усърдно работещия мъж в Лондон.
	Пръстите му докоснаха попивателната хартия, сребристата писалка, която лежеше нехайно захвърлена, сякаш я бе изпуснала, бързайки да свърши някаква друга работа. Усмихна се при мисълта за неговата трудолюбива любима.
	Двамата бяха идеалната двойка.
	Дънкан не обърна внимание на тъгата, която го прониза. На изгарящия копнеж това да бъде истина. Да бъде тяхното бъдеще. Но неговите тайни бяха цял легион и той нямаше да ги стовари върху плещите й. Със заплахата да бъде разкрит. С неговото наказание.
	Със скандал. Отново.
	Извърна се и погледът му попадна върху малката купчина писма, оставени в единия край на бюрото — може би бяха десетина, последната забравена купчина от дузините идентични квадрати, които лежаха там, когато бе влязъл в стаята.
	Вдигна писмата, макар да знаеше, че не бива. Осъзнаваше, че това не е негова работа, ала някак си не можа да се възпре. Всяко писмо бе надписано с отривистия почерк, който смяташе, че е на Чейс.
	Не на Чейс. На Джорджиана.
	Писмата бяха адресирани до членове на клуба — мъже, които многократно бе виждал в казиното — някои стари, други млади, някои богати, други не чак толкова, един херцог, двама барони, трима търговци.
	Вдигна писмото, адресирано до барон Потъл.
	Плъзна пръст под печата и го отвори — в душата му пропълзя страх, — и видя един-единствен ред.
C>
	Тази нощ „Ангелът“ ще падне.
C$

>	Глава 21

	Той никога не бе виждал казиното на „Ангела“ толкова претъпкано с хора.
	Разбира се, никога не бе виждал „Ангела“ в ден като днешния. Цял Лондон се бе изсипал тук, за да присъства на това, което твърдяха, че ще бъде последната нощ на „Падналия ангел“. Слуховете и клюките се разнасяха наоколо, докато стотиците членове пристигаха, размахвайки едно и също квадратно писмо, надписано с почерка на Джорджиана.
	— Какво означава това? — прошепна млад мъж на приятелите си, насядали редом с него край масата за фараон.
	— Не знам — отвърна един от играчите. — Но съм сигурен, че нощ като тази в „Ангела“ е по-интересна, отколкото двайсет бални зали в цяла Британия.
	Това беше самата истина. Залите на игралния дом направо се пръскаха по шевовете от членове, огромни развълнувани маси от черни сака и плътни гласове, изпъстрени с няколко дузини жени, наконтени в пъстроцветни коприни — на дамите на „Падналия ангел“ тази нощ им бе позволено да бъдат в казиното, маскирани и многобройни.
	Какво планираше тя?
	Откакто бе пристигнал, той търсеше Джорджиана, след като по-рано през деня тя бе изчезнала заедно с всичките останали собственици на казиното. Когато напусна апартамента й, се запъти към залите на игралния ад, мястото беше тихо — ако не се смятаха удрянето по вратите и уличната врява.
	Уест смяташе да унищожи Чейс и да освободи Джорджиана. А вместо това бе унищожил всичко, за което тя бе работила.
	— Добра работа с наградата, Дънкан. — Мъж, когото Дънкан не познаваше, го приближи от близката маса и приятелски го потупа по рамото. — Време е да измъкнем копелето от дупката му. В крайна сметка ни стриже от години! Изненадан съм, че са те пуснали да влезеш!
	Приближи друг член.
	— Но наистина ли си готов да заложиш пет хилядарки за това? Ще те нападнат стотици хора, които ще се надпреварват да те засипват с фалшиви имена.
	Вече го бяха нападнали — всякакви предположения запристигаха в офисите му, теории, според които тайнственият Чейс можеше да бъде всеки от негово кралско височество до сина на рибар в Темпъл Бар.
	— Ще разпозная истината, когато я видя — рече той, измъквайки се от разговора.
	Разбира се, той не бе познал истината, когато я бе видял. В часовете след нейното разкритие Уест бе открил десетки признаци, които би трябвало да му подскажат, че тя беше нещо повече, отколкото изглеждаше. Че беше по-силна, по-умна, по-могъща от мъжете, които всяка нощ играеха на тези маси.
	Но той я бе подценил, както и останалият Лондон.
	В дъното на залата, край масата за зарове, съзря виконт Лангли, който със замах хвърляше зара. Ако се съдеше по одобрителните викове, които се надигнаха около него, Лангли печелеше.
	Докато си проправяше път през игралната зала към виконта, Дънкан си припомни онази нощ на терасата с Джорджиана, когато тя бе назовала Лангли като своя избор за ухажор.
	Той все още оставаше добър избор.
	Неопетнен. Благородник. Щеше да се грижи за нея.
	В противен случай Уест щеше да се погрижи той здравата да страда.
	Лангли хвърли зара. Отново спечели. Отчаянието заседна в гърдите на Дънкан. Защо този мъж печелеше, докато Дънкан несъмнено щеше да изгуби?
	Наблюдава дълго виконта, докато той не загуби, и зарът бе предаден на крупието. Дънкан сподави удоволствието, което го заля, когато чу разочарованите въздишки.
	— Лангли — рече той и виконтът изненадано се обърна към него.
	Удивлението му се засили от факта, че двамата никога не бяха разговаряли.
	Уест дръпна благородника настрани.
	— Милорд, аз съм Дънкан Уест.
	Лангли кимна.
	— Познах ви. Признавам, че съм ваш горещ привърженик. Вие спечелихте гласа ми за редицата закони, които ще разглеждаме по време на тази парламентарна сесия.
	Дънкан за миг се стъписа от комплимента.
	— Благодаря ви.
	Той щеше да подкрепи брака му, но беше ли длъжен да харесва този мъж?
	Пое дълбоко дъх и издиша, а виконтът килна глава и се приведе към него.
	— Сър, добре ли сте?
	Не.
	Никога повече нямаше да бъде добре, след като тя станеше виконтеса Лангли, но й бе обещал този момент. Тази победа.
	Ти на мене, аз на тебе.
	— Вие ухажвате лейди Джорджиана — каза той вместо отговор.
	Стъписан, Лангли отмести поглед, сетне отново го насочи към неочаквания си събеседник и Уест съзря вина в очите му. Не му хареса паузата — подтекстът в нея, сякаш Лангли в действителност не ухажваше Джорджиана.
	Всъщност му хареса.
	При това много му хареса.
	— Или греша?
	Лангли се поколеба.
	— Смятате ли да публикувате това? Забелязах с какъв подчертан интерес вашите вестници следят завръщането на лейди Джорджиана в обществото.
	— Не смятам да го публикувам, но се надявам, че моите вестници са събудили положителен интерес към събитието.
	Виконтът се усмихна.
	— Моята майка със сигурност се заинтригува от дамата.
	Заради успеха, предполагам.
	— Навярно някои биха нарекли общуването ми с дамата ухажване — отвърна Лангли накрая и Дънкан долови нотка на съмнение в думите.
	Вестникарят едва се сдържа да не изрази гръмогласно възмущението си. Нима този мъж не виждаше какво му се предлага?
	— Да не сте луд? Тя е страхотна партия. Изключителна, бих казал. Всеки мъж би се гордял да я нарече своя. Тя би могла да се омъжи за крал, ако пожелае.
	Изражението на изненада върху лицето на Лангли много скоро се превърна в предпазливо любопитство, карайки Дънкан да се почувства като истински негодник.
	Виконтът не се забави с отговора, в тона му прозвуча разбираща нотка.
	— Струва ми се, че не знатна особа като краля е този, който я желае. Тъкмо обратното.
	Очите на Дънкан се присвиха от намека. От истината в него.
	— Вие прекрачвате границата на допустимото.
	— Вероятно, но отлично знам какво е да желаеш нещо, което не можеш да имаш. Сега разбирам защо проявявате толкова силен интерес към дамата. — Лангли замълча и добави: — Ако можех, бих заменил своята титла с вашата свобода.
	Дънкан внезапно се почувства много неловко от разговора.
	— Ето къде грешите. Няма свобода в това да не си титулуван. Всъщност, ако не друго, дори има много по-малко свобода.
	Титлата носеше сигурност. Безопасност.
	Вместо това той живееше в постоянен страх да не бъде разкрит.
	И този страх винаги щеше да засенчва бъдещето му.
	Погледна виконта в очите.
	— Вие сте нейният избор.
	Лангли се усмихна.
	— Ако това е вярно, а аз не съм сигурен, че е, за мен ще бъде чест да имам дамата за съпруга.
	— И ще се грижите за нея.
	Едната вежда на виконта се повдигна.
	— Ако вие не го направите, да.
	Безочливостта на това титулувано пале изпълни Дънкан с желанието да преобърне масата за зарове. Той не можеше да се грижи за нея. Не можеше да я обремени със своя живот. С тайните си.
	А и тя не ги искаше.
	— Ами ако се оженим?
	Докато беше жив, щеше да помни онзи въпрос, изречен тихо в прегръдките му — ефимерната възможност, породена от глупава мечта. Когато изпуска последния си дъх, в затвора или увиснал на въжето, онзи въпрос щеше да бъде последната му мисъл.
	Нямаше значение, че тя не го мислеше наистина. Не и по начина, по който той искаше.
	Тя искаше титла. Искаше безопасност, удобства и порядъчен живот за дъщеря си. А той по-добре от всеки друг знаеше колко са важни тези неща. От колко много се отказваше тя заради тях.
	И Дънкан Уест щеше да й ги даде.
	Виконтът сякаш прочете мислите му.
	— Вие би трябвало бъдете този, който ще се грижи за нея.
	— И аз ще бъда — отвърна той. — Това е начинът, по който ще го направя.
	Лангли го изучава продължително, преди да кимне.
	— Тогава, ако тя е съгласна да бъде с мен, аз ще се оженя за нея.
	Дънкан възненавидя бунта, който думите предизвикаха в душата му, огромната ярост, която го заля. Желанието да прокълне Бога и този свят, задето това беше неговата съдба — да обича жената, която не можеше да има.
	Но вместо това каза:
	— Ако някога има нещо, което мога да направя за вас, милорд, моите вестници са на ваше разположение.
	Лангли се залюля на пети.
	— Може да ви посетя много по-скоро, отколкото си мислите.
	Виконтът се обърна и Дънкан остана сам в дъното на казиното, обхождайки с поглед тълпата, в очакване тя да се появи.
	— Виждам, че членството ти е било възстановено — разнесе се до лакътя му гласът на маркиз Бърн. — Така можеш да видиш плодовете на идиотското си дело, нали?
	Дънкан потръпна при думите, но не възрази. Той бе определил цена за главата на Чейс, а следователно и на това място, и на всичките му собственици.
	— Какво планира тя? — попита вместо това.
	— Знам само, че тя е на път да направи дяволски голяма грешка. Но никой не казва на Чейс как да живее.
	— Каква грешка? — попита Дънкан, без да откъсва поглед от тълпата.
	Отчаян да я открие. Да я възпре да направи това, което си бе наумила, каквото и да бе то. Той беше създал тази бъркотия, обявявайки награда за самоличността на Чейс — и той трябваше да я разчисти.
	— Тя не пожела да ни каже нищо друго. Само, че решението било нейно, което в най-добрия случай е спорно, и някаква глупост, че всички вече имаме семейства и много пари и клубът бил изпълнил своето предназначение.
	Ужас сграбчи сърцето му.
	— Тя се отказва от клуба?
	Но защо?
	— В стила на Чейс, тя всичко е премислила и завинаги е приключила с клуба — заяви Бърн с раздразнение в тона, сякаш това беше прищявка на глупаво момиче, а не унищожаването на годините упорита работа и нейните мечти.
	Дънкан яростно изруга.
	— Не бих могъл да бъда по-съгласен.
	Той нямаше да го позволи. Щеше да я спаси по друг начин. Отново я потърси в тълпата.
	— Къде е тя?
	— Познавайки Чейс, появата ще е впечатляваща. — Бърн замълча. — Не е нужно да казвам, че ако тя бъде наранена по какъвто и да било начин… ако Каролайн бъде белязана по някакъв начин от тази нощ…
	Дънкан срещна очите на маркиза.
	— Да очаквам последици.
	— Последици! — презрително изсумтя Бърн. — Ще изчезнеш от лицето на земята и никога няма да бъдеш намерен.
	— Предполагам, че са те изпратили да ми предадеш точно това послание?
	— Това и още едно — отвърна Бърн. — Не бива да й позволяваш да си отиде.
	Той изстина при думите, после му стана горещо.
	— Не те разбирам.
	Бърн самодоволно се подсмихна, но не отмести поглед от множеството.
	— Ти си най-умният човек, когото познавам, Уест. Отлично ме разбираш. Не бива да й позволяваш да си отиде.
	Само ако имаше избор.
	Тълпата ставаше все по-шумна и неспокойна — алкохолът се лееше щедро в казиното и всички маси в игралните зали бяха пълни с играчи, дирещи своя късмет. Мястото беше оживено с най-различни звуци: виковете на крупиетата, възторжените крясъци на зяпачите край масите за игри на карти, пъшканията на онези при рулетката. Като че ли чуваше плющенето на картите, докато се плъзгаха по зеленото сукно на масата за блекджек, всеки звук по-прекрасен и великолепен, отколкото някога му се бе струвал, защото сега знаеше, че е бил нейно дело… нейно творение.
	— Обаче едно не мога да не й призная — заговори Бърн, докато погледът му обхождаше казиното, пресмятайки броя на играчите пред тях. — Ако тази нощ затворим завинаги вратите на „Падналия ангел“, ще бъде с най-голямата печалба, която някога сме имали.
	— Трябва да я спра.
	Бърн повдигна вежда.
	— Признавам, надявах се, че ще решиш да го направиш. Трябва да изхранвам семейството си.
	Маркиз Бърн имаше достатъчно пари и земи, за да изхрани всички семейства в Британия, но Дънкан имаше да върши други неща и нямаше време да влиза в словен двубой с него.
	— Къде може да е тя?
	Бърн вдигна глава към стъклописа, където Луцифер се носеше устремно към самия център на казиното.
	— Ако трябва да гадая…
	Дънкан не дочака да довърши, а се впусна през тълпата, покрай масите, запътен към тежките охранявани врати в дъното на залата. Почти ги достигна, когато си чу името зад гърба, изречено от глас, който в „Падналия ангел“ беше едновременно познат и чужд.
	В крайна сметка граф Тремли не беше член на клуба.
	Дънкан го изтъкна, а Тремли се усмихна и го приближи.
	— Бях поканен тази нощ. От твоята Ана. Бяха ми казали, че е хубава, но когато я срещнеш на живо… Тя е… великолепна.
	Думите изпълниха Дънкан с ярост, не можеше да понесе мисълта Джорджиана и Тремли да дишат един и същи въздух, камо ли да бъдат в една и съща стая.
	— Какво си направил?
	— Същото, което и ти — презрително се усмихна лорд Тремли. — Разбира се, ти си действал с по-голям замах. Пет хиляди паунда за самоличността на Чейс? Мислиш ли, че той просто ще скръсти ръце и ще чака алчните орди да го открият? Аз уредих всичко.
	Уест замръзна.
	— Уредил си всичко?
	— С твоето момиче. Сключихме сделка. Беше наистина много сладко.
	Не.
	Дънкан знаеше какво предстои, преди Тремли да го изрече.
	— Тя го направи за теб, бедното създание. Мислейки, че като разкрие тайните на Чейс, ще те спаси. — Втренчи се в Уест. — И двамата знаем, че това не е вярно.
	Тя правеше това, за да го спаси.
	Тя самата му го бе казала, нали?
	Тремли не й бе оставил избор: нейния клуб или той.
	_Аз избрах теб._
	Тя бе направила своя избор, без да се поколебае.
	_Време е ти да ми вярваш._
	Той не можеше да я остави да си съсипе живота. Не можеше да й позволи да се откаже от този свят, който бе изградила с толкова труд. Нещо глождеше едно кътче на ума му — нещо, което не пасваше добре. Нейният план — ако беше публично разкритие — нямаше да помогне на Тремли. Ако целият свят узнаеше самоличността на Чейс, Тремли все още щеше да бъде в ръцете на „Ангела“, който знаеше тайните му.
	Но сега графът знаеше как да накара Джорджиана да играе по свирката му.
	И Тремли щеше да го направи. Щеше да държи Джорджиана и това място под контрол със същата проста заплаха, която цял живот бе висяла над главата на Дънкан.
	Но на Дънкан вече му бе дошло до гуша.
	Той бе живял години с очакването Тремли да докладва за престъпленията му, да го изпрати в затвора, да го качи на бесилото. Беше прекарал години да трупа богатство и да печели влиятелни връзки, за да има кой да се погрижи за Синтия, ако това някога се случи. Бе раболепничил, бе се унижавал и се бе подчинявал на заповедите на Тремли.
	Но дотук.
	Отвори уста, за да го заяви на графа, когато в залата се надигна какофония от викове в другия й край, където стоеше Джорджиана, облечена от главата до петите в алено, извисяваща се върху масата с рулетката. Зад нея се виждаше падащият Луцифер.
	Тя щеше да го направи.
	— Джентълмени, джентълмени! — извика и вдигна ръце, за да им даде знак да се усмирят. — И дами! — каза и погледна към малката група маскирани жени в дъното.
	Един от мъжете в казиното се протегна към пантофката й. Уест вече се спусна натам, за да смаже червея, когато тя стъпи върху китката на мерзавеца, изтръгвайки силен вик от устата му.
	— О! — възкликна тя със сияйна усмивка. — Моля да ме извините, лорд Денсмор. Не знаех, че ръката ви е толкова близо до крака ми.
	Дънкан спря, а около него избухна взрив от мъжки смях, когато тя продължи:
	— Всички ние сме толкова щастливи, че се присъединихте към нас за това, което ще бъде една изключително поучителна вечер.
	Мамка му!
	Тя щеше да го направи.
	Той се движеше срещу нея, но тълпата беше гъста и не помръдваше. Това в крайна сметка беше необичайното събитие, което очакваха.
	— Както знаете, нашият приятел Дънкан Уест обяви награда за разкриването на самоличността на Чейс…
	Уест застина, когато думите й бяха посрещнати от дружен хор от дюдюкания, свиркания и викове. Неколцина мъже наблизо го потупаха по гърба.
	— Тя ти е хвърлила око, Уест — прошепна един мъж.
	— Ние не се съмняваме, че много скоро един от вас, смел джентълмен с предприемчив и авантюристичен дух ще открие истината за основателя на „Ангела“. — Тя замълча. — Все пак пет хиляди паунда са голяма сума за една разнородна и весела тайфа като вас, която толкова добре умее да пръска пари.
	Последва още смях, но Дънкан не му обърна внимание, отчаян да стигне до нея. Да я спре, ако можеше.
	— Но ние тук вярваме в справедливостта! Или поне вярваме, че парите трябва да текат към нашите джобове, а не навън от тях! И така, настана време за истината… — Тя замъча за по-драматичен ефект и той осъзна, че няма да успее да стигне навреме до нея. Джорджиана разпери широко ръце. — Аз съм Чейс!
	Не му бе хрумвало, че те няма да й повярват, но когато след заявлението се надигна буря от оглушителен смях, той осъзна как можеше да я спаси, и нея, и клуба, как можеше завинаги да освободи всички тях.
	Колко пъти тя му го бе казвала?
	Хората вярват в това, в което искат да вярват.
	А нито един от присъстващите тук мъже не искаше да вярва, че Чейс беше жена.
	Той се промуши до близката маса за игра на фараон, качи се отгоре й и се изправи с лице към своята безстрашна любима.
	— Няма да платя, докато не представиш доказателство за думите си, Ана! — извика й с лека нотка на присмех в гласа. Огледа залата. — Някой друг желае ли да направи изявление? Ще повторя думите си в това грандиозно място, изградено от Чейс. Пет хиляди паунда за самоличността му. Ще платя още тази нощ.
	Млъкна и мислено се замоли един от бизнес партньорите й да е достатъчно умен, за да разбере какво се опитваше да направи.
	Пръв се изправи Крос, покатервайки се върху масата с рулетката.
	— Предполагам, че няма да повярвате, че аз съм Чейс, нали, господин Уест?
	Дънкан поклати глава.
	— Не, няма.
	— Нито пък аз? — Темпъл беше покачен върху масата за блекджек в другия край на залата. Протегна се и издърпа съпругата си горе до себе си. — Може би е херцогинята?
	— Аз съм Чейс! — провикна се нейна светлост.
	И всички отново прихнаха.
	Един по един мъжете и жените, близки до Джорджиана, се обявяваха за Чейс от всички страни на помещението. Членовете на охраната, икономът, Бърн, крупиетата, жените, които работеха в игралните зали на „Ангела“. Двама лакеи. И френската готвачка на клуба някак си бе чула глъчката, бе излязла от кухнята, бе се покатерила на масата с рулетката и сега триумфално обяви:
	— Ла Шас!
	Всеки път, когато някой извикаше към присъстващите своето дръзко и твърдо: „Аз съм Чейс!“, играчите се смееха и Чейс се превърна в мит. Легенда.
	Защото със сигурност нямаше един-единствен Чейс, не и след като всички тези хора признаваха, че са мъжът зад витражния прозорец, наблюдаващ царството си от своя трон високо над техния свят.
	Дънкан погледна към Джорджиана, която стоеше недоумяваща върху своята маса, наблюдавайки как нейният свят я брани. Без никакво колебание.
	Срещна погледа му и той видя сълзи да блестят в прекрасните й очи. Искаше да прескочи от маса на маса, за да стигне до нея, да й каже колко много е обичана. Да й каже колко е невероятна.
	— Не! — изкрещя граф Тремли от мястото си и Дънкан се извърна, за да види как побеснелият от ярост мъж се опитваше да се добере до него. — Това не е вярно! — извика Тремли и гласът му се извиси писклив и носов, докато се катереше върху друга маса с лице към него. — Ти играеш тази игра със своята курва, за да запазиш в тайна своята история!
	При гневните думи на графа в казиното се възцари тишина.
	Сърцето на Дънкан започна да бумти в гърдите му, когато Тремли се извърна към присъстващите.
	— Питали ли сте се кой е този мъж, който владее вашите вестници? Откъде е дошъл? Как се е издигнал?
	Дънкан погледна към Джорджиана, взря се в широко отворените й ужасени очи, знаейки, че това беше краят — Тремли щеше да разкрие миналото му и той щеше да изгуби всичко.
	И странно, докато чакаше секирата да се стовари върху главата му, единствената му мисъл беше, че Джорджиана е спасена.
	Тремли зададе последния си въпрос.
	— Как се казва?
	Думите отекнаха в тишината на залата.
	Дънкан не откъсваше поглед от Джорджиана, готов за това, което щеше да последва, и затова го предугади, когато тя отвърна, яркочервените й устни бяха извити в дръзка усмивка, която не достигаше очите й.
	Очи, изпълнени със страх.
	— Не ни казвайте, че името му е Чейс, милорд.
	И само с едно точно премерено изречение, тя накара казиното да избухне в дружен смях. Неговата красива, блестяща любима. Тя го бе спасила. Така както и той я бе спасил пред целия свят, в който само те двамата го знаеха.
	Побеснял от оглушителния смях, Тремли бръкна в джоба на сакото си, измъкна пистолет и го насочи към Уест.
	— Ще приключа с теб!
	Смехът секна в мига, в който Тремли извади пистолета, бързо заменен от шок.
	Единствената мисъл на Джорджиана беше за Дънкан.
	Не го бе спасила току-що, за да го изгуби. Погледна през помещението към Бърн и Темпъл. Двамата се насочиха към мястото, където стоеше Тремли, но бяха прекалено далече, а клубът беше прекалено претъпкан. Никога нямаше да стигнат навреме до него.
	Дънкан вдигна ръце във въздуха.
	— Милорд — рече той, — вие не искате да направите това!
	Тремли се разсмя.
	— На този свят има много малко неща, които искам повече от това. Как се осмеляваш да мислиш, че можеш да използваш моите грехове срещу мен? Не ти ли хрумна кой съм аз?
	— Знам кой си ти — отвърна Дънкан. — Мнозина го знаят. Всички присъстващи тук. И ако ме убиеш, те ще го знаят.
	— Но няма да ги е грижа.
	— Мисля, че ще ги е грижа — заяви Джорджиана, удивена, че бе способна да прикрие страха в гласа си.
	Ужасена, че той ще бъде застрелян.
	Ужасена, че можеше да изгуби Дънкан, преди да е имала възможността да му каже колко много го обича.
	Ужасена от живота без него.
	Тремли насочи оръжието към нея. Джорджиана никога в живота си не бе изпитвала по-голяма благодарност, задето Дънкан вече не е застрашен.
	— Тях със сигурност няма да ги е грижа, ако убия теб.
	— Не! — изкрещя Дънкан високо и ясно, треперещ от гняв и с ъгълчето на окото си Джорджиана видя как се спусна към графа, скачайки от маса на маса.
	Младата жена се втренчи в дулото на пистолета, питайки се дали Тремли имаше смелостта да дръпне спусъка. Питайки се кой щеше да се погрижи за Каролайн, ако бъде убита.
	Питайки се кой щеше да обича Дънкан, ако бъде убита.
	Съжалявайки, че не бе имала куража да му каже, че го обича. Само веднъж.
	— Кажете ми, милорд! — Силен и ясен глас отекна редом с Джорджиана и тя се извърна, за да види маскирана жена, изправена върху масата зад Дънкан. — Кого ще го е грижа, ако аз убия теб, презряно продажно копеле?
	Беше лейди Тремли.
	Джорджиана позна гласа в частицата от секундата, преди Дънкан да скочи и да връхлети върху Тремли, а в огромната зала отекна изстрел.
	Тремли и Дънкан паднаха на пода, а Джорджиана тутакси се раздвижи и се насочи към тях, сърцето й се качи в гърлото, преди двамата да се стоварят на пода.
	Тълпата подивя, всички крещяха и се опитваха да се разпръснат, едва не се стъпкаха един друг в бързината да се махнат по-далече от оръжието и сцената на убийството. Джорджиана не можеше да намери Дънкан — заради дима от пистолета и множеството хора тя не можеше да го види.
	Тя полетя над масите, скачайки от масата с рулетката върху масата за фараон, от масата за блекджек върху масата за зарове, прекосявайки казиното до мястото, където любимият й стоеше само допреди минути.
	Молейки се да е жив.
	Когато го намери, той лежеше по гръб, със затворени очи. Тя скочи долу до него и изкрещя името му.
	— Не… — прошепна, докато пръстите й трескаво разкопчаваха копчетата на сакото му. — Не, не, не, не.
	Думата се превърна в нейната молитва, когато плъзна ръце под дрехата, отметна реверите, търсейки кръв или рана. Или каквото и да било.
	Той улови ръката й.
	— Спри.
	Дъхът й секна.
	— Ти си жив.
	Той отвори очи.
	— Жив съм.
	Джорджиана избухна в сълзи.
	— О, любима — промълви Уест и я притегли в прегръдките си. — Не. Не плачи. — Притисна устни в слепоочието й. — Исусе! — прошепна в косата й. — Ти си великолепна! Ти ме спаси, мое прекрасно, божествено момиче!
	— Мислех, че си мъртъв — изхълца тя.
	Той поклати глава.
	— Не съм. — Погледна покрай нея и откри неподвижното тяло на Тремли, лежащо наблизо. — Дамата е отличен стрелец.
	Тремли беше мъртъв.
	Дънкан оправи сакото си и за кратко опипа джобовете му, преди да се извърне и да се огледа.
	— Какво има? — попита тя.
	Той се наведе и вдигна нещо от килима.
	— В отчаяната си бързина да ме докоснеш, ти едва не затри моето най-ценно притежание.
	Изправи се и размаха перото.
	Нейното перо.
	Отскубнато от главата й през онази първа нощ, когато се срещнаха като Джорджиана и Уест на бала на Уъртингтън.
	Сълзите й отново потекоха, когато го видя да пъха перото във вътрешния джоб на сакото, до сърцето му. Той се пресегна към нея и изтри сълзите от страните й.
	— Не плачи, скъпа. Аз съм добре. Жив и здрав. Тук.
	Но за колко дълго?
	— Мислех, че той ще те убие — промълви тя, ненавиждайки звука на думите, цялото й тяло бе вледенено и изтръпнало при мисълта, че едва не го бе изгубила. — Мислех, че ще те изгубя.
	— Той не ме уби — увери я той. — И ти никога няма да ме изгубиш. В този свят за мен съществува само една жена. Завинаги.
	Тя го обичаше. Трябваше да му го каже.
	Но той сочеше към лейди Тремли.
	— Обаче тя уби него. Може би трябва да направим нещо, за да я спасим от бесилката?
	Да. Това беше нещо, което беше длъжна да направи.
	Ана се изправи и цялата зала притихна, всички до един бяха стъписани от тазвечерните събития, но никой повече от лейди Тремли, която изглеждаше напълно шокирана от факта, че бе убила съпруга си.
	И това беше убийство. Лорд Тремли вече изстиваше, когато собствениците на „Падналия ангел“ се спогледаха. Нещо трябваше да бъде направено, защото, ако някога бе съществувал човек, заслужаващ да бъде убит, това беше той.
	Джорджиана огледа смълчаната зала и най-после реши да поеме контрола. Качи се върху масата с рулетката.
	— Не би трябвало да ви напомням, че пазим информация за всеки един от вас.
	Темпъл тутакси разбра какво казваше тя и също се качи върху една игрална маса.
	— Ако се разчуе само една-едничка дума за това, което се случи тук тази нощ…
	Бърн също се покатери на близката маса.
	— Не че нещо се е случило тук тази нощ…
	— Нищо, освен очевидна самозащита — вметна Джорджиана.
	— И разбира се, спасяването на двама невинни души от смърт — изтъкна Дънкан, присъединявайки се към нея.
	На свой ред Крос подхвана от мястото си в залата:
	— Но ако нещо се е случило и информацията за това излезе от това помещение, всяка една от тайните ви…
	— На всички до един, без изключение… — уточни Джорджиана.
	Дънкан се изкачи до нея и довърши:
	— … ще бъдат отпечатани в моите вестници.
	За секунда настана тишина, докато думите отекнаха в залата и членовете на „Падналия ангел“ си припомняха защо бяха дошли в това място, където членският им внос се заплащаше с тайни.
	Заради хазарта.
	Игрите се подновиха почти незабавно.
	Джорджиана и Дънкан слязоха на пода и се отдалечиха от игралните маси. Когато се приближиха до една от стените в другия край, той се спря, сведе поглед към нея и й се усмихна, а тя вдигна глава и също му се усмихна в отговор.
	Тремли беше мъртъв. А Дънкан беше жив.
	Жив и свободен. Повече нямаше да се страхува за бъдещето си.
	Заплахите бяха умрели с мъжа, който ги отправяше.
	Той се наклони и прошепна в ухото й:
	— Ние сме страхотен екип, любима.
	И това беше истина.
	Тя пое дълбоко дъх, ужасът все още я караше да тръпне.
	— Мислех, че той ще те убие — повтори младата жена. — И аз нямаше да имам възможност да ти кажа, че…
	Нещо се мярна в очите му. Нещо като удоволствие, бързо прогонено от съжаление. От загуба.
	— Недей — прошепна той, целувайки слепоочието й. — Не ми казвай, че ме обичаш. Не съм сигурен дали ще мога да го понеса, когато си тръгнеш.
	Когато тя си тръгнеше.
	Този момент неминуемо щеше да настъпи и всичко, което се бе случило днес с Ана и Чейс… нямаше да повлияе върху Джорджиана. Утре тя все още щеше да се нуждае от благоприличие.
	Утре пак трябваше да мисли за Каролайн.
	Титлата. Отговорността. Чейс, Ана и Уест бяха спасени… но Джорджиана все още беше жена със скандално минало.
	Опита се да не мисли за болката в гърдите, която я прониза, когато осъзна правотата на думите му. Че нищо от това нямаше значение.
	Тази нощ всичко се бе променило. И някак си всичко си бе останало същото.


>	Глава 22

	Две сутрини по-късно Джорджиана се събуди в леглото си в дома на брат си, обгърната от уханието на цветя, с лицето на дъщеря й, надвесено над нея.
	С дълбока, постоянна тъга, която се бе загнездила в гърдите й и не я напускаше, откакто преди две вечери Дънкан Уест си бе тръгнал от „Падналия ангел“.
	И не показваше никакви призраци, че ще я напусне.
	— Нещо се е случило — рече Каролайн, застанала до леглото. — И аз мисля, че ги трябва да знаеш.
	Хиляди неща се бяха случили. Нейният клуб беше спасен. Самоличността й бе опазена. Заедно с останалите й тайни. Предателят беше убит, съпругата му спасена и вече на път към Йоркшър, за да изгради нов живот за себе си.
	И Джорджиана бе познала любовта, преди да се подчини на неизбежното и да й обърне гръб.
	Но не мислеше, че Каролайн имаше предвид някое от тези неща.
	Джорджиана седна в леглото и се отмести, за да направи място за дъщеря си, която не пожела да се покатери при нея, което беше рядкост.
	— Какво се е случило? — Тя протегна ръка и докосна розовата роза, забучена нехайно в косата на момичето. — И откъде се взе това?
	Зелените очи на Каролайн се разшириха от вълнение, когато докосна розовата пъпка.
	— Получи цветя. Много цветя. — Вдигна ръката на майка си. — Ела. Трябва да видиш.
	Джорджиана облече дрехи не за да впечатлява, а в които се чувстваше удобно — бричове и фина ленена риза, преди Каролайн да я поведе надолу по стълбището към трапезарията, където я очакваха дузина букети.
	Две дузини. Повече. Рози, божури, лалета и зюмбюли — пъстра палитра от цветове и форми.
	Дъхът й секна и за миг тя си помисли, че може би са от Дънкан.
	Но после погледът й попадна върху белите рози, подредени във формата на кон. Повдигна вежди.
	— Нещо друго случило ли се е?
	Каролайн се усмихна, добивайки доволното изражение на котка, докопала купичката със сметана.
	— Има друга карикатура. — Вдигна вестника, оставен до чинията на Джорджиана. — Този път е хубава.
	Сърцето на Джорджиана се сви от лошо предчувствие. Дълбоко се съмняваше, че една карикатура може да бъде „хубава“.
	Но грешеше.
	Там, на първа страница на „Лондонски вести“, имаше рисунка, едновременно позната и изцяло непозната. Жена бе яхнала кон, облечена в красив тоалет, достоен за кралица, дългата й коса се стелеше по гърба. Зад нея се виждаше усмихнато момиче в елегантна премяна, възседнало дорест жребец.
	Но докато последната карикатура изобразяваше Джорджиана и Каролайн, страдащи от презрението на семейството и обществото, тази беше съвсем различна. На тази рисунка те бяха заобиколени от мъже и жени, паднали почтително на колене, сякаш бяха поданици, даващи обет за вярност пред своите кралици.
	Заглавието на карикатурата гласеше:
C>
	Прекрасните дами на белите си коне, завоюващи сърцата на лондончани!
C$
	Повечето от изобразените бяха мъже, някои в униформи, други в официално облекло. Вниманието на Джорджиана бе насочено към един от мъжете, застанал отзад. Ако не го беше разпознала по правия нос и русата коса, щеше да го познае по перото, подаващо се от вътрешния джоб на сакото му.
	Перото, което бе измъкнал от косата й.
	Перото, което бе спасил, когато едва не бе убит в „Падналия ангел“.
	Наистина беше много хубава карикатура.
	— Мисля, че сме ние — рече Каролайн.
	Гордост и удоволствие се преливаха в младежкия й глас.
	— Мисля, че си права.
	— Макар да не съм сигурна защо нося котка.
	В очите на Джорджиана запариха сълзи, когато си спомни деня, в който се разхождаха в Хайд Парк. Денят, в който бе казала на Дънкан, че иска дъщеря й да има нормален живот.
	— Защото момичетата имат котки.
	Каролайн примигна.
	— Добре. Ами освен това мисля, че точно заради това пристигна конят от бели рози. Въпреки че ми изглежда малко прекалено.
	Джорджиана се засмя с плувнали в сълзи очи.
	— Струва ми се, че си права.
	Изглежда, не можеше да възпре проклетите неща.
	— Това е много красива карикатура, не мислиш ли? — Каролайн я погледна. Забеляза. — Майко?
	Джорджиана избърса сълзите от страните си, опитвайки се да ги омаловажи с усмивка.
	— Глупаво е — промълви, поемайки дълбоко дъх. — Но е много мило от страна на господин Уест.
	Каролайн замислено присви очи.
	— Мислиш, че е от господин Уест?
	Беше сигурна. Но вместо това каза:
	— Това е неговият вестник. — Сведе поглед към дъщеря си и розата в косата й. Наведе се и я целуна по темето, напомняйки си, че точно на това бе посветила живота си. На това момиче. На нейното бъдеще. — Да видим ли кой ги е изпратил?
	Каролайн отиде да събере всички картички, придружаващи букетите, а Джорджиана отново плъзна пръст по карикатурата, спускайки го по края на рамото на Дънкан и по ръкава. Той се бе изобразил в карикатурата.
	Въпреки че се бе отказал от нея, макар да й бе дал всичко, което тя си мислеше, че желае от самото начало, той я бе почел с любовта си.
	Само че сега тя не желаеше нищо от това.
	Каролайн се върна с картичките и двете започнаха да ги преглеждат. Всички бяха изпратени от уважавани личности. Герои от войната. Аристократи. Джентълмени.
	Нито една не беше от вестникар.
	Тя все по-трескаво отмяташе картичките, сърцето й се изпълваше с разочарование, като наближаваше края на купчината. Надяваше се, че поне един от букетите е от него. Надяваше се, че не я е заличил напълно от живота си. Знаеше, че го бе сторил.
	_Не ми казвай, че ме обичаш. Не съм сигурен дали ще мога да го понеса, когато си тръгнеш._
	Трябваше да му каже. От самото начало. От първия миг, в който го бе обикнала. Трябваше да му каже истината. Че го обичаше. Че ако можеше да избира живота си, бъдещето, своя свят… щеше да бъде с него.
	На вратата се почука и икономът на брат й влезе.
	— Милейди?
	Думите прозвучаха с лека нотка на неодобрение, както винаги. Скованият иконом на брат й не се вълнуваше от навика й да предпочита панталоните пред роклите, когато си беше у дома. Но в интерес на истината никой не идваше да я посети.
	Тя се извърна към мъжа, в гърдите й избуя надежда.
	— Да?
	— Имате посетител.
	Той беше дошъл.
	Джорджиана стана и изхвръкна от стаята, отчаяно копнееща да го види. Насочи се към мъжа, застанал в преддверието с шапка в ръка. Спря.
	Не беше Дънкан.
	Виконт Лангли се извърна към нея, очите му удивено я изгледаха.
	— О — промълви тя.
	— Именно — приветства я той.
	Икономът се прокашля.
	— Обикновено се изчаква гостът да бъде отведен в приемната.
	Тя погледна прислужника.
	— Аз ще приема виконта тук.
	Икономът явно остана недоволен, но безшумно се изнесе. Тя насочи вниманието си към Лангли.
	— Милорд — рече и леко се поклони.
	Той слисано я зяпаше.
	— Знаете ли — подхвана, — никога не съм виждал жена в панталон да се покланя. Изглежда някак си абсурдно.
	Джорджиана прокара длани по бедрата си и леко му се усмихна.
	— Панталоните са по-удобни. Не очаквах…
	— Ако позволите. — Той вдигна вестника, който държеше в ръка. — Би трябвало да очаквате. Вие сте новината във висшето общество. Предполагам, че съм първият от многобройните посетители.
	Тя срещна погледа му.
	— Не съм сигурна, че искам да бъда каквото и да било във висшето общество.
	— Малко сте закъснели. Ние, разбира се, ви обявихме за една от нас след две седмици на пълно обожание в нашата преса.
	Тя замълча. Сетне додаде:
	— В такъв случай, предполагам, че можем да възкликнем „ура“?
	— Ура, естествено. — Виконтът се засмя. — Ние никога не сме си падали по церемониите.
	Тя поклати глава.
	— Не, милорд.
	Лангли се усмихна и се приведе.
	— В такъв случай, след като това е вярно и вие носите панталони, мисля, че можем да подминем официалностите.
	— Бих се радвала — усмихна се Джорджиана.
	— Дойдох, за да ви помоля да се омъжите за мен.
	Лицето й посърна. Нямаше намерение да издава чувствата си, но не успя да ги прикрие. Всъщност точно това беше желала от самото начало. Този мъж беше грижливо избран заради съвършения баланс между необходимост и благоприличие.
	Но внезапно й се прииска в един брак да има повече, много повече от тези неща. Искаше партньорство, доверие, отдаденост. И любов.
	И страст.
	Искаше Дънкан.
	— Виждам, че не сте въодушевена.
	— Не е това — отвърна тя и очите й отново се наляха със сълзи, преди да успее да ги спре.
	Побърза да ги изтрие. Какво, по дяволите, ставаше с нея през последните четиресет и осем часа?
	Той се усмихна.
	— Ах, казвали са ми, че някои жени плачат, когато им предлагат брак. Но обикновено това е от щастие, нали? Тъй като не съм нито жена, нито врял и кипял в брачните предложения…
	Гласът му заглъхна.
	Тя се засмя през отново напиращите сълзи.
	— Уверявам ви, милорд, че аз също не съм вряла и кипяла в брачните предложения. Което и е първопричината да се озовем в тази бъркотия, не забравяйте.
	Той дълго остана мълчалив, сетне разпери ръце, сочейки мраморния под.
	— В такъв случай да падна ли на коляно?
	Младата жена поклати глава.
	— О, не бих желала. — Замълча. — Простете. Развалям всичко.
	— Знаете ли, не мисля, че го правите — каза виконтът нежно и пристъпи към нея. — Струва ми се, че просто днес не ви е точно до моето брачно предложение.
	— Не е вярно — излъга тя, представяйки си на негово място друг по-висок, по-русокос, по-съвършен мъж.
	— Мисля, че е. Всъщност мисля, че ви се иска аз да бях друг мъж. Напълно различен. Без титла. Блестящ. — Тя впери поглед в него. Откъде бе разбрал? Той се залюля на пети. — Само не проумявам защо ще се задоволите с мен, когато можете да имате него.
	Тя знаеше какво да отвърне на това. Наистина оплескваше всичко.
	— Да се омъжа за вас, не означава да се „задоволя“, милорд.
	Лангли се усмихна.
	— Разбира се, че означава. Аз не съм Дънкан Уест.
	Нямаше смисъл да лъже или да се прави, че не разбира. Не и пред този мъж, който заслужаваше уважение.
	— Откъде разбрахте?
	— Ние членуваме в един и същи клуб. Той дойде при мен. Каза ми да се оженя за вас. — Джорджиана се извърна, но дори и да искаше, не можеше да спре да слуша. — Възхвали качествата ви. Увери ме, че ще бъда изключително щастлив да ви имам за своя съпруга. В крайна сметка и двамата знаем, че нашият брак ще бъде по взаимна изгода. По-добри бракове са се основавали на по-малко. — Тя отново насочи поглед към него. — И след това се случи най-странното нещо.
	— Какво беше то? — попита Джорджиана, цялата в слух, отчаяно желаеща да чуе следващите му думи.
	— Видях колко силно го обичате.
	В главата й зазвъняха предупредителни звънчета.
	— Нямам представа какво искате да кажете.
	Той отново се усмихна.
	— Не се тревожете. Всички имаме своите тайни. И имайки предвид коя сте, когато не сте тук, облечена в панталон, отлично знаете моите.
	Сега беше моментът да ги използва. Когато трябваше да го заплашва и манипулира, докато не получи това, което искаше. Но Чейс вече не беше безмилостен. Всъщност в този момент сърцето на Джорджиана се сви от мъка по този благороден мъж, когато той додаде:
	— И аз съм изпитал тъгата да знаеш в сърцето си, че никога няма да можеш да имаш това, което най-отчаяно желаеш.
	Сълзите отново се затъркаляха по страните й.
	— Какво искате вие, милейди? — попита Лангли.
	— Не е важно — отвърна тя с едва доловим шепот.
	— Има нещо, което не разбирам — продължи той. — Защо си забранявате щастието?
	— Не е точно така — опита се да обясни тя. — Аз не си го забранявам. Аз просто съм длъжна да направя това, което е нужно, за да съм сигурна, че на моята дъщеря нищо никога няма да й бъде забранено. Давам й възможност да има това, което тя иска.
	По съвършеното лице на Лангли се изписа разбиране, но преди да успее да отговори, някой друг го стори:
	— Тогава защо не попиташ мен какво искам?
	Джорджиана се извъртя и видя Каролайн да стои на прага на трапезарията със сериозно изражение.
	— Продължавай — подкани я дъщеря й, — попитай ме.
	— Каролайн… — поде тя.
	Момичето излезе от стаята и се отправи към нея.
	— През целия ми живот ти си вземала решенията вместо мен.
	— Твоят цял живот — изтъкна Джорджиана — са точно девет години.
	Каролайн сбърчи вежди.
	— Девет години и три месеца — поправи майка си, преди да продължи: — Ти ме изпрати да живея в Йоркшър, после ме доведе тук, в Лондон. Нае най-добрите гувернантки, насади ме с куп придружителки. — Замълча. — Купи ми хубави дрехи и още по-хубави книги. Но нито веднъж не ме попита какво бих искала аз.
	Джорджиана кимна, припомняйки си собственото детство, когато винаги я бяха глезили, давайки й всичко, което би могла да си пожелае, но никога възможност да избира. И затова, когато най-сетне имаше възможност да избира, тя го бе направила, без да се замисли.
	— Какво би искала?
	— Ами — момичето пристъпи по-близо. — Тъй като искам, когато порасна, да се омъжа по любов, бих желала и ти да направиш същото. — Извърна се към Лангли. — Не се обиждайте, милорд, сигурна съм, че вие сте много добър и мил човек.
	Той наклони глава с усмивка.
	— Не се обиждам.
	Каролайн насочи вниманието си към Джорджиана.
	— През целия ми живот ти си ми показвала, че не бива да позволяваме на обществото да ни диктува как да живеем. Че не бива да позволяваме на останалите да определят нашия път. Ние избираме различни пътища, по които да поемем. Ти ни доведе тук, макар да знаеше, че това ще бъде предизвикателство. Че те ще ни се смеят. Че ще ни отхвърлят.
	Тя поклати глава.
	— Какво да си мисля, ако ти се омъжиш за някого, когото не обичаш? Заради титла и благоприличие, които аз не желая? Заобиколена съм от жени, които сами са проправили своя път в живота, а ти смяташ, че е добра идея да ме заставиш да поема по този?
	Сега Джорджиана заговори:
	— Аз мисля, че това е лесният път, скъпа. Искам да бъде лесно за теб.
	Каролайн извъртя очи.
	— Прости ми, майко, но това не звучи ли ужасно отегчително?
	При тези думи Лангли избухна в смях, но тутакси доби сериозно изражение, когато и двете го погледнаха.
	— Извинете, но тя е права. Наистина звучи ужасно отегчително.
	Бог беше свидетел, че наистина беше.
	Ала Джорджиана не се предаваше.
	— Но ако се влюбиш, ако пожелаеш аристократ, ще ти е нужно уважавано семейство, каквото една титла осигурява.
	— А ако се влюбя в аристократ, той няма ли да ми даде титлата, която искам?
	Отлично попадение на едно деветгодишно момиче.
	Джорджиана срещна сериозния зелен поглед на дъщеря си.
	— Откъде се пръкна ти?
	Каролайн се усмихна.
	— От теб. — Вдигна купчината картички, пристигнали със сутрешните цветя. — Ти искаш ли да се омъжиш за някой от тези мъже?
	Джорджиана поклати глава.
	— Не искам.
	Каролайн кимна към Лангли.
	— Искаш ли да се омъжиш за него? Извинете ме, милорд.
	Той развеселено махна с ръка.
	— Няма за какво, аз доста се забавлявам. — Извърна се към Джорджиана. — Вие искате ли да се омъжите за мен?
	Джорджиана се засмя.
	— Не. Простете, милорд.
	Той сви рамене.
	— Не го приемам лично. Аз също не желая да се женя за вас.
	— Майко — тихо заговори Каролайн, — има ли някой, за когото искаш да се омъжиш?
	Имаше, разбира се. Имаше един мъж в къща почти в другия край на Лондон, за когото отчаяно искаше да се омъжи. Когото безгранично обичаше.
	Замисли се за карикатурата, за Дънкан, паднал на колене, за перото, подаващо се джоба му. Дъхът й заседна в гърлото й.
	— Да — призна тихо. — Много бих искала да се омъжа за някой друг.
	— И той ще те направи ли щастлива?
	Джорджиана кимна.
	— Вярвам, че да. От цялото си сърце и душа.
	Каролайн се усмихна.
	— Тогава не мислиш ли, че си длъжна да дадеш пример на дъщеря си? И да сграбчиш щастието си?
	Джорджиана мислеше, че идеята е много добра.
	Изглежда, в крайна сметка деветгодишните знаеха доста неща за живота.


	Той бе преплувал цял океан в басейна си, откакто я бе оставил.
	Всеки път, когато му минеше мисълта да отиде при нея, да я измъкне от леглото й, да я отнесе в прегръдките си през нощта и да я държи заключена, докато тя не осъзнае, че планът и е пълен идиотизъм; да я люби, докато не осъзнае, че той беше мъжът, за когото трябваше да се омъжи, а благоприличието, скандалът и проклетата аристокрация да вървят по дяволите, отиваше да плува.
	Но целият покой и безкрайното удоволствие, царящи в това място, преди да срещне Джорджиана, сякаш завинаги си бяха отишли. Сега всеки сантиметър от този басейн му напомняше за нея, застанала — висока, горда и красива — в неговото царство. Щом прекосеше помещението, я виждаше извисена до огъня; щом докоснеше ръба на басейна, за да се оттласне за следващата дължина, пред погледа му изникваха краката й, люлеещи се във водата; докато се увиваше в кърпата и се отправяше към спалнята си, усещаше прекрасната й мека кожа, топла и подканваща; щом вдигнеше поглед към небето през стотиците стъклени панели, Дънкан съзираше усмивката й.
	И навсякъде с болезнена острота усещаше отсъствието й.
	Докосна ръба на басейна и се обърна. За да преплува нова дължина.
	От два дни плуваше с надеждата да се изтощи докрай, да я заличи от ума си, като спираше само за да яде и спи, макар че и сънят почти не го спохождаше, защото, щом затвореше очи, отново виждаше нея. Единствено нея.
	Винаги нея.
	Десетки пъти се възпря да отиде при нея, защото не знаеше какво да й каже. За стотен път съчини малка реч, изпълнена с красиви думи, за да я убеди, че тя греши. Че той беше правилният избор, а останалият свят нямаше никакво значение.
	И за хиляден път съжали за решението си да я възпре да му каже, че го обича. Трябваше да я остави да изрече думите.
	Може би щеше да намери утеха в тях.
	Може би.
	Но по-вероятно беше да ги повтаря отново и отново, докато ги намрази.
	Така че навярно това беше по-добре.
	Загреба във водата, раменете го боляха от движенията. В края на дължината със затворени очи той се протегна, напипа стената на басейна и се отпусна по гръб. Надяваше се, че засега това беше достатъчно, отметна глава назад, оставяйки водата за последен път да се стече по лицето и косата му, преди да излезе от басейна.
	Отвори очи и погледът му попадна върху чифт кафяви ботуши, застанали на крачка от него. Вдигна глава и сърцето му заблъска в гърдите.
	Джорджиана.
	Тя се взираше в него със сериозно изражение.
	— Може ли да ти кажа сега?
	— Как дойде до тук?
	— Лангли ме докара — отвърна тя, преди да повтори: — Сега мога ли да ти кажа?
	— Да ми кажеш какво?
	Тя се отпусна на колене, после се подпря на ръце и се приближи към него.
	— Може ли да ти кажа, че те обичам?
	Той се пресегна към нея, сграбчи я за тила и я притегли към себе си.
	— Не можеш — отвърна, докато сърцето му заплашваше да изхвръкне от гърдите. — Не и ако нямаш намерението да го казваш всеки ден. Завинаги.
	Тя се усмихна.
	— Това зависи от теб.
	Дънкан надникна в очите й, опитвайки се да отгатне думите й. Опитвайки се да потисне надеждата, че тя бе казала това, което той си мислеше.
	— Джорджиана… — прошепна, възхитен от начина, по който името й се изтърколи от езика и устните му.
	— Разбираш ли, не мога да го казвам всеки ден, ако сме разделени. — Гласът й пресекна и той се изпълни с безумното желание никога да не я пуска от прегръдките си. — Така че, ако ме искаш…
	— Не.
	Надигна се от басейна, пресичайки думите й. Тя ахна, когато водата се оттече по него, образувайки локва до ръба на басейна, намокри панталона и несъмнено завинаги съсипа ботушите й.
	Дънкан се озова на колене редом с нея и извърна лицето й към себе си.
	— Ти крадеш моите реплики. — Взе ръцете й в своите. — Кажи ми пак.
	Тя срещна погледа му и той спря да диша, прочел истината в красивите й кехлибарени очи.
	— Обичам те.
	— Негодник без титла, какъвто съм аз?
	— Развратник. Истински дявол. Каквото ти харесва.
	— Харесвам те.
	Тя се усмихна.
	— Надявам се, че не е само това.
	— Знаеш, че не е — прошепна той, привличайки я по-близо. — Ти знаеш, че те обичам. От първия миг, в който те видях, когато ти стоеше в тъмнината и защитаваше себе си и онези, които обичаш, аз те обожавам. Копнеех да бъда един от тези хора.
	Тя вдигна ръце и обхвана лицето му в шепи.
	— Обичам те.
	— Кажи го отново — помоли се той и я целуна.
	Дълго, бавно и страстно, докато и двамата не се задъхаха, жадни за глътка въздух.
	— Не мога да го кажа, ако ме целуваш — възрази тя.
	— Тогава недей — заяви Дънкан и устните му отново завладяха нейните с опияняващи и сладки целувки.
	Всеки път, когато откъсваше устни от нейните, тя прошепваше:
	— Обичам те.
	Отново и отново думите отекваха около него, стопляха го, докато накрая той се отдръпна и промълви:
	— Винаги си била ти. — Притисна чело в нейното. — Омъжи се за мен. Избери мен.
	— Ще го направя — обеща тя. — Избирам.
	— Кога?
	— Сега. Утре. Следващата седмица. Завинаги.
	Тогава той се изправи и я вдигна високо на ръце.
	— Завинаги — повтори. — Аз избирам завинаги.
	И наистина беше завинаги.


>	Епилог

	_Една година по-късно._
	_„Падналият ангел“_
	Джорджиана стоеше в апартамента на собствениците в „Падналия ангел“ и наблюдаваше игралния дом под нея. Казиното се пръскаше по шевовете от комарджии и погледът й попадна върху рулетката в средата на залата, въртяща се в калейдоскоп от червено и черно. Половин дузина мъже се приведоха напред, когато колелото забави своя ход.
	— Червено — прошепна тя.
	Топчето спря на червено и един от мъжете ликуващо вдигна ръце. Беше спечелил. Да спечелиш на рулетка, беше триумф.
	Шансът беше удивително нещо.
	Тя бе изградила тази империя върху това — късмет и съдба, сполука и провидение. Беше научила невероятни уроци за лъжите и истините, за отмъщението. За скандала. Ала все още затаяваше дъх, когато се въртеше колелото на рулетката.
	Вратата на апартамента се отвори. Нямаше нужда да погледне, за да знае кой бе влязъл. Разбра го по мощния прилив на въздух, по забързаното си дишане. Ръцете на Дънкан се сключиха около нея, топли и силни, и той проследи погледа й.
	— Десетки игри има в твоя игрален ад — прошепна в ухото й. — Но ти винаги предпочиташ рулетката. Защо?
	— Това е единствената игра, която наистина зависи от съдбата — отвърна тя. — Това е единствената игра, която не може да бъде пресметната. Нейната награда е рискът, заедно с всичко останало. — Завъртя се в прегръдките му, вдигна ръце и ги обви около шията му. — Тя е като живота. Ние въртим колелото и…
	Той я целуна, дълго и сластно, ръцете му обхванаха кръста й, придърпаха я здраво към гърдите му.
	Когато я пусна, младата жена въздъхна:
	— И понякога сме много добре възнаградени.
	Ръцете му се плъзнаха по издутия й корем, където растеше неговото дете.
	— Понякога сме възнаградени — съгласи се щастливият съпруг и бъдещ татко. — Макар че трябва да ти кажа, че често се тревожа, задето късметът прекалено дълго беше на моя страна и може би е време да ми изневери.
	— Лошият късмет те е преследвал прекалено дълго, за да ти стигне за цял живот. Не възнамерявам никога повече да те спохожда.
	Той повдигна вежда.
	— Нима имаш властта да управляваш съдбата?
	Тя се усмихна.
	— През дните, когато нямаш късмет, просто трябва да разчиташ на нещо друго.
	Дънкан отново я целуна и още веднъж я завъртя към прозореца. Двамата дълго наблюдаваха как картите се обръщаха, заровете летяха над зеленото сукно и мъжете играеха техните игри. Накрая Джорджиана се протегна, опитвайки се да облекчи схванатия си гръб.
	— Ти ми обеща, че ще спиш повече — нежно я сгълча той, сложи длани ниско на талията й и ги притисна, за да облекчи болката, станала постоянна с наближаването на раждането. — Не би трябвало да си тук.
	Тя изненадано го погледна.
	— Не може да мислиш сериозно, че ще пропусна играта — рече. — Може да е последната. Бебето скоро ще се роди.
	— Не достатъчно скоро — възрази той. — Никога не съм си позволявал да мечтая за деца; имаше прекалено голяма опасност да погубя живота им.
	— Когато той се появи на бял свят, ще ти се прииска отново да си отиде — подкачи го тя, обръщайки гръб на игралните зали. — Той ще крещи и ще пищи.
	— Когато тя се роди, ще искам през цялото време да е близо до мен — закле се той. — Заедно с майка си и сестра си.
	— Твоята свита от обожатели — усмихна се тя.
	— Сещам се и за по-лоши неща — рече той, сгуши я в обятията си, а тя се облегна на него. Ръката му се плъзна надолу по корема й към бедрото, пръстите му подхванаха полите й и ги повдигнаха нагоре, докато коляното й се оголи. — Винаги съм те обожавал в панталони, но полите сигурно са по-подходящи за бременността.
	Пръстите му погалиха нежната кожа и бедрата й се разтвориха за него, позволявайки им да се придвижат по-нагоре, докато не достигнаха до мястото, което внезапно се оказа готово за него.
	— Не можем — въздъхна Джорджиана и се облегна на него. — Те идват.
	Дънкан разочаровано изпъшка.
	— А междувременно ти можеш да свършиш, знаеш го.
	Тя се засмя, когато вратата на апартамента отново се отвори и той пусна полите й, но не преди да лепне гореща целувка на шията й. Захапа меката част на ухото й и прошепна:
	— Тази нощ.
	Джорджиана се извърна, за да посрещне партньорите си с пламнали страни.
	Бърн настани съпругата си на масата за карти, преди многозначително да повдигне вежди към Джорджиана. Насочи се към бюфета, за да си налее уиски, и каза:
	— Добър вечер, госпожо Уест.
	Както винаги, я заля топла вълна при произнасянето на името й. Можеше да запази титлата „лейди“, с която беше родена. Полагаше й се като дъщеря на херцог, но тя не желаеше. Всеки път, когато някой се обърнеше към нея с „госпожо Уест“, тя си спомняше за мъжа, за когото се бе омъжила. За живота, който бяха изградили заедно — тримата, а много скоро щяха да станат четирима.
	Джорджиана и Дънкан Уест властваха в балните зала с обединената си мощ — вестникарският магнат и бляскавата му умната невеста. Все още със скандално минало, но си заслужаваше да краси масата ти за вечеря, а аристокрацията се забавляваше с това.
	А когато не вечеряха в знатните домове в цяла Британия, тя продължаваше да управлява клуба като Чейс. От друга страна, Ана трябваше да замине много скоро след сватбата на Дънкан и Джорджиана. Беше се наложило да повикат хирург, след като Дънкан нападна един член, позволил си прекалено големи волности с Ана.
	И така беше по-добре, тъй като двамата едва държаха ръцете си далече един от друг и беше само въпрос на време някой да забележи връзката между двете любими на Уест.
	Пипа и Крос заеха местата си край масата. Крос извади тесте карти и ги сложи пред себе си, докато Пипа изви шия, за да види Джорджиана. Удивено примигна.
	— С всяка минута ставаш все по-едра — отбеляза.
	— Пипа! — възмути се лейди Бърн. — Прекрасна си, Джорджиана.
	— Аз не съм казала, че не е прекрасна — обърна се Пипа към сестра си, преди отново да насочи вниманието си към Джорджиана. — Просто казах, че много си наедряла. Мисля, че може да са близнаци.
	— Ти пък какво знаеш за близнаците? — попита току-що влязлата херцогиня Ламонт, съпроводена от Темпъл, който обсъждаше някаква папка с Азриел.
	— Изродила съм няколко серии близнаци — защити се Пипа.
	— Наистина ли? — попита Дънкан, придърпа един стол и помогна на Джорджиана да се настани. — Хубаво е да го знаем, в случай че се наложи да поискаме помощта ти.
	— Ти не я попита дали са били човешки близнаци — намеси се Крос.
	— Много пъти съм го правила с кучета — не се предаваше Пипа. — Освен това имам две човешки деца, както навярно си спомняш, съпруже.
	— Да, но не са близнаци. И благодаря на Бога за това.
	— Съгласен съм — подкрепи го Бърн, вече баща на три дяволчета. — Близнаците са лош късмет.
	Дънкан пребледня.
	— Може ли да спрем да обсъждаме близнаците?
	— Няма да са близнаци — успокои го Темпъл и заобиколи масата, за да подаде на Джорджиана папката, която преглеждаше.
	— Може и да са — пошегува се Джорджиана. — Пипа каза, че съм огромна.
	— Определено не съм казала „огромна“! — възкликна Пипа.
	Джорджиана отвори папката и зачете съдържанието й. Вдигна глава към Темпъл.
	— Горкото момиче — въздъхна. — Нека я оставим на мира.
	— Кого? — попита Дънкан.
	— Лейди Мери Ашхолоу.
	Около масата се разнесе одобрителна колективна въздишка, но Дънкан беше единственият, който коментира:
	— Решила си да сложиш край на отмъстителната си игра?
	— Тя ме ядоса.
	Той повдигна вежди.
	— Тя е дете.
	— Това е третият й сезон, така че вече не е дете. Но, да — кимна Джорджиана. — И ако това е някаква утеха, тя ще влезе в книгата за залози като една от най-изтъкнатите дами на сезона. Ще се погрижиш ли за това, съпруже?
	— С всички сили.
	Той се приведе и я дари с дълга целувка.
	— И като заговорихме за книгата за залози — подхвана Крос, — смятам, че ми дължиш сто паунда, Чейс.
	— За какво? — полюбопитства Дънкан.
	— Задето преди година направи глупав облог — отвърна Крос.
	— Крос смяташе, че ти и Чейс ще се ожените — обясни Темпъл. — Чейс…
	— … не споделяше това мнение — довърши Бърн.
	— Майкъл! — сгълча го Пенелопи. — Това не е много любезно.
	— Но е вярно.
	— Как ще ти хареса да им разкажем истината за нашето ухажване? — попита Пенелопи.
	Несъмнено припомняйки си, че маркиз и маркиза Бърн се ожениха след среднощно похищение в провинцията, Бърн прояви благоразумието да замълчи.
	Дънкан погледна Джорджиана, красивото му лице беше озарено от усмивка.
	— Изглежда, сте загубили облога, милейди.
	Както вече цяла година, я заля топла вълна при почтителното обръщение.
	— На мен не ми изглежда като загуба.
	Той се ухили.
	— Не изглежда, нали?
	— Е, след като заговорихме за потенциалните съпрузи на Чейс, мисля, че моментът е подходящ да обсъдим Лангли, който помоли да се присъединим към инвестицията му — додаде Темпъл.
	Всички дружно изохкаха.
	— Този човек. Чейс, трябва да престанеш да му даваш нашите пари — заяви Бърн.
	— Той е пълен провал с инвестициите, а ние продължаваме да му помагаме — изтъкна Крос.
	— Съжалявам… не знаех, че вие двамата сте на крачка да се озовете в приют за бедни — хапливо подметна Джорджиана.
	— Той е добър човек — намеси се Дънкан. — На практика ми поднесе на тепсия моята красива съпруга.
	— Само защото не я искаше за себе си — пошегува се Темпъл и всички негодници се засмяха.
	— Нямам намерение да се засягам — заяви Джорджиана. — А и на Дънкан му харесва новият проект на Лангли.
	Съпругът й кимна.
	— Нещо, което се нарича фотографски негатив.
	— Звучи ми като измишльотина от роман — нацупи се Бърн. — Като летящи машини и карети без коне.
	— Не мисля, че тези неща са толкова невероятни — възрази Пипа.
	Бърн я погледна.
	— Само защото ти смяташ, че невероятното е предизвикателство.
	Тя погледна Крос с усмивка.
	— Предполагам, че е така.
	Графът се наведе и звучно целуна съпругата си.
	— Това е голяма част от твоя чар.
	— Ще играем ли? — попита Джорджиана, приведе се и посегна към картите. Това, което някога беше игра само за собствениците, се бе превърнало в седмична игра за осмината.
	Темпъл се отпусна с въздишка на стола.
	— Не знам защо изобщо играя. Вече никога не печеля. Всичко отиде по дяволите, след като включихме съпругите си. — Погледна към Дънкан. — Извинявай, приятел.
	Дънкан се усмихна.
	— Щастлив съм да бъда съпруга, ако нямате нищо против всяка седмица да обирам парите ви.
	Мара сложи ръка върху бузата на съпруга си.
	— Горкият Темпъл — рече тя. — Искаш ли да поиграеш нещо друго?
	Той срещна погледа й със сериозно изражение.
	— Да, но ти няма да искаш да играеш пред всички останали.
	Отново се разнесоха въздишки, а херцогинята се наклони и целуна своя херцог.
	Джорджиана се облегна назад.
	— Може би не трябва да играем.
	Бърн вдигна глава от мястото си до бюфета, където си наливаше уиски.
	— Защото Темпъл иска да отведе жена си в леглото?
	Тя се усмихна.
	— Не… — Погледна съпруга си. — Защото смятам, че скоро ще разберем дали в крайна сметка са близнаци.
	Отдолу, под големия витражен прозорец, колелото на рулетката продължаваше да се върти, заровете се търкаляха, картите летяха и нощта се превърна в легенда — нощта, в която съдбата се усмихна на членовете на „Падналия ангел“.
	Както се усмихна на основателя му и на нейния любим.


>	Благодарности

	Тъй като тази поредица клони към своя край, осъзнавам, че едно забележително село е помогнало да създам моите негодници. И почти тутакси ме осени следващото прозрение, много по-обезпокоително — че никога няма да успея да ви се отблагодаря докрай.
	Както всичките ми книги, и тази не можеше да бъда написана без търпението и вярата на моя безценен литературен сътрудник Кари Ферън, без старанието на Никол Фишър и Челси Емелхайнц и без страхотната подкрепа на Лиейт Стелик, Пам Спенглер-Джафи, Джеси Едуарде, Каролайн Перни, Шон Никълс, Том Егнър, Гайл Дубов, Карла Паркър, Брайън Гроуган, Елеанор Микуки и останалите от несравнимия екип на „Ейвън Букс“.
	Благодаря на Кари Райън, Лили Евърет, Софи Джордан, Морган Баден, Сара Лайл, Мелиса Уокър и Линда Френсис Лий за техните прозрения, подкрепа и безпогрешност, докато описвах историята на Чейс, както и на Рекс и на екипа от „Крупа Гросъри“ за окуражаването и кофеина.
	Моят баща ми разказа историята за пиенето от череп в Кастел Теодорико, когато бях по-млада от Каролайн, и съм безкрайно развълнувана, че най-после мога да я включа в книгата си. Дълбоко съм му благодарна, че той нито веднъж не си е помислил: Може би тя е прекалено малка за това. Благодаря и на Дейвид и Валъри Мортенсън за пътуването до Хърст Касъл, което ме вдъхнови да създам Дънкан Уест и неговия великолепен басейн, както и задето са отгледали син, който е съвършен джентълмен и въобще не е негодник.
	На моите чудесни читатели искам да благодаря за това, че поеха това приключение с Бърн, Крос, Темпъл и Чейс, и за това, че ги обичате колкото мен, както и заради неуморното ви насърчаване онлайн и чрез имейли. На всеки читател, който е ахнал от изненада, когато е открил, че Чейс е жена, и въпреки това е останал запленен от нейната история; просто не мога да обясня колко много означава вашата вяра за мен.
	А накрая благодаря на жената, която ме приклещи в тоалетна в Тексас в началото на 2012 г. и заяви: „Мисля, че Чейс е жена!“.
	Много съжалявам, че ви излъгах.
