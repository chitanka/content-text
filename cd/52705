>
	Историята ни завладя и ние се задържахме край огъня на камината, затаили дъх, но с изключение на единствената забележка, че е страшен, както трябва да бъде всеки мистериозен разказ навръх Бъдни вечер в прастара къща, не си спомням да е имало друго мнение, докато най-накрая някой се обади, че това е единствената известна му случка, в която подобно видение се явява на дете. Историята, нека спомена, бе за призрак в същата такава стара къща, в която и ние се бяхме събрали в този случай — как едно зловещо видение се явява на малко момче, заспало в стаята заедно с майка си, което я събужда в ужаса си; събужда я не за да може тя да разсее страха му, да го успокои и приспи отново, а за да може да види и тя, преди още да се обърне към малкия, същата гледка, която го е разтърсила. Именно това наблюдение накара Дъглас — не веднага, а по-късно същата вечер — да подхвърли онова интересно заключение, към което искам да привлека вниманието ви. Един от компанията разказваше история, не особено увлекателна, която, както забелязах, Дъглас въобще не следеше. Взех това за знак, че самият той има да ни каже нещо и че само трябва да изчакаме. Всъщност чакахме цели две нощи, но същата вечер, преди да се разотидем, той сподели онова, което терзаеше ума му.
	— Напълно съм съгласен по отношение на духа на Грифин, или както там се е наричал, че явяването му първо пред малкото момче, още в тази крехка възраст, прави разказа особено зловещ. Но това далеч не е първият от тези очарователни случаи, за които съм чувал и в които е замесено дете. Ако детето засилва така наречения ефект на „затягане на примката“, тогава какво ще кажете за ефекта, който биха произвели не едно, а _две_ деца?…
	— Ще кажем, разбира се — побърза да се обади някой, — че ефектът ще бъде две затягания на примката! Освен това, че държим да чуем тази история.
	Още виждам Дъглас там до камината — беше се изправил с гръб към огъня, с пъхнати в джобовете ръце, — после погледна надолу към събеседника си.
	— Досега никой друг освен мен не е чувал тази история. Твърде ужасна е. — Това, естествено, бе обявено с такава извивка на гласа, че признанието му да прозвучи възможно най-интригуващо, и тогава нашият приятел, след като подготви почвата за своя триумф, се обърна към нас, останалите, с привидна скромност, изгледа ни и продължи: — Надминава всичко. Абсолютно никоя от историите, които знам, не може да се сравнява с нея.
	— Заради ужаса ли? — спомням си, че попитах.
	Той май подхвърли, че не било толкова просто да се каже, но всъщност като че не можеше да намери дума, с която да я окачестви. Прокара ръка над очите си, премига и изкриви лицето си в гримаса.
	— Заради страха… големия страх, който вдъхва!
	— О, колко вълнуващо! — извика една от жените.
	Той не я удостои с внимание; обърна очи към мен, но като че ли по-скоро видя онова, за което говореше.
	— Заради страшната и необяснима заплаха, заради ужаса и болката.
	— Добре тогава — казах, — сядай и започвай да разказваш.
	Той се обърна с лице към огъня, подритна една цепеница и за миг остана втренчен в нея. После отново ни изгледа.
	— Не мога да започна. Първо трябва да изпратя някого до града.
	При тези думи последваха дружно отегчително изохкване и общо негодувание, след което със свойствения си вглъбен маниер той поясни:
	— Историята е записана. И заключена в чекмедже — години вече не е излизала от там. Мога да драсна писъмце на моя прислужник и да пъхна ключа в плика. Ще изпрати пакета както си е увит.
	Като че се обърна лично към мен с това предложение, сякаш умоляваше не друг, а мен да не се колебая. Очевидно е, че най-сетне бе събрал кураж да счупи дебелия лед, образувал се през многото изминали зими; значи, имал е своите основания за това тъй дълго мълчание. Другите изобщо не искаха да чакат, ала именно съмненията, или по-скоро угризенията, които изпитваше, ме спечелиха на негова страна. Помолих го да напише писмото час по-скоро и да прояви разбиране към нашето нетърпение. След това го попитах дали въпросното преживяване е лично негово, на което той побърза да отговори:
	— Слава богу, не!
	— А ти ли си написал историята? Искам да кажа, записал?
	— Не, само пазя оригинала. А самата история е _тук_. — И той потупа сърцето си. — Нито за миг не ме е напускала.
	— Тогава този ръкопис?…
	— О, той е много стар, мастилото е избледняло, написан е с най-красивия почерк. — И той отново се умълча. — Женски почерк. Самата тя е покойница вече двайсет години. Изпрати ми въпросните страници, преди да умре.
	Всички се бяха заслушали и притихнали, но винаги се намира по някой дяволит остроумник, който от малко думи да си направи големи изводи. Сподели ги, наистина, без да се хили под мустак и без излишна заядливост.
	— Тя наистина беше прекрасен човек, но също така беше и десет години по-възрастна от мен — бе тихият отговор. — Беше гувернантка на сестра ми. Не съм виждал по-приятна личност, още по-малко пък сред хората от нейната среда. Би могла да бъде всякаква. Разбира се, всичко това се случи много отдавна, а епизодът, за който става дума — още попреди. Учех в колежа „Тринити“ и когато се прибрах през втората година, я заварих вкъщи. Тогава останах по-дълго у дома, а и времето се случи великолепно. Когато тя имаше свободно време, двамата често се разхождахме в градината и разговаряхме — разговори, по време на които ми направи впечатление, че е много умна и приятна жена. Точно така, не се подсмихвайте. Наистина много я харесвах и до ден-днешен съм благодарен на това, че и тя ме харесваше. Защото иначе никога нямаше да ми разкаже историята. Както не беше я разказала на никого преди мен. Бях сигурен в това, пък и имах възможност да се уверя. Щом чуете историята, ще можете сами да прецените защо.
	— Защото е била прекалено страховита.
	Той продължи да ме гледа втренчено.
	— Най-добре сами да прецените — повтори, — ще видите.
	Аз също го пронизах с поглед.
	— Разбирам. Била е влюбена.
	Той се изсмя — за пръв път.
	— Много си проницателен. Да, била е. Това е така. То се разбира — не би могла да разкаже историята, без това да стане ясно. Веднага го разбрах и тя видя, че го разбрах, но и двамата го премълчахме. Спомням си времето и мястото — края на ливадата, сянката на старите буки и дългия, горещ летен следобед. Нищо, от което да ти настръхнат косите, но…
	Дръпна се от огъня и се отпусна в креслото.
	— Ще получиш пакета в четвъртък сутринта, нали така? — попитах.
	— Вероятно, но чак с втората поща.
	— Добре тогава, след вечеря…
	— Всички ще се видим тук, нали? — И той отново ни изгледа един по един. — Никой ли не си тръгва? — попита с надежда в гласа.
	— Всички оставаме!
	— Аз оставам… и аз, и аз — извикаха дамите, чието отпътуване беше предварително уговорено.
	Госпожа Грифин обаче пожела да бъде поне малко осветлена.
	— Всъщност в кого е била влюбена?
	— Това ще се разбере от самата история — наех се сам да отговоря.
	— О, не мога да дочакам историята!
	— Самата история _не_ го разкрива — поясни Дъглас, — или поне не така буквално и директно, както вероятно се надявате.
	— Още по-жалко. Защото аз само така умея да разбирам.
	— Няма ли да ни кажеш, Дъглас? — примоли се и друг.
	Той отново скочи на крака.
	— Да, разбира се, но утре. Сега трябва да си лягам. Лека нощ.
	На бърза ръка грабна един свещник и ни остави леко озадачени. Откъм нашия край на голямата тъмна зала чухме стъпките му нагоре по стълбата; в същото време се обади и госпожа Грифин.
	— Е, и да не знам в кого е била влюбена тя, със сигурност знам в кого е бил влюбен _той_.
	— Но тя е била десет години по-възрастна от него — отсече съпругът й.
	— Още по-хубаво, на нейната възраст! И все пак има нещо много трогателно в това негово тъй дълго мълчание.
	— Цели четиресет години! — рече Грифин.
	— За да се стигне до този изблик на откровеност.
	— Избликът — отвърнах аз — обещава да превърне делничния ни четвъртък в интересно вечерно преживяване.
	Всички се съгласиха с мен, че в светлината на това очакване всичко друго бледнее. Последната история за тази вечер, макар и крайно непълна — като някакво бегло начало на поредица, — бе вече приключила и ние се ръкувахме, всеки взе своя свещник — осветихме се, както подхвърли един от нас — и тръгнахме да си лягаме.
	Знаех, че на следващия ден едно писмо, съдържащо ключ, е заминало още с първата поща за лондонското жилище на Дъглас; въпреки това обаче или може би именно заради това всички до един, от страх да не развалим магията, го оставихме на спокойствие цял ден, всъщност докато настъпи онзи вечерен час, дето е най-благодатен за емоциите, които се надявахме да получим. Тогава, за наша радост, той стана много по-общителен и ни поясни защо. Отново се изправи там пред огъня на камината в залата, също както бе направил и предишната нощ в отговор на нашите озадачени подшивания. Оказа се, че разказът, с който бе обещал да ни угости, изисквал, за да бъде правилно разбран, няколко встъпителни думи под формата на пролог. Нека кажа още отсега, за да стане съвсем ясно, че тук изложеният разказ представлява точен препис на въпросния текст, направен лично от мен, но много по-късно. Клетият Дъглас преди смъртта си — когато тя стана неизбежна — ми повери същия онзи ръкопис, който пристигна при него на третия ден и който с огромно вълнение той започна да чете пред нашата малка смълчана компания още през вечерта на четвъртия. Отпътувалите дами, които бяха казали, че ще останат, но разбира се, и слава богу, не го сториха, си тръгнаха поради предварително уговорени ангажименти, ала разтреперани от любопитство, както сами се изразиха, в резултат на загадъчните нотки на недоизказаност, които се бяха прокраднали в гласа на Дъглас и бяха успели да заинтригуват всички ни. По този начин малката ни скупчена край огъня аудитория стана още по-компактна и отбрана, обзета от трепетно очакване.
	Предстоеше ни да узнаем, че записът на историята започва не от самото начало, а в един по-късен момент, когато тя, така да се каже, е била вече факт. Следователно и истината за притежанието на ръкописа се свеждаше до това, че старата приятелка на Дъглас — най-малката от няколко дъщери на беден енорийски свещеник, още докато работела като учителка — едва двайсетгодишна за пръв път влязла в класната стая, — пристигнала в Лондон с трепет в сърцето, за да се яви лично, както изисквало обявлението, във връзка с което била вече влязла в кратка кореспонденция, пред човека, пуснал съобщението. Той й направил впечатление, когато му се представила, за да я прецени, в една къща на Харли Стрийт*, че е висок и внушителен мъж — този евентуален неин работодател се оказал джентълмен, ерген в разцвета на силите си, въобще мъж, какъвто никога преди това, освен може би насън или в някой стар роман, не било виждало разтрепераното от вълнение момиче, пристигнало тук направо от бедняшкия пасторски дом в Хампшър. Той може лесно да се опише, за щастие, този тип хора никога не изчезват. Красив, дързък и приятен, непринуден в обноските си, приветлив и любезен. Неизбежно било да я впечатли със своята галантност и великодушие, но онова, което най-много я поразило и й дало куража, който тя по-късно бе проявила, било, че представил нещата така, сякаш я молел за услуга, сякаш ставало дума за задължение, което й вменява с чувство на дълбока благодарност. Веднага разбрала, че е богат, но и страшно разточителен — видяла го как блести със светските си обноски, с красивата си външност, с прахосническите си навици и с кавалерския подход към жените. Градското му жилище представлявало огромна къща, пълна с трофеи както от екзотични пътешествия, така и от ловджийски гонки; но всъщност той настоял тя да тръгне веднага за друг един негов дом — за извънградската му къща в Есекс.
	[* Улица в централната част на Лондон, където се намират кабинетите на повечето известни английски лекари. — Б.пр.]
	Поради смъртта на родителите им в Индия, той най-ненадейно станал настойник на един малък племенник и една малка племенница — деца на неговия по-млад брат, военен, когото загубил преди две години. За човек в неговото положение — сам мъж без необходимия опит и лишен от нужната търпеливост — грижата за тези деца, дошла му изневиделица при тези странни обстоятелства, се оказала непосилна тежест и отговорност. Тази трагедия, разбира се, легнала на плещите му като голяма тревога, пък и от негова страна имало немалко гафове, но веднага му дожаляло за малките пиленца и затова сторил за тях всичко, което било по силите му; по-точно приютил ги в другата си къща, тъй като за малките, разбира се, мястото сред природата било по-подходящо, и от самото начало те си останали там, като се погрижил да бъдат добре гледани и във възможно най-сигурни ръце, затова се лишил от най-свестните си слуги и ги изпратил да им прислужват, като самият той от време на време, когато имал възможност, отивал да ги навести и да види как живеят. Най-лошото било това, че на практика те нямали никакви други роднини, а неговите лични дела му отнемали цялото време и внимание. Завещал им имението Блай, което представлявало здравословно за тях и сигурно убежище, и поставил начело — макар стаята й да се намирала под стълбите — на това скромно домакинство една прекрасна жена, госпожа Гроус, която преди това била лична прислужница на майка му и която бил сигурен, тъй рекъл, че ще се хареса на новата посетителка. Сега изпълнявала задълженията на икономка, както и на надзорница на малкото момиченце, към което, тъй като нямала собствени деца, тя, за щастие, била изключително привързана. Там имало и много други слуги и помощници, но разбира се, младата дама, която трябвало да постъпи като гувернантка, щяла да се радва на голямо уважение. Трябвало да се грижи и за малкото момче, когато си идвало във ваканция, и което вече било изкарало цял срок в училище — макар и съвсем крехко, наложило се да бъде изпратено в интернат, защото какво друго би могъл да направи чичо му за него? — и което, тъй като краят на срока приближавал, щяло да се върне всеки момент. Отначало за двете деца се грижела млада дама, която имали нещастието да изгубят. Тя се справяла отлично и била много почтена личност, но нейната смърт, тази мъчителна неприятност, поставила нашия джентълмен пред трудното решение да поеме отговорността за изпращането на невръстния Майлс в училищния пансион. Оттогава госпожа Гроус полагала големи усилия за възпитанието на Флора — обноски и тям подобни. Освен нея в имението имало готвачка, прислужница, млекарка, старо пони, стар коняр и стар градинар — всички до един съвсем порядъчни хора.
	Докато Дъглас обрисуваше тази картина на нещата, някой го прекъсна с въпрос.
	— А от какво е умряла предишната гувернантка? От твърде много порядъчност може би?
	Нашият приятел побърза да отговори:
	— Като му дойде редът, ще узнаете. Нека не изпреварваме събитията.
	— Моля, моля, точно това правим.
	— Бих искал да узная — обадих се аз — дали въпросната служба на новата гувернантка крие по необходимост…
	— Опасност за живота ли? — довърши мисълта ми Дъглас. — И тя го е попитала за същото и получила съответния отговор. Утре ще го чуете. Междувременно, разбира се, сторило й се, че перспективата е доста мрачна. Била млада, неопитна, неспокойна душа и веднага си представила как с тези сериозни отговорности и без приятел, на когото да се опре, я чакат само самота и терзания. Поколебала се — поискала ден-два, за да се посъветва и размисли. Но предложената заплата далеч надхвърляла скромните й изисквания и при втората среща вече била решила да приеме предизвикателствата, съответно и работата.
	След това Дъглас направи пауза, за да ни даде възможност да осмислим думите му, от която пък аз се възползвах, за да вметна нещо.
	— Разбира се, от казаното дотук излиза, че прекрасният млад мъж е прибегнал до услугите на съблазънта. И тя се е поддала.
	Той стана и също както бе сторил предишната вечер, се приближи до огъня, подбутна една цепеница с крак и остана за малко с гръб към нас.
	— Видяла го е само два пъти.
	— Именно в това е красотата на нейната страст.
	За моя изненада, при тези думи Дъглас се обърна и ме погледна в лицето.
	— Точно така. Защото е имало и други — продължи той, — които не са се поддали. Той съвсем честно споделил с нея затруднението, в което се намирал, и по-точно, че за мнозина от кандидатите за въпросната служба условията се оказали неприемливи, непосилни и твърде запретителни. Или пък, неизвестно защо, те просто се уплашили. Всичко това й прозвучало някак мрачно и странно, но най-вече главното условие.
	— А именно?
	— Че тя никога и за нищо на света не бивало да го безпокои — никога, ама никога: да не му се обажда, да не го моли за нищо, да не му се оплаква, да не му пише; всички проблеми да решава сама, да си взема парите от адвокатите, да поеме цялата отговорност и да го остави на мира. Тя му обещала. Веднъж обаче спомена пред мен, че когато в онзи миг той с видимо облекчение и нескривано задоволство поел ръката й, за да й благодари за саможертвата, тя вече се почувствала възнаградена.
	— И това ли било цялото й възнаграждение? — попита една от дамите.
	— Повече не го видяла.
	— Нима! — възкликна дамата и тъй като нашият приятел ни напусна отново, това се оказа единственият друг коментар по темата до следващата вечер, когато в кътчето край камината, настанил се в най-удобния стол, той отгърна избелялата червена корица на тънък старомоден албум с позлатени краища.
	Четенето отне доста вечери, но още при първата от тях същата тази дама зададе още един въпрос:
	— Какво е вашето заглавие?
	— Нямам заглавие.
	— _Аз_ обаче имам — казах, но Дъглас не ми обърна внимание и започна да чете с онази красота на отчетливия си глас, с която искаше най-добре да предаде красотата на ръкописа.


>	1

	Спомням си началото като поредица от полети и пропадания, като люлка климушка — чувствах се ту окрилена, ту попарена. Тръгнах от града по изгрев-слънце и изтерзана от това, че приех предложението му, бях прекарала няколко много лоши дни, в които отново ме обзеха старите колебания, дори се почувствах сигурна, че съм направила грешка. В това състояние на духа минаха дългите часове на друсане и кандилкане в каретата, която ме закара до спирката, където трябваше да ме посрещне човек от имението. Това удобство, така ме осведомиха, било специално поръчано за мен и наистина в края на топлия юнски следобед на уреченото място ме чакаше широк и удобен кабриолет. Докато пътувах в припадащия мрак, в този прекрасен ден, сред потъналата в лятна жега природа, която сякаш ме посрещаше радушно, отново възвърнах силите си и когато свихме в локалната алея, изведнъж ми прималя, което вероятно идеше да покаже до какво изтощение бях стигнала в неясните си предчувствия. Предполагам, че съм очаквала, или по-скоро съм се опасявала от нещо прекалено мрачно и меланхолично, ето защо онова, което изникна пред очите ми, ме изненада приятно. Спомням си хубавото впечатление, което ми направиха широката светла фасада, потрепващите колосани завеси, отворените прозорци и надничащите от тях една-две прислужници; спомням си ливадата и пъстрите цветя, скърцането на колелата върху ситния чакъл и скупчените върхари, над които полските врани кръжаха и подграчваха в златистото небе. В картината наистина имаше нещо величествено, което я правеше толкова различна от моя роден сиромашки дом. Пред вратата мигом се появи жена, която държеше за ръка малко момиченце, и ми се поклони в дълбок реверанс, сякаш бях господарката или пък друга важна персона. Още на Харли Стрийт бях получила някаква, макар и бегла, представа за мястото и сега, като си помисля — а това ме кара да смятам собственика за още по-голям джентълмен, — тя май се свеждаше до това, че вероятно нещата, които ще ми доставят удоволствие, няма да имат нищо общо с онези, които той можеше да ми обещае.
	Друг реверанс не последва преди следващия ден, защото веднага след като бях представена, победоносно ме заведоха при невръстната ми ученичка. Същото онова момиченце, което стоеше до госпожа Гроус, побърза да се яви пред мен — едно толкова очарователно създание, че сметнах срещата си с него за голям късмет. Не бях виждала по-красиво дете и затова се учудих защо моят работодател не ми бе разказал повече за нея. Тази нощ почти не мигнах, толкова превъзбудена се чувствах. Спомням си и друго нещо, което не само ме учуди, но и не излизаше от главата ми — то само допълваше усещането, че тук наистина се отнасяха с мен доста либерално. Голямата внушителна стая — една от най-хубавите в къщата, огромното кралско легло, в което потънах и почти се изгубих, тежките десенирани завеси, високите огледала, в които за пръв път можех да се видя в цял ръст, всичко това ме пообърка, както и невероятното обаяние на малката ми повереница. Още от първия миг се побоях и от това, че трябваше да се разбирам с госпожа Гроус, за отношенията си с която се бях размислила още по пътя в каретата, и трябва да призная, че със страх очаквах срещата си с нея. Всъщност единственото нещо, което на този първоначален етап ме изправи нащрек, беше фактът, че тя така искрено се зарадва на моето пристигане. Не след дълго разбрах, че е била толкова радостна — една едра, най-обикновена, простовата, чиста, спретната и здрава на вид жена, — че много внимавала с нещо да не се издаде. Още тогава се позачудих защо ще иска да скрие радостта си и това нещо, ако се бях замислила и оставила подозрението да ме гложди, сигурно щеше отново да внесе смут в душата ми.
	Но нямаше никакъв смут в отношенията ми с едно толкова лъчезарно създание, каквото беше моето малко момиченце, чиято ангелска красота можеше да ти вдъхне всичко друго, но не и смут и безпокойство, и която ме караше сутрин да ставам призори по няколко пъти, да обикалям стаята, да размишлявам върху настоящето и изгледите за бъдещето, да съзерцавам през отворения прозорец плахо мъждеещата лятна зора, да оглеждам онези части от къщата, до които погледът ми стигаше, и да се заслушвам напрегнато в песента на ранобудните птички и в още смътния сумрак да се мъча да различа сред чуруликането някакви неестествени или повтарящи се звуци, които да идват не отвън, а отвътре, каквито все ми се причуваха. Имаше моменти, когато бях почти сигурна, че съм доловила слаб и далечен плач на дете; имаше и други случаи, когато ненадейно се сепвах, долавяйки шум от леки стъпки, които прекосяваха коридора отвън. Но тези мои фантазии не бяха достатъчно отчетливи, за да заслужават внимание, и бих казала, че само в светлината, или по-скоро в мрака, на други последвали ги събития те придобиха онази плътност, с която сега се връщат в спомените ми. За мен да съзерцавам, да учителствам и да „формирам“ малката Флора бяха все неща, достатъчни да придадат смисъл и щастие на живота ми. Договорихме се още долу в салона, че след първата нощ аз, естествено, ще я взема да спи при мен, като за целта малкото й бяло креватче бе вече пренесено в стаята ми. Моите задължения се състояха в това да поема изцяло грижите за нея, но първата нощ тя остана да спи за последно при госпожа Гроус само защото и двете отдавахме дължимото на вродената й стеснителност и на факта, че за нея бях все още напълно непознат човек. Въпреки тази нейна стеснителност обаче — за която самата тя по един много странен начин си даваше сметка и смело понасяше, като в същото време ни даваше възможност, без следа от притеснение, а по-скоро с искрената и миловидна безоблачност на светите дечица у Рафаело*, да я обсъждаме, обвиняваме и направляваме — аз се чувствах напълно убедена, че не след дълго тя ще ме обикне. Именно затова отчасти вече бях харесала и самата госпожа Гроус, заради удоволствието, което виждах, че изпитва, като съзерцава моето възхищение и удивление, докато вечер сядахме на четири свещи с малката ми ученичка — тя на висок стол и със салфетка на врата, обърнала светналото си личице към мен над хляба и млякото. Разбира се, в присъствието на Флора имаше неща, които си разменяхме с госпожа Гроус, но само под формата на погледи, пълни с изумление и благодарност, и на неясни намеци, подметнати със заобикалки.
	[* Вероятно става дума за серия от рисунки на италианския майстор Рафаело (1483–1520), специално правени по поръчка на Маркантонио за неговата гравюра „Избиването на младенците“. — Б.пр.]
	— А малкият? Прилича ли на нея? И той ли е толкова прекрасен?
	Човек не бива да ласкае децата.
	— О, госпожице, ако смяташ Флора за прекрасна, той е два пъти по-прекрасен. — И тя се изправи с чиния в ръка със своите сияещи, спокойни и благи очи, които поглеждаха ту към мен, ту към моята повереница без капка укор в тях.
	— Ако я смятам ли… да, разбира се!
	— Тогава малкият господар също ще те заплени!
	— Нали затова съм дошла — за да бъда запленена! Не знам обаче защо толкова се плаша. — Спомням си, че нещо ме накара да добавя: — Лесно се увличам. Така стана и в Лондон!
	Още виждам пред себе си широкото лице на госпожа Гроус, когато чу думите ми.
	— На Харли Стрийт ли?
	— Да, на Харли Стрийт.
	— Е, госпожице, не си първата, няма да бъдеш и последната.
	— О, нямам претенции — пошегувах се — да съм единствената. Във всеки случай другият ми ученик, доколкото разбирам, се връща утре, нали?
	— Не утре, а в петък, госпожице. Той ще пристигне, както пристигна и ти, с дилижанса, под грижите на пазача, след което ще го посрещне същият кабриолет.
	Веднага споменах, че според мен е редно, пък и ще ми бъде приятно да покажа своята любезна благосклонност, като отида на мястото, където спира дилижансът, и да го чакам там заедно с по-малката му сестра, предложение, с което мисис Гроус се съгласи толкова радушно, че мигом възприех жеста й като успокоителен залог за приятелство — на който, слава богу, тя до края не измени — и като свидетелство за нашето единомислие. О, тя наистина се радваше на моето присъствие!
	Онова, което почувствах на следващия ден, предполагам, не беше нищо друго, освен закъсняла реакция на въодушевеното ми пристигане; в най-добрия случай можеше да се определи като лека депресия в резултат на това, че докато се разхождах наоколо, зяпах и поглъщах всички гледки, видях в пълен мащаб новите обстоятелства на моя живот и произтичащите от тях задължения. По обхват и количество и едните, и другите представляваха нещо, за което не се чувствах подготвена, но току-що установих, че тяхното наличие хем ме плаши, хем ме кара да се гордея. От това мое превъзбудено състояние пострадаха уроците; реших, че първото ми задължение е да съумея, с помощта на неуловими хитрини, да спечеля сърцето на малката Флора и двете взаимно да се опознаем. Прекарах целия първи ден заедно с нея навън; бях подготвила нещата така, че за нейно най-голямо удоволствие да може само тя и никой друг да ми покаже имението. И ето че тя ме разведе навсякъде, стъпка по стъпка, стая по стая, тайна по тайна, разказваше ми всичко по нейния си смешен, приятен, детински начин, в резултат на което само след половин час двете бяхме вече големи приятелки. Макар и съвсем малка, по време на кратката ни обиколка тя ме порази със своята увереност и безстрашие — познаваше всички необитаеми стаи, тъмни коридори, извити стълби, по които се спирах задъхана, дори старата квадратна кула най-отгоре с прорязан от бойници парапет, където направо ми се зави свят; порази ме мелодичното й сутрешно чуруликане и нагласата й по-скоро да ми разказва, отколкото да ме разпитва. Гласчето й отекваше в ушите ми и ме водеше напред. Откакто напуснах имението Блай, не съм се връщала там и смея да кажа, че пред остарелите ми и вече по-опитни очи то сигурно ще ми се стори по-малко внушително от преди. Но тогава, когато моята малка пътеводителка със златистата си коса и синя рокличка танцуваше пред очите ми и току изчезваше зад някой ъгъл или изтопуркваше по коридорите напред, имах чувството, че се намирам в романтичен замък, обитаван от сияйна фея, че това е място, сякаш сътворено за развлечение на детската душевност, пред което и най-пъстрите картинки в книжките с вълшебни приказки бледнеят. Дали пък всъщност не бях заспала над една такава приказка и сега не сънувах? Не. Къщата беше голяма, грозна, много стара, но удобна; съчетаваше в себе си архитектурни черти от още по-стара постройка, която явно е била наполовина осъвременена и наполовина просто пригодена, и именно затова имах усещането, че в нея сме като шепа пасажери в огромен, носещ се по вълните кораб. И най-странното — че кормчията бях аз!


>	2

	Тази мисъл ми хрумна чак два дни по-късно, когато пътувах заедно с Флора да посрещнем, както ни подкани и госпожа Гроус, малкия господар; и още повече заради една случка през втората вечер, която силно ме смути. Както вече казах, първият ден, общо взето, ми вдъхна увереност, но за съжаление, приключи с едно мрачно предчувствие. Вечерната поща — този ден тя пристигна доста късно — съдържаше и писмо до мен с почерка на моя работодател, което обаче се състоеше само от няколко думи, но в плика имаше и второ писмо, адресирано до него, върху което печатът стоеше все още неразчупен. „Това, доколкото разбирам, е писмо от директора на училището, а той е ужасен досадник. Прочетете го, моля, и действайте съответно, но отново ви напомням, без да ме уведомявате или безпокоите. Нито дума! Заминавам!“ Разчупих печата много трудно — толкова трудно, че ми отне доста време, ала най-накрая успях да извадя неотвореното официално послание, качих се в стаята си и се реших да го прочета чак преди лягане. Да бях го оставила за сутринта, щях да си спестя втора безсънна нощ. Тъй като нямах с кого да се посъветвам, на следващия ден не можах да си намеря място от притеснение, което в крайна сметка надделя у мен и аз се реших да споделя терзанията си поне с госпожа Гроус.
	— Какво означава това? Детето напуска училището си.
	Тя ме погледна доста странно, след което направи видимо усилие да прикрие изражението си, сякаш искаше да го оттегли обратно и да придаде на лицето предишната си безизразност.
	— Но нали те всички…?
	— … се връщат вкъщи ли? Да, така е, но само за ваканцията. Докато Майлс, така излиза, може никога повече да не се върне в училището.
	Още усещаше изпитателния ми поглед, ала ето че поруменя.
	— Не го искат, така ли?
	— Категорично отказват.
	При тези думи тя вдигна очи и ги извърна от мен; видях как се напълниха със сълзи.
	— Какво е направил?
	Аз се поколебах, но реших все пак да й подам адресираното до мен писмо, ала този мой жест я накара да отдръпне ръцете си и да ги скрие зад гърба си. Тъжно поклати глава.
	— Не, госпожице, тия работи не са за мен.
	Моята съветничка не можеше да чете! Премигах смутено и побързах да замажа допуснатата грешка, доколкото можах, като отворих писмото и отново го изчетох пред нея с боязлив и неуверен глас, сгънах го и го пъхнах в джоба си.
	— Наистина ли е толкова _лош_?
	Очите й продължаваха да плуват в сълзи.
	— Така ли твърдят господата?
	— Не се споменават подробности. Само изразяват съжаление, че повече не е възможно той да остане в училището. А това е еднозначен отговор.
	Госпожа Гроус стоеше и слушаше, сякаш с притъпени сетива, и не се реши да ме попита какво означава този еднозначен отговор, така че след малко, за да съм съвсем наясно и за да внеса някакъв порядък в мислите си с нейна помощ, продължих:
	— Това означава, че представлява заплаха за другите.
	При това, както често правят по-простичките хора, тя изведнъж избухна.
	— Господарят Майлс! _Той_ да представлява заплаха?
	Усетих в думите й такъв изблик на добронамереност, макар самата аз все още да не бях видяла детето, че дори собствените ми опасения настръхнаха срещу нелепостта на подобно хрумване. Веднага заотстъпвах и с изненадваща дори за самата мен увереност подхвърлих саркастично:
	— За неговите малки, клети съученици може би!
	— Това е ужасно — извика госпожа Гроус, — да се говорят такива неща, жестоко е! Защо, боже мой, та той няма и десет годинки…
	— Наистина невероятно.
	Тя ме погледна с благодарност.
	— Виж го първо, госпожице, а после ще говорим. _Тогава_ ще ми повярваш!
	Изведнъж ми се прииска да го видя на секундата; това бе началото на едно любопитство, което през следващите часове се задълбочи болезнено. Видях, че госпожа Гроус си даваше сметка какво е провокирала у мен и продължи да ме наблюдава със задоволство.
	— Все едно да ти кажат същото за малката госпожица, ще го повярваш ли? Бог да я благослови! — И побърза да добави: — _Погледни_ я само!
	Обърнах се и видях Флора, която само преди пет минутки бях оставила в класната стая с лист хартия, молив и един шаблон, от който да гледа, докато изписва кръгчетата на буквата „О“, но ето я, вече бе цъфнала на прага на отворената врата. Някак кротко и свитичко винаги успяваше да изрази невероятното си безразличие към по-неприятните задължения, като в същото време ме гледаше със светналото си от невинност детско личице, по което се виждаше, че свежда своята привързаност към мен до простичкия факт, че трябва винаги да върви по петите ми. А това ми стигаше, за да почувствам силата на сравнението, изразено от госпожа Гроус, и да грабна малката ми ученичка в обятията си и да покрия лицето й с целувки, в които се прокрадваше и сподавена молба за прошка.
	Въпреки това обаче през останалата част на деня все си търсех повод да се присламча към моята колежка, особено когато на свечеряване започнах да си въобразявам, че тя нарочно ме отбягва. Спомням си, че я настигнах, докато слизаше по стълбите, продължихме заедно, след което я хванах за ръката и я задържах до себе си.
	— Приемам онова, което ми каза по обед, за уверение, че _ти никога_ не си го смятала за лош.
	Тя рязко отметна глава назад, след което вече много ясно, дори демонстративно зае театрална поза.
	— Не съм го смятала ли? Нямам претенции да съм казала _подобно нещо_!
	Отново се смутих.
	— Тогава, значи, си го смятала… така ли?
	— Точно така, госпожице, и за бога, какво лошо има в това?
	Размислих се над думите й.
	— Искаш да кажеш, че момче, което никога не прави бели…?
	— Не е никакво момче за _мен_!
	Стиснах я още по-здраво.
	— Значи, според теб момчетата бива да са лоши, така ли? — След което в тон с отговора й, изрекох на един дъх: — И аз мисля така! Но не и дотолкова, че да развалят другарчетата си…
	— Развалят ли?
	Изпадна в недоумение от силната дума, която бях употребила.
	Помъчих се да обясня.
	— Да им действа разложително.
	Продължи да ме зяпа, сякаш бавно попиваше смисъла на казаното, но той като че предизвика у нея само смях.
	— Боиш се, че той ще _ти_ подейства разложително, така ли?
	Въпросът й съдържаше тънко и предизвикателно чувство за хумор, затова се видях принудена и аз да отвърна със смях — малко глуповат, разбира се, — за да не стана прицел на подигравките й.
	Но на следващия ден, когато вече наближаваше време да тръгваме, я спипах на друго място.
	— Какво представляваше жената, която е работила тук преди мен?
	— Предишната гувернантка ли? Тя също беше млада и хубава — почти толкова млада и хубава, госпожице, колкото си и ти.
	— Излиза, че нейната младост и красота са били решаващи при избора й! — Спомням си как невъздържано заключих: — Значи, той ги предпочита млади и хубави!
	— Наистина, така е — съгласи се госпожа Гроус, — всички до една! — Още не проронила думите и се сепна уплашено. — Исках да кажа, че той си е такъв… господарят де.
	Бях стъписана.
	— А преди това, кого имаше предвид преди това?
	Продължи да гледа с празен поглед, ала поруменя.
	— Ами пак _него_.
	— Господарят ли?
	— Че кой друг?
	Толкова очевидно нямаше кой друг да бъде, че в следващия миг и моето впечатление, че неволно се е изпуснала да каже нещо повече, избледня. Затова направо я попитах онова, което всъщност исках да узная.
	— А _тя_, другата, намираше ли, че в момчето има нещо…?
	— Смущаващо ли? Поне пред мен никога не е споменавала.
	Поколебах се, но бързо преодолях своята неувереност.
	— А тя беше ли внимателна… взискателна в работата си?
	Госпожа Гроус се замисли, сякаш искаше да ми отговори най-добросъвестно.
	— В някои неща — да.
	— Но не във всичко, така ли?
	Тя пак се замисли.
	— Ами какво да ти кажа, госпожице, нали нея вече я няма. Нека не говорим излишни приказки.
	— Много добре разбирам чувствата ти — побързах да отвърна, но след още миг премислих и без да възразявам, реших да се възползвам от отстъпчивостта й.
	— Тя тук ли умря?
	— Не, беше си заминала.
	Не знам какво точно, но нещо в резкия тон на госпожа Гроус ме накара да се усъмня.
	— Заминала, за да умре ли?
	Госпожа Гроус гледаше право през прозореца, но усетих, че поне хипотетично имах право да знам какво се очаква от младите хора, наети за работа в Блай.
	— Искаш да кажеш, че се е разболяла и е заминала у дома си, така ли?
	— Не се беше разболяла в тази къща, поне по онова, което се виждаше. Тя ни напусна в края на годината, за да се върне у дома, така рече, за кратък отдих, на какъвто прослуженото тук време със сигурност й даваше право. Тогава имахме и друга една млада жена — бавачка, която остана с нас, беше много добро и умно момиче. И именно _тя_ пое всички грижи около децата за времето, докато другата отсъстваше. Но нашата млада дама така и не се върна и точно когато всъщност вече я очаквах, научих от господаря, че е починала.
	Премислих думите й внимателно.
	— От какво?
	— Това той не ми каза! Ама стига, госпожице — възкликна изведнъж госпожа Гроус, — мен работа ме чака.


>	3

	Това, че така набързо ми обърна гръб, за щастие, не беше някакъв груб отказ, който можеше да попречи на взаимното ни и непрекъснато растящо уважение една към друга. Отново се срещнахме, този път на фона на моето приятно удивление, след като бях довела Майлс у дома, и тогава сякаш се сближихме повече, защото в обзелото ме вълнение бях готова не само да заявя, но и яростно да отстоявам твърдението си, че такова дете, тъй като вече го познавах, не заслужава да бъде изгонвано отникъде. Пристигнах на мястото с малко закъснение и веднага усетих, защото той вече стоеше пред входа на странноприемницата, пред която кочияшът го бе свалил, онова познато ми — както външно, така и вътрешно — лъчисто сияние на младостта, онзи благотворен полъх на детска чистота, който още от първия миг бях почувствала и у малката му сестра. Беше невероятно красив и госпожа Гроус излезе права, като каза, че самото му присъствие заличава всякакви други чувства и човек може да изпитва към него единствено нежна страст. Онова, което още тогава ме накара мигом да го приема в сърцето си, бе нещо божествено, което никога преди това не бях откривала до такава степен у друго дете — неописуемото му изражение, което сякаш казваше, че в този свят не познава нищо друго освен обич. Стори ми се невъзможно да имаш лоша слава и същевременно да излъчваш такава миловидна невинност и през цялото време, докато пътувахме към Блай, не успях да преодолея недоумението си — защото, поне до този момент, не ставаше дума за възмущение — от смисъла на онова ужасно писмо, което сега стоеше заключено в едно чекмедже горе в стаята ми. Още при първата възможност, която ми се откри да разменя няколко думи на четири очи с госпожа Гроус, направо й заявих, че намирам писмото за нелепо.
	Тя веднага ме разбра.
	— Говориш за несправедливите обвинения, нали…?
	— Не мога да повярвам и за миг. Но, скъпа моя, _погледни_ го само!
	Тя се усмихна на претенциите ми за откривателство на неговото обаяние.
	— Уверявам те, госпожице, аз само това правя! Какво ще кажеш сега? — побърза да добави.
	— В отговор на писмото ли? — Вече бях решила. — Нищо.
	— А на неговия чичо?
	— Нищо — отвърнах още по-твърдо.
	— А на самото момче?
	— Нищо — казах вече с усмивка.
	Тя избърса уста с престилката си.
	— Тогава съм с теб. Двете ще се справим.
	— Ще се справим! — възторжено повторих като ехо и стиснах ръката й, сякаш двете положихме клетва.
	Тя задържа дланта ми за миг, след това разсеяно размаха престилката си с другата, още свободна ръка.
	— Госпожице, ще ми разрешиш ли една волност…?
	— Да ме целунеш ли? Не!
	Взех в обятията си доброто създание и след като се прегърнахме като сестри, се почувствах още по-силна и непреклонна.
	Това бе положението за момента: време, което течеше така съдържателно и съвършено, че сега, когато трябва да го опиша, си спомням за изкуството, което би ми помогнало да го накъсам на отделни и малко по-отчетливи епизоди. Онова обаче, към което мислено се връщам с най-голямо изумление, е положението, което бях приела безропотно. Заедно с приятелката ми се бяхме заели да доведем всичко докрай сам-самички и аз очевидно съм била под влиянието на някаква магия, която единствено можеше да ме окрили в дългите и трудни усилия на това дело. Чувствах се като на гребена на вълна — голямата вълна на заслепението и състраданието. В невежеството си, в объркването си, а може би и в самонадеяността си реших, че ще ми бъде лесно да се справя с момче, чиито познания за света бяха все още в зародиш. Сега дори не мога да си спомня точно какво обяснение измислих за края на ваканцията и възобновяването на учебните занимания. Разбира се, уроци, които аз да му давам — през онова прелестно лято всички бяхме единодушни, че това е решението, ала сега виждам, че в продължение на седмици уроците сякаш бяха предназначени за мен. Защото научих нещо — отначало съвсем категорично, — което винаги бе стояло встрани от моя дребен, захлупен живот; научих да се забавлявам и да бъда забавна, както и да не мисля за бъдещето. В известен смисъл тогава за пръв път усетих въздуха, широтата, свободата, музиката на лятото и мистерията на природата. После дойдоха и моите размисли, приятно ми бе да потъвам в тях. Но те се оказаха капан — не предумишлен, но премного дълбок — за моето въображение, за моята чувствителност, а може би и за моята суета, тоест за всичко онова у мен, което бе лесно възбудимо. Най-добрият начин, по който бих могла да опиша това свое състояние, е, като кажа, че бдителността ми бе приспана. Децата не ми създаваха почти никакви грижи, толкова кротки и мили бяха и двете. Дори често се замислях — но и тогава някак смътно и несвързано — как ли неясното бъдеще (бъдещето е винаги неясно!) ще се отнесе с тях и дали няма да ги нарани. Две деца, искрящи от цветущо здраве и безоблачно щастие; но все пак чувствах, че сякаш са ми поверени малки благородници, принцове със синя кръв, които, за да може всичко да е наред, трябва да стоят затворени и защитени, ето защо единственото бъдеще, което виждах за тях, беше време, изпълнено с романтика, едно наистина царствено продължение на парка и градината, в които пребивавахме тук заедно. И нищо чудно, разбира се, че онова, което ни сполетя тъй внезапно, придаде на предишните ни дни обаянието на безвремие, онова затишие, в което нещо се мъти или спотайва. Промяната ни връхлетя като внезапен скок на звяр.
	През първите седмици дните се точеха в протяжна сладост; в най-добрите от тях получавах и онова, което наричах „собствен час“ — часа, когато за моите ученици времето за чай и времето за лягане бяха дошли и си отишли и преди окончателно да приключа с дневните си задължения, оставах за малко сама. Колкото и да обичах моите повереници, този час от деня обичах повече; обичах го най-много, когато светлината започваше да гасне — или пък, бих казала, когато, преди да си отиде, денят се помайваше нехайно и откъм старите дървета долитаха последните обаждания на птиците горе в поруменялото небе, — и тогава тръгвах да се поразходя наоколо и да се порадвам с нещо като собственическо чувство, което едновременно ме забавляваше и ласкаеше, на красотата и достолепието на имението. В тези мигове на наслада се чувствах спокойна и удовлетворена; без съмнение именно тогава си позволявах да мисля, че с благоразумието си, с добрата си лична преценка и общо взето, коректното си държане съм доставила удоволствие — ако такова нещо въобще е възможно! — на онази личност, под чийто настоятелен натиск се бях озовала тук. Защото онова, което вършех, бе същото, което той искрено се надяваше, че ще свърша, и за което направо ме бе помолил, и това, че в края на краищата _успявах_ да се справя, ми доставяше много по-голямо задоволство, отколкото бях очаквала. Накратко казано, взех да си въобразявам, че съм забележителна млада жена, и се успокоявах с вярата, че това обстоятелство ще получи някак по-публично признание. Да, налагаше се да бъда забележителна, защото само така можех да се изправя срещу необикновените неща, които много скоро се разшаваха и започнаха да дават признак на живот.
	Случи се ненадейно през един следобед по средата на моя любим час: бях сложила децата да спят и излязох да се поразходя. Една от мислите, които ме занимаваха, ни най-малко не се срамувам да я спомена, и неизменно ме придружаваха по време на тези обиколки, бе, че би било чудесно и също като във вълшебна приказка най-неочаквано да срещна някого. Мъж, който би се появил внезапно зад завоя на пътеката, който ще се изправи пред мен, ще се усмихне и ще ми кимне одобрително. Това щеше да ми е предостатъчно — исках само _той_ да знае, а единственият начин да съм сигурна, че той знае, бе да го видя, да видя сияйната светлина в красивото му лице. И точно това се случи — искам да кажа, яви ми се лице, — когато при първия подобен случай в края на дългия юнски ден се заковах на място, излизайки от една малка горичка, и пред мен се откри гледка към къщата. Онова, което ме сепна — с уплах далеч по-голям, отколкото видяното предполагаше, — бе усещането, че в един миг моето въображение се бе материализирало. Той наистина стоеше там! — високо, отвъд ливадата, отгоре върху същата онази кула, на която още през първата сутрин от пребиваването ми тук малката Флора ме бе завела да ми я покаже. Кулите всъщност бяха две — квадратни, някак нелепо стърчащи назъбени постройки, — които по нещо се различаваха, въпреки че на пръв поглед изглеждаха съвършено еднакви, и затова ги наричаха старата и новата. Извисяваха се в двата противоположни края на къщата и приличаха на архитектурно недоразумение — впечатление, което бе отчасти смекчено от факта, че не бяха напълно различни, нито пък прекалено високи и водеха своето начало от времето на пищно натруфената древност, или по-точно от романтичния Ренесанс, което само по себе си означаваше достолепно минало. Често им се възхищавах, дори си фантазирах разни свързани с тях истории, защото, макар и само до известна степен, ние всички имахме какво да научим от величието на бойните им кули, особено когато зловещо се мержелееха в мрака; ала на тази там височина силуетът, който толкова често извиквах в мислите си, не изглеждаше никак на място.
	Спомням си, че предизвика у мен — този силует в кристалния въздух на спускащия се сумрак, две шумни издихания, които с точност отбелязаха шока от първото и после от второто ми изумление. Второто бе израз на силното ми разочарование от направената грешка във връзка е първото: мъжът, който ме гледаше в упор, не бе онзи, за когото прибързано го бях взела. И поради това озадачение зрението ми сякаш се замъгли и ето че след всички тези години не разполагам с по-ясно описание. За всяка добре възпитана млада жена гледката на непознат мъж в уединено място с основание представлява причина за всякакви опасения, а мъжът, който стоеше с лице към мен — трябваха ми още секунда-две, за да се уверя в това, — приличаше на всеки друг, но не и на онзи, който носех в мислите си. Не го бях виждала на Харли Стрийт, не го бях виждала никъде. Още повече че цялото място някак много странно и в същия миг, сякаш единствено поради факта на неговото появяване, заглъхна и се обезлюди. Поне на мен така ми се стори и сега, когато го заявявам с такава увереност, с каквато никога преди това не съм го правила, цялото усещане на момента се връща у мен с болезнена отчетливост. Сякаш, докато го обгръщах с поглед — а аз точно това направих, — всичко останало от заобикалящия ме пейзаж бе покосено от смърт, превърнато в мъртвило. И сега, докато пиша, още чувам осезателното затишие, което погълна всички звуци на вечерта. Полските врани спряха да грачат в златистото небе и моят любим час за миг изгуби всичките си обичайни шумове. Но друга промяна в природата не настъпи, ако това странно усещане, разбира се, беше промяна. Златистите оттенъци продължаваха да обагрят небето, кристалната бистрота все още трептеше във въздуха, а силуетът на мъжа, който ме гледаше откъм бойниците, беше изрязан като картина в рамка. С трепет в душата взех бързо да прехвърлям наум хората, които познавах, с надеждата, че той ще се окаже един от тях, ала това не стана. Макар и от разстояние, достатъчно дълго останахме втренчени един в друг, за да мога трескаво да се питам и питам кой е този човек и да усетя, в резултат на собствената ми неспособност да го разпозная, магията на знамението, което в следващите няколко мига се изостри до непоносимост.
	Доколкото знам, големият въпрос, или поне един от тях във връзка с тези неща, е въпросът за тяхната продължителност. В моя случай, мислете си каквото искате, но тази странност продължи, докато мислено прехвърлях десетината възможности, нито една от които не ми помогна, и докато виждах пред себе си мъжа, който може и да е бил в къщата — кой знае кога? — но мъж, когото не познавах. Продължи, докато се мъчех да обуздая с помощта на разума си факта, че моята служба тук изисква да няма такива пропуски и непознати мъже. Продължи, докато навестилият ме гост — спомням си, че у него се долавяха някаква странна освободеност и свойско поведение, което си пролича дори от това, че не носеше шапка — ме съзерцаваше от мястото си там горе със същия въпросителен и изпитателен поглед, отправен към мен през припадащия здрач, който предизвикваше и у мен неговото присъствие. Бяхме твърде далеч един от друг, за да се провикнем, но в един момент, ако бяхме по-близо, сигурно нещо щеше да ни предизвика да нарушим тишината и това би бил най-естественият резултат от дългото ни взаимно вторачване. Той стоеше в един от ъглите на кулата, онзи, който бе по-отдалечен от къщата — с изправена стойка, положил и двете си ръце върху парапета. И досега го виждам, както виждам буквите, които изписвам върху тази страница; след това, подир миг, сякаш за да обогати зрелището, той бавно промени мястото си — отиде, без нито за миг да сваля очи от мен, до срещуположния ъгъл на платформата. Да, по време на този кратък преход усещах остро погледа му върху себе си и досега виждам как прокара ръка, докато се придвижваше, по назъбения парапет. Спря в другия край, но само за малко, и дори когато тръгна обратно, продължи да се взира в мен. Обърна се и изчезна, това бе всичко.


>	4

	Не че не изчаках, в този конкретен случай, още известно време — и без това бях като прикована на място също толкова силно, колкото бях и потресена. Дали пък в Блай не съществуваше „тайна“ — нещо като мистерията на Удолфо* или пък луда, заключена на неподозирано място роднина**, за която никой не смее да говори? Не знам колко дълго съм стояла, прехвърляйки наум всички възможности, нито колко дълго, объркана от собственото си любопитство и страх, съм останала, без да помръдна от мястото на моето първо стълкновение; единственото нещо, което си спомням, е, че когато влязох в къщата, навън се бе свечерило. Междувременно вълнението ме бе обсебило напълно и не ми даваше мира, затова, докато трескаво обикалях имението, излезе, че неусетно съм извървяла цели три мили; но по-нататък щях да бъда толкова повече слисана, та сегашното ми мъждукащо безпокойство щеше да се окаже най-обикновен човешки уплах. Всъщност за най-необикновената част от това преживяване — въпреки че всичко останало в него беше доволно странно и чудато — си дадох сметка чак в салона, когато видях госпожа Гроус. Насред общия поток от случки, картината още изпъква пред очите ми, и по-точно впечатлението, което, прекрачвайки прага, ми направиха белите облицовани стени, просторната стая, ярката светлина, портретите и червеният килим на пода, както и добродушното лице на моята приятелка, която побърза да ми съобщи колко много съм й липсвала. Веднага разбрах, още щом я зърнах с нейната непринуденост, доброта и начина, по който си отдъхна с облекчение при появата ми, че тя не знае абсолютно нищо, което би хвърлило светлина върху случката, дето се канех да й разкажа. Въобще не очаквах, че спокойното й лице ще ме накара да се стегна, и сякаш чак тогава оцених значението на видяното от мен, и то чрез факта, че не посмях да го изрека на глас. Едва ли има нещо друго в цялата тази история, което да ми се струва по-странно от това, че първоначалният ми страх, така да се каже, дойде ведно с инстинкта да пощадя приятелката си. Ето защо там, в задушевната атмосфера на салона, с очите й още вперени в мен, аз, по причина, която тогава едва ли бих успяла да формулирам, усетих как нещо в мен прещрака и на мига измислих доста неясен предлог за моето закъснение, като споменах колко красива е нощта навън и още нещо за тежките капки роса и измокрените си крака, след което побързах да се кача в стаята си.
	[* Намеква се за романа на Ан Радклиф „Мистериите на Удолфо“ (1794), в който героинята попада на серия от свръхестествени явления в един замък в Апенините. — Б.пр.]
	[** Пак намек, този път най-вероятно за романа на Шарлот Броите „Джейн Еър“ (1847), където Бърта, лудата съпруга на Рочестър, е заключена и отделена в едното крило на имението Торнфийлд. — Б.пр.]
	Нещата вече стояха другояче; през многото следващи дни ме чакаха странни изживявания. Имаше часове, ден след ден — или най-малкото моменти, откраднати от пределно ясните ми задължения, — когато се затварях, за да размишлявам. Не че се чувствах по-изнервена, отколкото можех да понеса, а по-скоро ужасно се страхувах да не се изнервя, защото истината, която трябваше да премислям простичко и с бистър ум, истината, за която не можех да намеря абсолютно никакво обяснение, истината за посетителя, която съвсем необяснимо и същевременно, поне така ми се струваше, съвсем лично ме вълнуваше. Не ми трябваше много време, за да се уверя, че не съм в състояние и звук да издам, без той да прозвучи въпросително, превъзбудено или троснато. Шокът, който бях преживяла, бе изострил всичките ми сетива; в края на изминалите три дни и в резултат на моето най-зорко наблюдение, установих, че не става дума за забавна измама от страна на прислугата, нито че съм била обект на някакви техни „игрички“. Онова, което знаех, не беше известно на никой друг от околните. Значи, имаше само едно-единствено смислено обяснение: някой си позволяваше доста груби волности. Това си повтарях непрекъснато, когато се скривах в стаята и заключвах вратата след себе си. Излизаше, че някой неканен гост ни е натрапил присъствието си; може би безсрамен пътник, който има навика да завира любопитния си нос в стари къщи, бе успял да се промъкне незабелязано, да се порадва на гледката от най-доброто възможно място, след което се е измъкнал така, както е дошъл. След като издържа да ме гледа право в очите така дръзко и продължително, това означаваше, че наистина е бил човек безскрупулен и неблагоразумен. Хубавото нещо в края на краищата бе, че си е отишъл, и се надявах повече да не го видим.
	Признавам, че това не е чак толкова хубаво, защото не ми даваше мира и по същество не успявах да се съсредоточа в работата си, която обичах. А работата, която обичах, се свеждаше до живота ми с Майлс и Флора и нищо не можеше да ме разстрои повече от мисълта, че трябва да се отдавам на заниманията си с тях, обзета от тревога. Моите малки повереници бяха непрестанен извор на радост за мен и ме връщаха отново и отново към онези мои първоначални страхове, които се оказаха напразни и които се свеждаха до опасенията ми, че ми предстои суха, сива и прозаична служба. Ала нямаше нищо прозаично, нямаше нищо скучно, отегчително или еднообразно в заниманията ми с тях; как е възможно работата ти да не е прекрасна, щом представлява ежедневна среща с красотата? Това бяха романтиката на детската стая и поезията на класната стая. Разбира се, с това не искам да кажа, че сме изучавали само художествена литература и поезия, а това, че не бих могла да изразя по друг начин живия интерес, който малките ми приятелчета възбуждаха у мен. И как другояче бих могла да го опиша, освен като кажа, че вместо да свиквам с тях — а това е истинско удоволствие за една гувернантка, нека посестримите ми го потвърдят! — аз непрекъснато се радвах на нови и нови открития. Имаше, вярно, само една посока, в която тези свежи открития липсваха — дълбока неяснота продължаваше да прикрива поведението на Майлс в училище. Установих обаче, че много скоро започнах да приемам тази загадка без излишна болезненост. Дори можеше да се каже, че самият той — без дума да изрече — успя да приспи тревогите ми. Така стана, че цялото обвинение срещу него взе да изглежда нелепо. Моето заключение разцъфна радостно също като истинската розова пъпка на неговата невинност; той беше прекалено красив и добър, така реших, за да просъществува в онзи ужасен и нечист свят на училището, и това бе цената, която е трябвало да плати. Размишлявах, че при този негов различен външен вид и тази негова възвишеност повечето хора — в това число и глупави и подли училищни директори — неизменно стават завистливи и отмъстителни.
	И двете деца притежаваха благородство (и това бе единственият им недостатък, но той не бе превърнал Майлс в мухльо), което ги караше да изглеждат — как да кажа? — някак откъснати от действителността и със сигурност недосегаеми. Бяха като херувимите от онзи анекдот, които — най-малкото от морална гледна точка — нямало на какво да устояват! Спомням си, че специално при Майлс имах чувството, че е дете без минало, така да се каже. Разбира се, от едно дете не се очаква да си знае миналото, но това красиво малко момче излъчваше изключителна чувствителност и изключителна лъчезарност, които, много повече, отколкото у всяко друго създание на неговата възраст, го правеха да изглежда, сякаш започва всеки нов ден начисто. Личеше си, че никога нито за миг не е бил малтретиран. Възприех това за ясно опровержение на съмнението, че в училище може да е бил наказван. Ако е бил пакостник, все някога щеше „да си изпроси“ боя, а аз на свой ред щях да го усетя — най-малкото бих открила следи от това. Ала следи нямаше и именно затова той си остана ангел в моите очи. Той никога не говореше за училището, никога не споменаваше нито за своите другарчета, нито за учителите; а пък аз бях достатъчно възмутена, за да повдигам темата. Разбира се, че бях като омагьосана от него, а най-хубавото бе, че още навремето си давах сметка за това. Но се бях предала, защото това бе противоотровата на всяко тегло, а моите бяха много. Точно тогава бях получила неприятни вести от дома, където нещата не вървяха добре. Но с моите дечица край мен какво друго в света можеше да има значение? Именно това беше въпросът, който си задавах по време на моите спорадични уединявания. Бях направо заслепена от детската им прелест.
	Една неделя — за да продължа разказа си — заваля много силен дъжд и не спря почти през целия ден, поради което и нашето отиване на църква се отложи; в резултат на това се бяхме уговорили с госпожа Гроус, че късно следобед, ако времето се пооправи, ще отидем на вечерната служба. За щастие, дъждът наистина спря и аз се подготвих за нашата разходка, която — през парка и после по стария път към селото — би трябвало да ни отнеме не повече от двайсет минути. Докато слизах по стълбите, за да се срещна с моята приятелка в салона, си спомних за онзи чифт ръкавици, дето имаше нужда от закърпване, което и направих — признавам, че не е много възпитателно — по време на следобедния чай с децата, който в неделя по изключение се сервираше в студения чист храм от махагон и месинг, тоест в така наречената трапезария за възрастни. Бях забравила ръкавиците си там и отидох да ги прибера. Денят беше доста сив и мрачен, но все още мъждукащата светлина на гаснещия следобед ми бе достатъчна да прекрача прага на трапезарията и не само да зърна на един стол до вече затворения прозорец чифта, който ме очакваше, но и да усетя някакво присъствие от външната страна на стъклото — човекът стоеше и гледаше право в мен. Една крачка в стаята ми стигаше, погледът ми мигновено го улови. Мъжът, който ме гледаше в упор, беше същият, който вече веднъж ми се бе явил. Няма да кажа, че този път явяването му бе по-ясно доловимо, защото това бе невъзможно, но бе по-отблизо, което само по себе си представляваше крачка напред в нашето общуване, и щом го зърнах, дъхът ми спря и ме полазиха ледени тръпки. Беше същият — абсолютно същият и този път го видях, също както и при предишния случай, от кръста нагоре, защото прозорецът, макар и да се намираше в трапезарията на приземния етаж, не стигаше до пода на терасата, където беше стъпил той. Беше приближил лицето си до стъклото и резултатът от тази по-добра гледна точка, колкото и странно да изглежда, бе, че не той, а аз успях да видя колко напрегнато бе изражението му. Задържа се няколко секунди — достатъчно дълго, за да се уверя, че той също ме е видял и разпознал; чувствах се, сякаш от години го търсех, сякаш винаги съм го познавала. Този път обаче се случи нещо, което не се бе случило предишния път; нетрепкащият му взор, вторачен в мен и стаята зад мен, беше също толкова дълбок и напрегнат, както и преди, но сега се откъсна от мен за миг, през което време аз продължих да го наблюдавам, видях го как оглежда и последователно се спря на други предмети край мен. И точно тогава ме осени нещо, което само усили и без това силния шок, в който се намирах, а именно увереността, че той не търсеше мен. Беше дошъл за някой друг.
	Проблясъкът на това хрумване, което ме озари насред сковалия ме ужас, произведе у мен най-неочакван ефект. Както си стоях вкаменена от страх, някакъв внезапен трепет разбуди чувството ми за дълг и отговорност, а заедно с него и смелостта ми. Казвам смелостта ми, защото, нали не се съмнявате, че бях напълно премаляла. Сепнах се на мига и излетях през вратата, стигнах до външната, след още миг се озовах на алеята, която вървеше успоредно на терасата, изминах я тичешком и завих зад ъгъла, откъдето се виждаше всичко. Но нямаше какво да видя, моят посетител бе изчезнал. Спрях задъхана, едва не се свлякох на земята — този път от облекчение, но продължих да оглеждам мястото, — дадох му време да ми се яви отново. Казвам време, но колко ли се бе проточило всичко това? Днес не мога да бъда много сигурна за трайността на тия странности. Мерилото май вече ми убягваше: не е възможно да са продължавали толкова дълго, колкото ми се струваше. Терасата и цялото място навред, ливадата и градината отвъд нея, всичко, както и частта от парка, която можех да видя, бяха празни и от тях лъхаше страшна пустота. Имаше ниски храсти и високи дървета, но ясно си спомням колко сигурна бях, че нито едно от тях не го прикрива. Той или беше там, или не беше — но не беше, щом не можех да го видя. В това бях сигурна. После, съвсем инстинктивно, вместо да се върна, откъдето бях дошла, отидох до прозореца. Малко се сепнах, като си помислих, че трябва да застана на мястото, където бе стоял той. Залепих лице до стъклото и погледнах вътре в стаята, както бе гледал и той. В същия миг, сякаш за да ми демонстрира точния обхват на полезрението му, госпожа Гроус влезе в трапезарията, както бях влязла и аз преди това. Така се разигра едно повторение на случката. Тя ме видя, както и аз бях видяла неканения гост; закова се на място, както бях направила и аз; бях я изплашила по същия начин, по който и самата аз бях изплашена. Тя пребледня и това ме накара да се запитам дали и аз съм изглеждала мъртвешки бледа. Тя се вторачи за малко, после взе да отстъпва по моите стъпки и вече знаех, че е прималяла, че ще завие зад ъгъла и след малко ще се срещнем. Останах на мястото си и докато я чаках, главата ми загъмжа от мисли. Ще похабя листа, за да спомена само една от тях. Почудих се защо _тя_ се уплаши.


>	5

	Разбрах, щом зави зад ъгъла на къщата и се появи пред очите ми.
	— Какво, за бога, се е случило?…
	Беше поруменяла и задъхана.
	Не казах нищо, изчаках да се приближи.
	— С мен ли? — Как ли е изглеждала физиономията ми? — Личи ли си?
	— Бяла си като платно. Имаш ужасен вид.
	Замислих се; с невинните й въпроси без никакви скрупули можех да се справя. Необходимостта да зачитам зрялото здравомислие на госпожа Гроус се бе смъкнала безшумно от плещите ми и ако, макар и за миг, се поколебах, то не беше заради тайната, която пазех. Протегнах ръка и двете се здрависахме; задържах дланта й в моята, харесваше ми усещането от нейната близост. Беше нещо като подкрепа, докато стеснително въздъхна в учудването си.
	— Ти, разбира се, си дошла да ме вземеш, за да отидем заедно на църква, но аз не мога.
	— Случило ли се е нещо?
	— Да. Сега вече мога да ти кажа. Изглеждах ли много странно?
	— През прозореца ли? Направо страшно!
	— Е — продължих, — по същия начин бях изплашена и аз.
	Очите на госпожа Гроус ясно показваха, че няма желание да бъде плашена, както и това, че много добре си знае мястото и не е готова да участва в моите притеснения. Но аз вече бях решила, че тя _трябва_ да участва!
	— Това, което преди миг видя през прозореца на трапезарията, е само резултат от случилото се с мен. Онова, което аз видях току-що, беше далеч по-страшно.
	Ръката й неволно стисна моята.
	— И какво бе то?
	— Мъж с необикновена външност. Надничаше през стъклото.
	— Какъв мъж?
	— Нямам никаква представа.
	Госпожа Гроус се огледа наоколо, но напразно.
	— Тогава къде е сега?
	— Нямам никаква представа.
	— Виждала ли си го преди?
	— Да, веднъж. Беше се качил на старата кула.
	Тя ме погледна още по-изпитателно.
	— Искаш да кажеш, че е непознат мъж, така ли?
	— Съвсем непознат!
	— И все пак не си ми казала.
	— Не, имах си причина за това. Но сега, след като и без това се досети…
	Кръглите очи на госпожа Гроус не трепнаха пред моята атака.
	— Нищо не съм се досетила! — каза тя простичко. — Как бих могла да се досещам за твоите бълнувания?
	— Не са никакви бълнувания.
	— Не си го виждала другаде, освен на старата кула, нали?
	— Както и тук на това място преди миг.
	Госпожа Гроус пак се огледа нервно.
	— И какво правеше на кулата?
	— Само си стоеше и ме гледаше.
	Тя се замисли.
	— Приличаше ли на джентълмен?
	Нямах нужда от време да премисля, преди да й отговоря. — Не.
	Тя ме зяпна още по-учудено.
	— Не.
	— Не беше ли някой от имението? От селото?
	— Не, съвсем не. Не ти казах, но си направих труда да проверя.
	Тя като че въздъхна с облекчение: странно, но го възприех като добър знак. Ала не за дълго.
	— Но щом не е джентълмен…
	— … тогава какъв е ли? Вдъхваше ужас.
	— Ужас?
	— Ами беше… Бог да ми е на помощ, ако знам какъв е!
	Госпожа Гроус отново се огледа, зарея поглед в по-сумрачната далечина, после сякаш се отърси от мислите си, стегна се и ни в клин, ни в ръкав отсече:
	— Време е да тръгваме за църква.
	— Не, сега не ми е до никаква църква!
	— Мисля, че ще ти се отрази добре.
	— Но не и на _тях_!
	И кимнах към къщата.
	— За децата ли говориш?
	— Не смея да ги оставя сами.
	— Страхуваш се?…
	— Страхувам се от _него_ — отвърнах ясно.
	При тези думи в широкото лице на госпожа Гроус за пръв път бавно се прокрадна едва доловим мъждукащ проблясък, със закъснение изплува от дебрите на съзнанието й — нещо, което не аз й бях подсказала и което за самата мен бе все още забулено в неяснота. Сега се сещам, че веднага ми се прииска да открадна мъглявите й спомени, защото усетих, че именно те я подтикнаха да продължи да ме разпитва за случилото се.
	— Кога стана това… на кулата?
	— В средата на месеца. В същия час на деня.
	— По мръкнало — уточни госпожа Гроус.
	— Не, не беше съвсем мръкнало. Видях го така ясно, както виждам сега и теб.
	— Как е успял да се вмъкне?
	— И как е успял да се измъкне? — изсмях се аз. — За съжаление, нямах възможност да го попитам. Но ето че — продължих — тази вечер не бе успял да проникне вътре в къщата.
	— Значи, само надничаше.
	— Дано само с това си остане! — Вече бе пуснала ръката ми и ето че се извърна някак встрани. Изчаках миг, после я подканих: — Върви на черква! Довиждане. Аз ще остана да пазя.
	Тя бавно се обърна с лице към мен.
	— За тях ли те е страх?
	Отново се изгледахме — втренчено и продължително.
	— А _теб_!
	Вместо да ми отговори, тя се приближи до прозореца и опря лицето си в стъклото.
	— Сега разбираш как хубаво се вижда оттам, нали? — подметнах.
	— Колко дълго остана така? — попита тя, без да помръдне.
	— Докато излязох навън. Хукнах да го гоня.
	Най-сетне госпожа Гроус се отдръпна от прозореца и в лицето й вече се четеше много повече.
	— Аз не бих хукнала.
	— И аз не бих — изсмях се отново, — но нямах избор, изпълнявах дълга си.
	— И аз си имам моите задължения — тросна ми се тя, после додаде: — Как изглеждаше?
	— Много ми се иска да ти кажа, но истината е, че никак не изглеждаше.
	— Как така никак? — повтори тя като ехо.
	— Нямаше шапка на главата. — И веднага долових, че още в тези думи, макар и силно объркана, тя откри нещо познато, успя да си представи нещо, ето защо забързано, щрих по щрих взех да допълвам портрета му. — С рижава коса, много рижава, ниско подстригана и къдрава, бледо лице, издължено по форма, с правилни и приятни черти, с малки, доста странни бакенбарди, които имаха цвета на косата му. Веждите му обаче бяха по-тъмни, силно извити и като че лесно можеше да ги мърда. Очите му гледаха изпитателно, странно и страшно; но със сигурност мога да кажа само, че бяха малки и нетрепващи. Устата му бе широка, устните — тънки, и с изключение на малките бакенбарди, беше гладко избръснат. Не знам защо ми заприлича на актьор.
	— Актьор ли?
	В този миг никой не можеше да прилича по-малко на актьор от госпожа Гроус.
	— Не съм виждала актьори, но сигурно така изглеждат. Беше висок, с изправена стойка и енергичен вид, но никога и за нищо на света не бих го нарекла джентълмен!
	Лицето на моята приятелка съвсем пребледня, докато продължавах да изреждам чертите му; кръглите й очи се ококориха, устата й увисна.
	— Джентълмен ли? — шумно изпъшка тя, смаяна и смутена. — _Той_, джентълмен!
	— Значи, го познаваш!
	— За красив, красив е — и тя видимо направи опит да се стегне.
	— И още как! — подтикнах я аз, за да продължи.
	— И как беше облечен?
	— Май с чужди дрехи. Хубави дрехи, но като че не бяха негови.
	— Ами да, на неговия господар! — потвърди тя и изпъшка още по-шумно.
	— Познаваш ли го? — притиснах я натясно.
	Поколеба се за миг, после извика:
	— Куинт!
	— Куинт ли?
	— Питър Куинт — неговият човек, неговият камериер, когато беше тук!
	— Когато господарят беше тук, така ли?
	Все още смаяна и смутена, тя все пак ме погледна в очите и взе да снажда историята парченце по парченце.
	— Той никога не носеше собствената си шапка, но затова пък носеше… ами, как да кажа, взеха да изчезват жилетките на господаря! Миналата година и двамата бяха тук. После господарят си тръгна и Куинт остана сам.
	— Сам ли? — заекнах.
	— Сам с _нас_. — После добави, сякаш нещо я жегна отвътре. — Отговаряше за нас.
	— И какво стана с него?
	Взе така да протака отговора, че още повече се озадачих.
	— И той си тръгна — рече най-накрая.
	— Тръгна накъде?
	— Бог знае накъде? — При тези думи лицето й се преобрази. — Умря.
	— Как така умря? — извиках.
	Тя се изстъпи, като че вкопа краката си по-здраво в земята, за да произнесе потресаващото:
	— Точно така. Господин Куинт е мъртъв.


>	6

	Разбира се, само тази конкретна случка не беше достатъчна, за да се сближим двете пред заплахата от онова, с мисълта за което сега трябваше да живеем, но и някак да се справяме с новото бреме на моята отговорност, вече под впечатление на видяното, и от онова, което моята приятелка знаеше — познание, в което се преплитаха и страх, и съжаление. Тази вечер след направеното разкритие в продължение на около час се чувствах напълно смазана и съсипана, затова и не се стигна до никакво ходене на църква, а единствената служба, която се състоя, бе изпълнена със сълзи и обети, с молитви и обещания; кулминацията се изля в поредица от взаимни обвинения и вричания във вярност, които последваха нашето оттегляне заедно в класната стая — там се заключихме, за да си кажем всичко. Резултатът от това споделяне бе, че направихме разбор на положението до най-малката подробност. Самата тя не бе видяла нищо, нито сянка на сянката дори, и никой друг в къщата, освен гувернантката, не можеше да поеме тежките отговорности на гувернантския пост; въпреки това, без да се съмнява нито за миг в здравия ми разум, тя прие истината такава, каквато й я разказах, и дори успя да ми покаже своята изпълнена със страхопочитание топлота, израз на уважение към моите повече от съмнителни привилегии, чийто благотворен дъх усещам и досега като една от най-прелестните прояви на човешко милосърдие.
	Същата нощ между нас бе решено, че двете сами ще трябва да се справим с положението; и досега не съм съвсем сигурна дали в крайна сметка, независимо че това не влизаше в задълженията й, тя не изнесе на плещите си по-голямата част от бремето. За себе си мога да кажа, че още тогава, в онзи час, както и по-късно, бях наясно какво и доколко съм в състояние да издържа, за да предпазя учениците си; но мина известно време, преди да разбера със сигурност доколко моята предана приятелка е готова да спазва условията на нашето споразумение, което без съмнение я излагаше на риск. Бях достатъчно странна компания за нея, също толкова странна, колкото беше и онази, в която самата аз неволно се бях озовала; но сега, когато обръщам поглед назад към всичко, което преживяхме заедно, виждам колко много общо бяхме открили и двете в идеята, която с Божията помощ _можеше_ да ни спаси. Именно идеята, този допълнителен порив, ме изведе директно, тъй да се каже, от вътрешния затвор на моите страхове. Поне можех спокойно да дишам въздуха навън, пък и госпожа Гроус вече бе до мен. И досега съвсем ясно си спомням как онази нощ, преди да се разделим, силата ми се върна, почувствах се окуражена. Бяхме си преповторили на няколко пъти всяка подробност, която бях забелязала.
	— Значи, твърдиш, че той е търсил някой друг — друг човек, не теб, така ли?
	— Търсеше малкия Майлс. — Бях обзета от необикновено силната и зловеща убеденост, че това е така. — Именно него търсеше.
	— Но откъде знаеш?
	— Знам и толкоз! — Възбудата ми растеше. — И ти, скъпа моя, също го знаеш!
	Тя не отрече, но аз имах нужда да го кажа, защото усещах, че това е така. Ето че тя пак се обади:
	— Ами какво ще стане, ако _той_ го види?
	— Малкият Майлс ли? Той точно това иска!
	— Детенцето ми! — Отново я обзе ужасът.
	— Да не дава Господ! Този мъж. Той иска да _им_ се яви.
	Че това можеше да се случи, бе само по себе си страшно, но все пак се надявах, че ще мога да го удържа настрана — нещо, което с течение на времето успях да докажа на практика. Бях абсолютно сигурна, че отново ще видя онова, което бях вече видяла, но нещо вътре в мен ми казваше, че ако му се предложа самоотвержено като единствения възможен обект на подобно изживяване, като го приема, подканя и превъзмогна, ще успея да му послужа като изкупителна жертва и по този начин да запазя спокойствието на моите повереници и приятели. Възнамерявах да вардя най-вече децата, като ги закрилям и бдя над тях именно по този начин. Спомням си едно от последните неща, които казах на госпожа Гроус тази вечер.
	— Струва ми се странно, че моите малки ученици никога не са ми споменавали за…
	Тя ме изгледа втренчено, докато аз замислено се умълчах.
	— За него ли? За това, че е бил тук, за времето, прекарано с него?
	— Да, за времето, прекарано с него. Никога нищо не са споменавали, нито дори името му, присъствието му, историята му — нищичко.
	— О, малката дама едва ли помни. Тя нищо не е чула и нищо не знае.
	— Дори за обстоятелствата около смъртта му? — Взех трескаво да премислям. — Може би не, но Майлс би трябвало да помни… Майлс би трябвало да знае.
	— Не го поставяй на изпитание! Не го измъчвай! — не издържа госпожа Гроус.
	Спокойно посрещнах гневния й поглед.
	— Не се бой — казах и продължих да разсъждавам наум. Доста _странно_, нали?
	— Това, че никога не го е споменавал ли?
	— Ни най-малък намек дори. А ти твърдиш, че двамата били „големи приятели“.
	— Не точно _той_! — натърти госпожа Гроус. — Само Куинт така си въобразяваше. Все искаше да си играе с него, да го разглезва. — Умълча се, после добави: — Въобще Куинт много си позволяваше.
	Представих си лицето му — _какво_ лице! — и мигом потреперих от погнуса.
	— Позволявал си много с _моето_ момче?
	— С всекиго!
	За момента се въздържах да анализирам в подробности това твърдение, само мислено отбелязах, че отчасти се отнася и до други членове на домакинството, тоест до половин дузината мъже и жени от прислугата, които образуваха нашата малка колония. Доколкото схващах обаче, на наша страна имахме и един щастлив факт, а именно че никакви злокобни легенди, никакви размирици сред слугите не се помнеха, нито се свързваха с името на нашето симпатично старо имение. То нямаше нито лоша репутация, нито мрачна слава, а госпожа Гроус просто от страх предпочиташе да се държи за мен и да трепери мълчаливо. Затова дори си позволих да я поставя на едно последно изпитание. И това стана посред нощ, когато тя вече си тръгваше и бе поставила ръка върху дръжката на вратата на класната стая.
	— Значи, мога да разчитам на думите ти, защото това е много важно, че той е бил без съмнение и по общо мнение покварен.
	— О, не по общо мнение. _Аз_ знаех, но не и господарят.
	— И ти не си му казала?
	— Ами той никак не обичаше сплетни и клюки, а още по-малко оплаквания. На подобни клевети отвръщаше със сприхава нетърпимост, а когато се случеше някой да дръзне да го обезпокои…
	— Отказваше да го изслуша, така ли? — Това напълно съвпадаше с моето впечатление от него: този джентълмен очевидно не обичаше да внасят смут в душата му, нито беше много придирчив по отношение на хората, с които дружеше. Въпреки това попритиснах още малко моята събеседничка: На твое място бих му казала!
	Тя усети упрека ми.
	— Може и да съм сбъркала, но истината е, че се страхувах.
	— От какво?
	— От нещата, които онзи можеше да ми стори. Куинт беше толкова изобретателен, толкова лукав и потаен.
	Приех думите й много по-навътре, отколкото може би си пролича.
	— А от друго не се ли страхуваше? Например от въздействието му върху…
	— Въздействието му ли? — повтори тя с пропито от болка лице и зачака безмълвна.
	— Върху живота на тези малки безценни и невинни същества. Нали на теб са били поверени.
	— Не, не бяха поверени на мен! — сопна ми се тя, макар и още обезпокоена. — Господарят много вярваше в него, беше го настанил тук, тъй като се смяташе, че е болнав и тукашният чист въздух ще му подейства добре. Така че той се разпореждаше. Точно така — върна ми го тя троснато, — дори когато ставаше въпрос за _тях_.
	— За тях — този мъж? — Едва сподавих напиращия в мен вик. — И ти го преглътна безмълвно?
	— Не, не успях, както не мога и досега!
	И клетата женица избухна в плач.
	Най-строг контрол още от следващия ден, така решихме, щеше да бъде установен върху децата; въпреки решението обаче, в продължение на цяла седмица ние много често се връщахме на темата и не спирахме да я обсъждаме разпалено. Колкото и да бяхме разговаряли през онази неделна вечер, в последвалите късни часове на нощта — защото сигурно си представяте колко съм спала — аз така и не успях да се отърва от подозрението, че въпреки всичко тя премълчава нещо. Самата аз й разкрих всичко, но у мен остана усещането, че тя продължава да таи нещо в себе си. Уверих се, още на сутринта, че това бе не толкова резултат от липса на откровеност, а по-скоро се дължеше на усещането, че отвсякъде ни дебнат опасности. Сега, когато се връщам мислено назад, ми се струва, че до сутринта, когато слънцето се вдигна високо в небето, аз в трескавото си безпокойство бях успяла да разтълкувам повечето факти и да вложа в тях смисъл, който те тепърва щяха да придобият от последвалите нови и по-страшни случки и обстоятелства. Онова, което най-силно ме терзаеше, бе зловещата фигура на живия човек — мъртвият трябваше да почака още малко! — и месеците, които бе прекарал в Блай; прибавени един към друг, те образуваха доста дълъг период от време. Краят на този зловещ период бе настъпил чак когато през една зимна утрин подранил селянин, тръгнал призори на работа, открил мъртвото тяло на Питър Куинт, проснато на един от изходните пътища на селото: нещастен случай било обяснението — поне на пръв поглед, — защото на главата се виждала голяма рана; подобна рана най-често се получавала — и това _било_ окончателното заключение — от фатално подхлъзване в тъмното, и то най-често на излизане от близката кръчма, по стръмния заледен наклон на пътя, който въобще не водел към къщата и в основата на който Питър Куинт лежал бездиханен. Заледеният склон, погрешният и следователно непознат път, изпитото количество — всички тия неща обясняваха много, на практика, в края и след края на разследването, плюс безкрайните приказки и клюки, те обясняваха всичко; но и преди това в неговия живот не са липсвали необикновени премеждия и гибелни опасности, непонятни разстройства, тайнствени смущения и подозрения за грехове и пороци, които като че хвърляха светлина и върху много други подробности.
	Трудно ми е да облека разказа си в думи, които достоверно да обрисуват душевното ми състояние, но трябва да кажа, че през тези дни успях да намеря и радост, и утеха в мисълта за проявите на изключителен героизъм, които случаят изискваше от мен. Сякаш прогледнах и видях, че съм призвана да изпълнявам трудни, но и достойни за уважение и възхита задължения; и колко хубаво щеше да бъде — о, когато настъпи часът! — да покажа, че съм успяла да се справя там, където много други момичета преди мен се бяха провалили. Това, че навреме можах да разтълкувам отговорностите си така ясно и простичко — нещо, за което, признавам, несъмнено заслужавам похвала и то се вижда най-добре сега, от дистанцията на времето, — ми помогна много. Моето задължение беше да пазя и защитавам тези малки създанийца, най-ограбените и най-прелестните, защото отведнъж зовът на тяхната безпомощност бе проехтял с оглушителна яснота — дълбоката, несекваща болка на собственото ми предано сърце. Вярно, че тук ние всички бяхме откъснати от света, но затова пък сплотени в надвисналата заплаха. Те си нямаха никой друг освен мен, а аз — имах само тях. Накратко, за мен това бе прекрасна възможност. И тя наистина ми се представи в един доста материален образ. Трябваше да бъда като преграда, да стоя пред тях и да ги пазя. Колкото повече виждах аз, толкова по-малко щяха да виждат те. Започнах да ги наблюдавам със затаен дъх и прикрито вълнение, които, ако бяха потискани твърде дълго, можеха да се превърнат в нещо като лудост. Сега разбирам, спаси ме това, че те избиха в съвършено друга посока. Не продължиха да съществуват под формата на напрегнато и пълно с неизвестности очакване, а много скоро бяха изместени от ужаса на самите доказателства. Да, именно доказателствата — от мига, в който наистина поех нещата в свои ръце.
	Този миг дойде в един следобеден час, когато се разхождах заедно с малката ми ученичка — двете бяхме самички. Майлс бе останал в къщата, настанен върху червената възглавница в дълбокия перваз на еркерния прозорец; искаше да си довърши книгата, която четеше, и аз с удоволствие поощрих тази похвална цел у едно младо момче, чийто единствен недостатък се свеждаше до ненадейните му изблици на неспокойство. За разлика от него, сестра му настояваше да излезе навън. Двете се разхождахме близо половин час в търсене на сянка, защото слънцето бе още високо в небето и денят бе необичайно топъл. Отново усетих, докато бях с нея, как, подобно на брат си, и тя съумяваше — това бе една от най-загадъчните обаятелности на двете деца — да ме оставя на мира, без да ме загърбва, и да ми прави компания, без да ми се натрапва. И двамата не бяха досадни деца, в същото време умееха да се вживяват в игрите си. Цялото ми внимание отиваше в това да им се радвам отстрани и да ги гледам как се забавляват без мен: това бе гледка, която сякаш бяха репетирали, а аз се явявах техният съвсем не безучастен зрител и почитател. Живеех в един измислен от тях свят — те нямаха нужда от моя, така че времето ми минаваше в това да бъда в техните очи онзи човек или предмет, който в даден момент се оказваше необходим за играта им — само и единствено благодарение на моята по-възвишена и въодушевена натура, както и на щастливата и високопоставена длъжност, която имах щастието да заемам. Във въпросния ден стоях съвсем забравила за себе си, ала помнех неотлъчно, че съм нещо много важно за тях и трябва да запазя спокойствие. Флора се бе заиграла наблизо. Намирахме се на брега на езерото и тъй като наскоро бяхме започнали да изучаваме география, езерото бе обявено за Азовско море.
	Най-неочаквано в упоителната омая на тази обстановка усетих, че от другия бряг на Азовско море някой с интерес ни наблюдава. Начинът, по който това стигна до съзнанието ми, бе най-странното нещо в света — най-странното, като се изключи далеч по-странният начин, по който това усещане у мен взе бързо да расте и набъбва. Бях седнала с ръкоделие в скута — защото съм от онези, дето не могат да стоят без работа — на старата каменна скамейка, която гледаше към езерото, и от това място започнах да възприемам с нарастваща убеденост, без да виждам нищо конкретно, нечие присъствие отсреща в далечината — присъствието на трети човек. Старите дървета, както и гъстият храсталак хвърляха широка, приятна сянка, но иначе всичко навред бе окъпано в яркото сияние на този горещ застинал час на деня. От край до край природата искреше с ясни, недвусмислени очертания; нищо съмнително не се мержелееше, ала у мен миг след миг зрееше убеждението, че ако вдигна очи към езерото, там нещо ме очаква. Дълго време обаче очите ми останаха приковани към ситните кръстоски на бродерията; ето че отново ме прониза онзи вътрешен подтик да не ги вдигам, преди да се успокоя напълно и мислено да реша как да постъпя. В обсега на полезрението ми имаше чужд обект — фигура, чието право на присъствие аз мигом поставих под въпрос, и то с непреодолимо раздразнение. Спомням си как взех трескаво да прехвърлям наум възможностите, като си казвах, че не би имало нищо по-естествено от това например да се появи някой от мъжете, работещи в имението, или пратеник от селото, или пощаджия, или чиракът на някой местен търговец. Но тези изброявания не ме разубедиха в онова, което така силно осезавах — при това продължавах да не вдигам поглед — относно смисъла и целта на невероятното посещение. Нямаше нищо по-естествено от това въпросните неща да бъдат именно гореизброените, ала не бяха.
	Че това бе дух, можех да се убедя чак когато малкият вътрешен часовник на куража ми успя да събере сили, за да отмери подходящия момент, а междувременно с усилие, което вече ми костваше твърде много, преместих поглед към малката Флора, която в този миг се намираше на десетина метра от мен. Сърцето ми замря ведно с недоумението и ужаса на въпроса, който ме загложди — дали и тя ще зърне видението; затаих дъх в очакване било на вик, било на друг невинен изблик на интерес или уплаха от нейна страна, който да огласи обстоятелството. Ала нищо не се чу; после почувствах, че в това мълчание има нещо далеч по-злокобно, отколкото съм в състояние да опиша — още в първия миг нещо ми подсказа, че тя някак неестествено се е умълчала, а в следващия, че играейки си, нарочно се е обърнала с гръб към водата. И това бе позата й, когато за сетен път я погледнах, вече обсебена от пълната убеденост, че някой натрапчиво продължава да наблюдава и двете ни. Тя вдигна от земята малка дъсчица, която, така се случи, имаше дупчица в средата, което очевидно я подсети, че може да пъхне в нея клечка, да я закрепи като мачта и да си направи лодчица. Наистина взе една клечица и докато я гледах, започна много усърдно и съсредоточено да я намества в дупката. Обзелият ме ужас от това, което предстоеше, ме изпълни докрай, стана непоносим и аз се приготвих да действам. Вдигнах очи и видях онова, което трябваше да видя.


>	7

	След това се постарах колкото е възможно по-скоро да се добера до госпожа Гроус, но за онова, което преживях междувременно, не мога да дам разумно обяснение. И досега чувам собствения си плач, когато буквално се хвърлих в обятията й.
	— Те _знаят_ — това е чудовищно: те знаят, те знаят!
	— Какви ги плямпаш, за бога?…
	Докато ме притискаше към себе си, усетих, че не ми вярва.
	— Как какви, всичко, което ние знаем — и бог знае какво още! — После, след като ме пусна, успях да й обясня, успях дори на себе си да обясня — за пръв път свързано и в някаква смислена последователност. — Преди два часа в градината — с мъка произнесох думите — Флора също _видя_!
	Госпожа Гроус прие вестта, сякаш получи кроше в корема.
	— Тя ли ти каза? — попита задъхано.
	— Нито думичка и това е най-ужасното. Премълча го! Дете на осем години, _това_ ангелско дете!
	Бях толкова слисана, че не можех да говоря от вълнение.
	Госпожа Гроус, разбира се, ме гледаше с все по-зяпнала уста.
	— Тогава откъде разбра?
	— Нали бях там, видях го с очите си: съвсем ясно видях, че тя схвана какво става.
	— Схвана _неговото_ присъствие, така ли?
	— Не — _нейното_. — Още докато изричах думите, си дадох сметка, че това са чудовищни неща, защото видях отражението им в лицето на приятелката ми, чиито черти бавно се разместиха. — Този път беше друга личност, но без никакво съмнение също толкова страшна и сатанинска: фигура на жена, облечена в черно, бледа и страховита — със същото онова излъчване и същото онова изражение на лицето! Стоеше от другата страна на езерото. Бях там с детето — пълна тишина, насред която тя най-ненадейно се появи.
	— Как така се появи? Откъде?
	— Откъдето се появяват! Просто изникна и застана неподвижно — ей така.
	— Приближи ли се?
	— О, ако се съди по въздействието и тръпките, които ме побиха — колкото от теб до мен!
	Приятелката ми инстинктивно отстъпи крачка назад.
	— И никога не си я виждала преди това?
	— Аз — не, но детето я знаеше. _Ти_ също трябва да я знаеш. — Реших да й кажа какво мисля. — Вероятно моята предшественичка — онази, дето е умряла.
	— Госпожица Джесъл ли?
	— Да, госпожица Джесъл. Ти май не ми вярваш?
	Тя взе объркано да се оглежда наляво-надясно.
	— Защо си толкова сигурна?
	В изнервеното състояние, в което се намирах, един въпрос ми стигаше, за да избухна.
	— Тогава попитай Флора — _тя_ е сигурна! — Но още преди да свърша, съжалих за казаното. — Не, за бога, _недей_! Тя няма да ти каже, ще излъже!
	Госпожа Гроус, изглежда, не беше толкова стъписана, след като можа съвсем механично да възрази.
	— Как можеш да говориш така?
	— Защото съм наясно. Флора не иска аз да знам.
	— Значи, иска да те пощади.
	— Не, не — тук има нещо друго, нещо много по-дълбоко! Колкото повече мисля, толкова по-ясно схващам, и колкото по-ясно схващам, толкова повече се страхувам. Нямам понятие обаче докъде стига онова, което не схващам, и доколко то ще има тепърва да ме ужасява!
	Госпожа Гроус се опита да разсъждава заедно с мен.
	— Искаш да кажеш, че се боиш да я видиш отново, така ли?
	— О, не! Това не е нищо! — После й поясних. — Боя се, че може да _не_ я видя отново.
	Приятелката ми съвсем пребледня.
	— Виж, нищо не разбирам.
	— Защото нищо чудно именно детето да продължи връзката с нея, и малката със сигурност ще го _направи_, и то когато дори не подозирам за това.
	Само при мисълта за подобна възможност госпожа Гроус едва не припадна, но бързо успя отново да се съвземе, като че под влиянието на разума, който очевидно й подсказа, че отстъпим ли и на милиметър, все едно да вдигнем ръце.
	— Божке, трябва да си отваряме очите на четири! Ако, разбира се, малката няма нищо против… — опита да се пошегува мрачно тя. — Нищо чудно да й допадат такива неща!
	— Да й допадат _такива_ неща, на малкото ангелче!
	— Нима точно това не е доказателство за божествената й невинност? — храбро попита приятелката ми.
	За миг като че думите й ме ободриха.
	— О, трябва да я дебнем, не бива да се отказваме. Защото, ако не е доказателство за онова, което аз казвам, тогава е доказателство… бог знае за какво! Ала едно е сигурно — тази жена е живият ужас.
	При тези думи госпожа Гроус забоде очи в земята, после, чак след като ги вдигна, продължи:
	— Откъде знаеш? — попита.
	— Значи, признаваш, че е такава? — извиках.
	— Кажи ми откъде знаеш — спокойно повтори приятелката ми.
	— Откъде ли? Нали я видях със собствените си очи! Личеше си от начина, по който гледаше.
	— Искаш да кажеш към теб, изгледа те злобно, така ли?
	— Боже господи, не! Това бих го издържала. Тя нито за миг не ме удостои с поглед. Беше се вторачила в детето.
	— Вторачила ли?
	Госпожа Гроус очевидно се помъчи да си представи гледката.
	— О, да. С тези нейни ужасяващи очи!
	И госпожа Гроус се загледа в моите, сякаш те можеха да наподобяват нещо толкова страшно.
	— Искаш да кажеш, че гледаха с омраза?
	— Бог да ни е на помощ, не, разбира се! Нещо много по-лошо.
	— По-лошо от омраза?
	Тя наистина съвсем се обърка.
	— С умисъл и неописуема решителност. Сякаш преследваше една-единствена цел.
	Тя отново пребледня.
	— Цел ли?
	— Да я спипа. — Госпожа Гроус, с очи, които все още не сваляше от моите, потрепери и отиде до прозореца; докато стоеше там, загледана навън, успях да довърша изречението си. — И Флора знае _това_.
	След малко тя се обърна с лице към мен.
	— Облечена в черно, така ли каза?
	— В траур — изглеждаше някак бедна и дрипава. Но иначе, да — изключително красива. — В този миг най-накрая си дадох сметка до какво състояние — макар неусетно, но насилствено — бях успяла да докарам моята душеприказчица, защото и с просто око се видя, как тя взе мислено да претегля думите ми. — Хубава, да — при това много. — Продължих да говоря, само и само тя да не се разколебае. — Чудно красива. Но покварена.
	Бавно излезе от своята умисленост.
	— Госпожица Джесъл… покварена. — Тя отново сграбчи ръката ми, взе я в двете си длани, стисна я до болка, сякаш да ми вдъхне сила срещу паниката, в която очакваше да изпадна при следващите й думи. — И двамата бяха покварени — изрече най-сетне.
	Значи, пак се случи двете заедно да се изправим срещу неизвестността; видях го с пределна яснота и бях благодарна.
	— Оценявам — започнах — твоята преданост и благоприличие, които са те накарали да мълчиш досега, но без съмнение е настъпил моментът, когато трябва да ми разкажеш всичко. — Тя като че отново се замисли, умълча се, а аз — като видях това, продължих: — Трябва да го чуя още сега. От какво умря тя? Казвай, между тях двамата е имало нещо.
	— Не нещо, а всичко.
	— Въпреки разликата между тях?…
	— О, и в ранга, и в положението им — потвърди с печален глас. — Тя беше _дама_.
	Пак взех да премислям и образът й изплува в съзнанието ми.
	— Да, наистина приличаше на дама.
	— А той стоеше толкова ниско под нея — допълни госпожа Гроус.
	Не исках да я притискам прекалено грубо, защото тя добре съзнаваше уязвимото си положение на най-обикновена прислужница, но в същото време нищо не можеше да я накара да приеме благосклонно унижението на моята предшественичка. Имаше начин да се справя с това и не се поколебах да го използвам, още повече че пред очите си още виждах — като доказателство — „доверения“ човек, вече покойник, на нашия общ работодател — хитър, хубав, нахален, самоуверен, разглезен, извратен и покварен. Изтъкан от низост и безчестие.
	Госпожа Гроус май се замисли дали си струва да описва въпросния случай с оттенъци и недомлъвки.
	— Никога не съм виждала човек като него. Правеше каквото си поиска.
	— С нея ли?
	— С всички.
	И госпожица Джесъл като че отново изплува пред погледа на моята приятелка. Поне за миг усетих как я вижда пред взора си така ясно, както я бях видяла и аз край езерото; затова се обадих още по-решително:
	— Сигурно не е било против волята й!
	Лицето на госпожа Гроус издаваше, че съм права, но в същото време побърза да се обади:
	— Клетата, плати си за всичко!
	— Значи, знаеш от какво е умряла — побързах да я притисна.
	— Не, нищо не знам. Не исках да знам; дори много се радвах, че не знам, а най-накрая благодарих на Бога, че се е отървала.
	— Но въпреки това имаш някакви подозрения…
	— За истинската причина на нейното напускане ли? О, да — що се отнася до напускането. Тя просто не можеше да остане. Помисли си само какво е това… за една гувернантка! И след това аз все си представях, правя го и досега… О, това, което си представям, е страшно.
	— Не по-страшно от онова, което аз се опитвам да направя — отвърнах, при което сигурно ми е проличало, защото то наистина не можеше да излезе от ума ми, колко нещастна и покрусена се чувствам.
	Това я накара да ме обсипе щедро със състраданието си, а при досега с нейната доброта твърдостта ми се сломи. Избухнах в плач, също както предишния път аз я бях накарала да се разридае; тя ме приласка в майчините си обятия и воплите ме разтърсиха още по-силно.
	— Не се справям! — изплаках отчаяно. — Не мога да ги избавя, не мога да ги предпазя! Много по-лошо е, отколкото си представях — с тях е свършено!


>	8

	Това, което бях казала на госпожа Гроус, бе самата истина. Във въпроса, който бях повдигнала пред нея, зееха бездни и загадки, които нямах смелост да изрека на глас; затова, когато отново се срещнахме, изпаднали в недоумение за кой ли път, поне се утешихме с мисълта, че сме единодушни в едно: наше задължение бе да се противопоставим на тези своенравни видения. Каквото и да се случеше, ние двете трябваше да запазим здравия си разсъдък, колкото и трудно да бе това, имайки предвид собственото си страшно изпитание, пред лицето на неоспоримото. Късно същата нощ, докато цялата къща спеше, ние отново се събрахме на разговор в моята стая, където подир много въпроси тя се убеди извън всякакво съмнение, че съм видяла точно онова, което всъщност видях. За да я уверя докрай, реших, че ще е най-добре просто да я попитам как, ако всичко това е било моя измислица, ще мога да й дам и за двамата, които ми се явиха, описание до най-малки подробности, отличавайки някои типични за тях особености — портрети, при описанието на които тя мигом разпозна въпросните персони и ги назова по име. Тя, разбира се, предпочиташе да забравим тази тема — и как да я виня за това! — ето защо побързах да я уверя, че целта ми е не друго, а колкото е възможно по-скоро да намеря изход от положението. Продължих, като й казах, че имайки предвид честотата на явяванията — защото и двете не се съмнявахме в тази повторяемост, — би трябвало много скоро да привикна със съществуващата опасност, и много ясно й дадох да разбере, че онова, което лично ме застрашава, неочаквано се бе превърнало в най-малкото ми притеснение. Докато новопороденото у мен подозрение бе станало непоносимо; но в това толкова сложно и заплетено положение късните часове на деня не можеха да внесат успокоение.
	След онова мое първо избухване пред нея се фръцнах сърдито и се върнах при моите малки ученици, защото съзнавах, че най-доброто лекарство за тревожното състояние, в което се намирах, бе неизчерпаемият извор на тяхното очарование — нещо, което бях открила, че мога да доразвия у тях, и което никога досега не ме бе разочаровало. С други думи, отново се потопих във ведрата компания на Флора и отново почувствах — какво щастие! — лечебната сила на малката й грижовна ръчичка, която инстинктивно посягаше да погали не друго, а точно мястото на болката. Загледа се в мен, сладостно умислена, след което без заобикалки ме обвини, че съм плакала. Мислех си, че съм избърсала скръбните пътеки на сълзите, но затова пък сега можех да се потопя в очите й и поне за момента под взора на неизмеримото й милосърдие да съм доволна, задето не бях успяла да ги залича докрай. Да надзърнеш в синевата на детските очи, да усетиш тяхната прелест и да обвиниш детето в преждевременно развито лукавство, означаваше да страдаш от уродлив цинизъм, а пред тази възможност аз, естествено, предпочитах да се отрека от собствената си преценка и доколкото това бе възможно, от моето приятно вълнение. Не можех да се отрека току-тъй, но можех да повторя пред госпожа Гроус — както бях и направила на няколко пъти в малките часове на деня, — че с техните гласчета във въздуха, с малките им сърчица, които разтупваха моето, с уханните им личица, опрени до моето, всичко друго минаваше на заден план, освен тяхната беззащитност и тяхната красота. Жалко, че за да разреша тази дилема веднъж завинаги, трябваше непрекъснато да си повтарям наум онези признаци на проницателност, които през следобеда край езерото успяха по някакъв чудотворен начин да ми вдъхнат сила, за да запазя самообладание. Жалко, че трябваше да преоткривам отново и отново самата несъмненост на момента и да си повтарям как неочаквано ме осени откритието, че едва доловимите връзки на общуването между тях, в което изненадващо ги сварих, бяха — и за двете страни — нещо обичайно. Жалко, че с разтреперан глас трябваше да си изброявам отново и отново причините, поради които в заблудата си дори не поставих под въпрос факта, че малката е видяла призрачната ни посетителка така ясно, както аз виждах госпожа Гроус всеки ден, и че е искала, доколкото е възможно, да ме накара да предположа, че не е видяла нищо, и в същото време, без да се издава, да разбере дали аз съм я забелязала! Жалко, че трябваше отново да си припомням онзи пълен със знамения момент, когато малката най-ненадейно се оживи, като по този начин се опита да отклони вниманието ми — нарочно се раздвижи, изведнъж й се доигра, взе да лудува, да пее, да бърбори глупости и ме задърпа да скачаме заедно.
	Но ако не се бях заровила във впечатленията си от този отминал момент, с надеждата всъщност да докажа, че в него няма нищо странно, щях да пропусна двете или може би трите неясни подробности, в които се таеше моята утеха. Например нямаше да мога да заявя така категорично пред приятелката си, че съм напълно сигурна — и това се оказа точно така, — че най-малкото аз не бях предала себе си. Нямаше да имам възможност, под напора на необходимостта, под напора на отчаянието или бог знае как да го нарека, да изтръгна онези допълнителни сведения, които можеха да дойдат единствено от решението ми да попритисна колежката си до стената. Малко по малко и защото нямаше накъде да отстъпва, тя бе принудена да ми разкрие много неща, ала все пак като че долових нещо измамно в думите й, което не ми даваше мира и току сепваше ума ми, сякаш крило на прилеп бръсва челото ми; спомням си много добре как при този конкретен случай — а за това помогнаха както притихналата в сън къща, така и изострените ни от опасността и зоркото будуване сетива — си бях наумила, че е време да се помъча още веднъж да я накарам да отвори завесата докрай.
	— Не мога да повярвам в нещо толкова ужасно — спомням си, че й казах тогава, — не, нека сме наясно, скъпа, просто не вярвам. Но ако реша да ти повярвам, знаеш много добре, че има едно допълнително нещо, което ще поискам от теб, без да те щадя — и никакво хленчене, моля те! — нещо, което, без да го увърташ, ще трябва да ми кажеш. Какво имаше предвид, когато, още преди Майлс да се върне и ние двете кършехме пръсти над писмото от училището, ти отвърна на въпроса ми, като рече, че не би се заклела, че той буквално _никога_ не е бил „_лош_“? Защото той _не_ се показа буквално „никога“ като такъв през тези няколко седмици, през които аз съм с него и го наблюдавам отблизо; показа се, вярно, като непроницаемо и изумително дете, изпълнено с доброта и прелест. Значи, ти не би могла да кажеш подобно нещо, ако — както вероятно се е случило — не си станала свидетел на някакво изключение. Кое е това изключение и от кой период са тези твои впечатления?
	Това наистина бе строг разпит, но в нашия разговор нямаше място за лекомислие и доверчивост; във всеки случай още преди белезникавата зора да ни предупреди, че е време да се разделим, аз получих желания отговор. Онова, което моята приятелка бе имала предвид, се оказа нещо много полезно. А именно обстоятелството, че в продължение на няколко месеца Куинт и момчето били неразделни. Всъщност този факт се оказа самата истина и тя на няколко пъти се осмелила да критикува благоприличието на това приятелство, да намеква за неудачността на една толкова голяма близост и дори стигнала дотам, да се опита да поговори по въпроса с госпожица Джесъл. Госпожицата обаче най-неочаквано я скастрила да си гледа работата, след което добрата женица решила да се обърне направо към малкия Майлс. Онова, което му бе казала — наложи се отново да я попритисна, за да го сподели с мен, — бе, че според _нея_ младите господа не бивало да забравят ранга на общественото си положение — така му рекла.
	Разбира се, продължих да я притискам и да вадя думите й с ченгел.
	— Значи, припомнила си му, че Куинт е само един прост слуга, така ли?
	— Нещо такова. И именно в отговора му, от една страна, долових нещо лошо.
	— А от друга страна? — Изчаквах търпеливо. — Да не би да е предал думите ти на Куинт?
	— Не, не е това. Но нещо се дърпаше! — Тя продължаваше да ме поразява със своята наблюдателност. — Аз във всеки случай бях сигурна — додаде, — че не ме е издал. Но отказа да признае за някои случки.
	— Какви случки?
	— Ами, когато двамата непрекъснато се мъкнеха заедно и Куинт се държеше така, сякаш не друг, а самият той му е възпитател — при това доста нафукан; тогава госпожица Джесъл оставаше да се грижи само за малката. Куинт имаше навика да отвежда момчето нанякъде, двамата изчезваха и с часове ги нямаше.
	— Значи, го е увъртал, твърдял е, че не е така. Това ли искаш да кажеш? — Тя бързо и съвсем категорично се съгласи, затова побързах да добавя: — Разбирам. Излъгал е.
	— О! — извика госпожа Гроус. С което вероятно искаше да каже, че това няма значение, потвърди го със следваща си реплика. — Нали разбираш, в крайна сметка госпожица Джесъл нямаше нищо против това. Тя не му забраняваше да ходи с Куинт.
	Замислих се.
	— Пред теб той изтъкна ли това като довод?
	— Не, той никога не говореше за това — промълви тихо.
	— Никога не говореше за нея във връзка с Куинт ли?
	Бузите й пламнаха, защото разбра накъде бия.
	— Ами с нищо не се издаде. Просто отричаше. — После пак повтори: — Отричаше и толкоз.
	Боже господи, как безмилостно я притиснах отново.
	— С което е искал да ти каже, че много добре знае за връзката между двамата нечестивци, нали?
	— Не знам, не мога да кажа! — изпъшка клетата женица.
	— Много добре знаеш, скъпа моя — озъбих й се аз. — Само дето ти липсва моята смелост, затова гледаш да премълчиш каквото можеш — от притеснение, плахост и деликатност, защото още в миналото, без моята намеса, си се заплела в тази история и мълчаливо си преживявала всички съмнения, които обаче са те потискали и ти си била нещастна. Всичко ще измъкна от теб, ще видиш! Значи, имало нещо в момчето, което те е накарало да смяташ — продължих по-нататък, — че то прикрива връзката между тях.
	— О, той не можеше да предотврати…
	— Научаването на истината ли? Предполагам! Но за бога — замислих се трескаво, неспокойно, — какво доказва, че са успели — а и до каква степен — да го покварят?
	— О, нищо! У него няма нищо отблъскващо _засега_! — печално додаде госпожа Гроус.
	— Не се учудвам, че изглеждаше толкова стъписана — продължих да я притискам, — когато ти споменах за писмото от училището!
	— Едва ли съм изглеждала по-стъписана от теб! — тросна ми се тя грубо. — И ако той е бил толкова лош преди, както излиза, тогава как стана така, че сега е същински ангел?
	— Така ли мислиш… ами, ако именно в училището се е проявил? Кажи де! А, какво ще кажеш — не спирах да я тормозя, — трябва отново да ми опишеш всичко, след което ще ми трябват няколко дни. Само ми кажи всичко! — изплаках така, че тя ме зяпна учудено.
	— Очевидно има следи, по които засега не мога да тръгна.
	Междувременно се върнах на първия й пример — онзи, който самата тя бе споменала преди малко — за това, че момчето имало навика да изчезва от време на време.
	— При онова твое възражение — още навремето, за което спомена, — че Куинт е прост слуга, едно от нещата, които Майлс ти е казал, поне така предполагам, е било, че ти по нищо не се различаваш от него. — Тя побърза да се съгласи и аз продължих. — И ти му прости обидата, така ли?
	— А _ти_ не би ли?
	— Да, разбира се. — На това място в тишината на стаята и двете изхихикахме сподавено. После продължих: — И винаги когато малкият е бил с мъжа…
	— Госпожица Флора беше с жената. Това добре ги устройваше и двамата.
	Устройваше и мен, помислих си тогава, дори прекалено добре, с което искам да кажа, че съвпадаше с онова мое страшно предположение, за което си бях забранила да мисля. Но все пак се въздържах да го изразя гласно и тук ще хвърля само толкова светлина върху него, колкото позволява споменаването на едно последно наблюдение, което споделих с госпожа Гроус.
	— Това, че е излъгал и се е държал нагло, разбирам, не са най-приятните примери, но от теб очаквах да ми разкриеш нещо повече за изблиците на груба невъздържаност у младия господар. Въпреки това — продължих — и тези ми стигат, тъй като засилват у мен убеждението, че трябва да си отварям очите на четири.
	В следващия миг се изчервих, защото прочетох в лицето на моята приятелка, че тя му бе простила далеч по-безрезервно, отколкото разказът й, според моите представи за великодушие, й даваше повод да го направи. Това се видя, когато от прага на класната стая тя подхвърли:
	— Надявам се, че не обвиняваш _него_…
	— За това, че продължава да поддържа връзка, която крие от мен ли? Помни едно — докато не открия нови доказателства, не обвинявам никого. — После добавих, преди тя да се оттегли по коридора към собствената си стая: — Ще трябва просто да изчакам.
	Така завърших.


>	9

	Чаках и чаках, а дните, които се изнизваха бързо, уталожиха първоначалния ми ужас. Много малко от тях минаваха — моите невръстни ученици бяха винаги пред очите ми! — без да се случи нещо ново, и то само по себе си бе предостатъчно да заличи печалните ми фантазии и противните ми спомени като с мокра гъба. Вече споменах колко запленена се чувствах от изключителната им детска прелест и божествените им дарби и как гледах на тях като на нещо, което съм длъжна да доразвивам, затова не е трудно да си представите какво ми е коствало да се реша да пренебрегна този искрящ извор и да се обърна към друг, от който не знаех какво ще бликне. Разбира се, най-трудно ми е да опиша с думи усилията, които полагах, за да се противопоставя на новите прозрения, които интуицията ми долавяше, но без съмнение напрежението ми щеше да бъде дваж по-голямо, ако бях загърбила тези мъчителни опити, оставяйки ги без резултат. Непрекъснато се питах дали моите малки повереници няма да се досетят за странните неща, които си мисля за тях; а обстоятелството, че тези мисли ги правеха да изглеждат още по-интересни в моите очи, не ми помагаше да ги залъгвам. Треперех от страх да не разберат, че са _станали_ толкова по-интересни за мен. Представяйки си най-лошото, както често правех, останала насаме с мислите си, започнах да възприемам всяко помръкване на невинността им — на фона на тяхната обречена детска чистота — като предостатъчна причина да рискувам още повече. Имаше моменти, когато, по силата на непреодолим импулс, ги сграбчвах безпричинно и дълго ги притисках в обятията си. В такива случаи смутено си мислех: „Какво ли ще си помислят за това? Дали не се издавам с тази невъздържаност?“. Не беше никак трудно да се озова в някакъв объркан, навяващ тъга лабиринт, особено по отношение на това дали ще се издам с нещо, или не; но ако трябва да съм честна, ще кажа, че часовете на спокойствие, на които продължавах да се радвам, ме даряваха с неотразимото обаяние на моите ученици, което все още ми действаше, дори и когато бе малко засенчено от опитите, които правех, да го изучавам хладнокръвно. Защото, щом можеше да ми хрумва, макар и само понякога, че е възможно да възбудя подозрението им с тези мои задъхани и необуздани изблици на обич, по същия начин, спомням си, започнах да се чудя дали пък няма нещо странно в очевидно нарасналия брой на доказателствата, които получавах от тях.
	В този период те бяха изключително, дори неестествено привързани към мен, което в края на краищата, мислех си, не бе нищо повече от сърдечната реакция на деца, привикнали да бъдат непрекъснато галени, глезени и прегръщани. Може да се каже, че ласките, с които ме обсипваха така щедро, в крайна сметка успяха дотолкова, че аз нито веднъж не се усъмних, че чрез тях може да преследват определена цел, нито пък успях да ги хвана в подобно прегрешение. Но мисля си, от друга страна, защо иначе ще искат да се престарават толкова много пред бедната си гувернантка; искам да кажа — макар че несъмнено напредваха с уроците, което само по себе си е напълно достатъчно да зарадва всяка гувернантка, — че успяваха да я разсейват, забавляват и изненадват; четяха й подбрани откъси, разказваха й истории, разиграваха й шаради, криеха се зад ъглите да я плашат, преобличаха се като животни, исторически герои, а най-приятно я изненадваха с кратките стихчета, които наизустяваха без труд и можеха да рецитират до безкрай. Никога не ще проумея — дори и сега да опитам — всичките им удивително находчиви подмятания и коментари, които си шушукаха насаме и за които в онези дни бях длъжна да ги скастрям. Още от самото начало си бях дала сметка за необичайната лекота, с която вършеха всичко — една всестранна надареност, която при всяко ново начало излиташе неудържимо и бързо достигаше забележителни висоти. На задачите си гледаха като на забавление, а заложбите им така напираха за изява, че нищо не можеше да ги спре. Често ме сюрпризираха, преоблечени не само като тигри, да речем, ами и като римляни, Шекспирови герои, астрономи и мореплаватели. И това се случваше толкова често и с такава показност, че несъмнено имаше нещо общо с факта, на който и в настоящия момент не мога да дам друго разумно обяснение: намеквам за собственото си неестествено равнодушие по въпроса да се намери друго училище за Майлс. Спомням си, че за момента не бях склонна да започвам този разговор, и това мое нежелание като че се подхранваше от начина, по който той непрекъснато и най-демонстративно ми натрапваше своите прояви на изумителна интелигентност. Беше прекалено умен, за да бъде обграждан с вниманието на една лоша гувернантка, дъщеря на провинциален пастор; и най-странната, да не кажа най-ярката нишка в гоблена от размисли, които току-що изложих, бе впечатлението, което със сигурност щях да добия своевременно, ако се бях потрудила по-усърдно, а именно че той се намира под някакво влияние, което действаше на още крехкия му умствен живот като силен стимулатор.
	Не е никак трудно да приемеш, че такова момче може да отсрочи училищното си образование, далеч по-трудно е да се съгласиш, че такова момче може да бъде „изритано“ от училищния директор, защото това наистина представляваше безкрайна загадка. Нека добавя, че в постоянната компания на моите малчугани — а аз полагах всички усилия да бъда непрекъснато с тях — не можех да подуша нищо съмнително в това отношение. Тримата си живеехме като ангелчета, кацнали на облаче от музика, обич, благополучие и любителски театрални представления. Музикалният слух, който показваха и двете деца, беше удивителен, но особено Майлс, който бързо схващаше всяка мелодия и я повтаряше безпогрешно. Пианото в училищната стая току проехтяваше с невъзможни, понякога страховити фантазии; а млъкнеше ли, тогава ъглите на стаята зажужаваха от съзаклятническите детски шушукания, в резултат на които някое от двете изскачаше въодушевено, за да „гастролира“ в поредната си роля. Самата аз имам братя и знам много добре как понякога малките момиченца могат да се превърнат в безропотни обожателки на малките момченца. Но онова, което надминаваше всичко, бе, че това тук малко момченце притежаваше необикновена за възрастта, пола и интелигентността си проницателна съобразителност. Двамата заедно представляваха изключително синхронизирана двойка и да кажа, че никога не се караха или оплакваха един от друг, би означавало да направя ужасно тривиална похвала, все едно да кажа, че са много сладки. Когато обаче се случеше да си позволя по-рязък тон, долавях малките знаци на тайните им козни, с помощта на които единият от двамата ми отвличаше вниманието, докато другият ловко се измъкваше, без да го забележа. Във всяка дипломация, предполагам, има и по нещо простосърдечно и ако моите ученици се упражняваха върху мен, мога да кажа, че го правеха доста тактично. Липсата на тактичност, след известно затишие, избухна в съвсем друга посока.
	Усещам как самата аз се дърпам, умувам и увъртам; ала дойде време да се хвърля с главата напред. Знам, че с описанието си на онова, което бе ужасяващо в Блай, ще предизвикам и най-свободомислещия и лишен от предразсъдъци дух, макар че това не ме интересува; докато — а това вече е нещо по-различно — аз все пак ще трябва да подновя разказа си и да го изстрадам докрай. Защото ненадейно се появи един момент, след който сега, когато обръщам поглед назад, виждам, че цялата тази история се превърна в чисто страдание; но тъй като вече съм стигнала до сърцевината й, единственият път навън, без съмнение, е пътят напред. Една вечер — без никакъв предупредителен знак, който да ме подготви за нея — ненадейно усетих ледения полъх на онова първо впечатление, който ме облази в нощта на моето пристигане — тогава далеч по-ефирен — и за който вече споменах и едва ли щях да му обърна по-нататъшно внимание, ако последвалото ми пребиваване не се бе оказало толкова неспокойно. Не си бях легнала; седях и четях на светлината на няколко свещи. В Блай имаше библиотека, пълна със стари книги — най-вече белетристика от миналия век, като някои от заглавията бяха известни като крайно непрепоръчителни, но от тях имаше само по един случайно попаднал екземпляр, неизвестно как стигнал до този уединен дом, като че специално да възбуди неутолимото любопитство на моята младост. Спомням си, че книгата в ръцете ми се казваше „Амелия“ на Хенри Филдинг; освен това — че бях напълно будна. Освен това си спомням смътното усещане, че е ужасно късно, както и упоритото си нежелание да погледна часовника. И най-накрая си спомням онази бяла завеса, надиплена в горния край на креватчето на Флора — както беше модерно тогава, — която беше дръпната — в това се бях уверила много преди това — и свидетелстваше, че детето е потънало в спокоен сън. С две думи, спомням си, макар и да бях погълната от моя автор, че в един момент отгърнах страницата и като че ли с това развалих магията, вдигнах очи от книгата и ги заковах във вратата на стаята. Заслушах се, обзета от неясния спомен за онази първа нощ и от усещането, че нещо се е раздвижило в къщата, почувствах глухо придихание откъм отворения прозорец, което разлюля спуснатия наполовина транспарант. Тогава, обзета от решителност, която сигурно би изглеждала възхитителна, ако имаше кой да й се възхити, затворих книгата, изправих се крака, взех свещта, излязох от стаята и се озовах в коридора, чийто мрак не избледня от моята свещ, после безшумно затворих вратата и я заключих.
	Не мога да кажа нито какво ме подтикна, нито какво ме поведе, но излязох в коридора с високо вдигната свещ, вървях така, докато стигнах високия прозорец, който се издигаше точно там, където вътрешната стълба правеше завой. В този миг сетивата ми ненадейно уловиха три неща. Случиха се почти едновременно, но проблеснаха в съзнанието ми последователно. Сякаш някой духна свещта, пламъкът се преви надве и угасна; погледнах навън през голия прозорец и видях, че изсветляващият сумрак на пробуждащото се утро я прави ненужна. Без нея още в следващия миг зърнах, че някой стои на едно от стъпалата. Говоря за последователност, но не беше минала и секунда, когато се стъписах при тази моя трета среща с Куинт. Видението беше преполовило стъпалата и затова се намираше толкова близо до прозореца, където, щом ме съзря, спря на място и се вторачи в мен също както бе направило, когато ме фиксираше от кулата и от градината. Позна ме, както и аз него; наоколо цареше студен и дрезгав мрак, само едно отражение блещукаше високо в прозореца и друго — върху полирания дъбов парапет по-ниско, гледахме се в упор — напрегнато и изпитателно. Този път той представляваше едно съвършено живо, омразно и опасно присъствие. Но това далеч не беше самото чудо на чудесата — тази почест заслужава едно друго и по-различно обстоятелство, а то е, че изведнъж страхът непоколебимо ме напусна и цялото ми същество се устреми да го пресрещне и спре.
	Много терзания ме обсебиха след този невероятен момент на изпитание, но слава богу, страхът ми се стопи. Той също го разбра — измина миг и аз осъзнах този удивителен факт. Усетих със силата на непоклатимата си увереност, че ако издържа докрай, ще престана — поне за известно време — да се съобразявам с него, и в тази минута, разбира се, срещата ни стана така човешка и страшна, сякаш в нея всичко бе реално: страшна именно защото беше човешка, толкова човешка, колкото би била, ако самотник попадне посред нощ в заспала къща на някой враг, авантюрист или престъпник. Именно мъртвешкото безмълвие на дългото ни вглеждане отблизо придаде на ужаса, и без това така голям, оттенъка на свръхестественост. Ако бях срещнала убиец на това място и в този час, сигурно щяхме да си проговорим. Нещо щеше да се случи помежду ни — нещо живо, най-малкото някой от нас щеше да помръдне. Моментът се проточи толкова дълго, че още малко и щях да се усъмня в това дали аз съм жива. Не съм в състояние да опиша онова, което последва, мога само да кажа, че самата тишина — която в известен смисъл стана свидетел на силата на моя дух — се превърна в елемента, в който сянката му изчезна; със сигурност го видях да се скрива в нея, както бих видяла и онази мерзка твар, на която сянката някога е принадлежала, да обръща гръб като при получаването на заповед и да отминава; със собствените си очи, вторачени в ужасния му гръб, обезобразен от злодеянията, както никаква гърбица не би могла да го обезобрази, долових как се спуска надолу по стъпалата и потъва в мрака, в който извиваше и самата стълба.


>	10

	Останах известно време на върха на стълбата, но след като неканеният гост бе изчезнал, трябваше да мине известно време, преди да осъзная този факт. После се върнах в стаята си. Първото нещо, което видях на светлината на свещта, която бях оставила да гори, бе празното легълце на Флора; при тази гледка дъхът ми спря от същия онзи ужас, на който преди пет минути бях успяла да се противопоставя. Втурнах се към мястото, където я бях оставила да спи и над което (малкото копринено юрганче и чаршафите бяха смачкани и разбутани) бялата драперия бе измамно спусната; после стъпките ми, за мое най-голямо облекчение, като че предизвикаха ответен звук: нещо откъм прозореца се размърда, детето се шмугна под транспаранта и розовото му личице цъфна в стаята. Стоеше, изпълнено с най-сериозна детска прямота, с късичка нощница, с боси розови крачета и личице, обрамчено в златистия ореол на нежните къдрици. Гледаше тъжно и сериозно; никога преди това не бях усещала толкова осезателно, че губя веднъж спечелено преимущество (обзелото ме вълнение бе така силно), както когато си дадох сметка, че тя се обръща към мен с упрек и назидателен тон:
	— Колко си лоша, къде _беше_ досега?
	Вместо аз да я смъмря за нейното непослушание, ето че взех да се оправдавам. Тя обаче продължи да говори разпалено и да ми обяснява с помощта на най-очарователното си простодушие. Докато си лежала, изведнъж усетила, че ме няма в стаята, и изскочила навън да види какво е станало с мен. Още при появата й се бях отпуснала на стола си с подкосени от радост крака — на мига усетих как ми прималява; тя заситни с малките си краченца към мен, покатери се в скута ми и тогава пламъкът на свещта улови цялата прелест на малкото й личице, все още зачервено от съня. Спомням си как затворих очи за малко и съвсем съзнателно отстъпих мислено пред нейната красота, която ненадейно заблестя отвътре като със собствена светлина и ми дойде в повече.
	— Значи, си ме търсила навън, затова си гледала през прозореца, така ли? — попитах. — Решила си, че може би се разхождам навън?
	— Ами усетих, че някой наистина се разхожда — усмихна ми се право в лицето, без дори да пребледнее.
	О, как само я погледнах тогава!
	— И видя ли някого?
	— О, _неее_! — отвърна, възползвайки се докрай от привилегията на детската си непоследователност, нацупи се уж обидено, но въпреки това в провлаченото й отрицание се прокрадна онази неотразима мелодичност на гласа й.
	В този миг, с докрай изострена чувствителност, бях абсолютно сигурна, че тя лъже; и ако за втори път си затворих очите, то бе по-скоро пред проблясващите в съзнанието ми три-четири възможности, по които да възприема този факт. Една от тях ме изкуши за кратко с такава вътрешна убеденост, че за да й устоя, сграбчих малката още по-силно като в мъчителен гърч, на което прелестното създание не реагира нито с вик на болка, нито с признак на уплаха. Защо да не й кажа още сега какво мисля и да свършим с тази игра веднъж завинаги? Да й кажа направо в малкото, прелестно светнало личице? „Виж ти, виж ти, много добре знаеш какво си сторила. Нима очакваш да ти повярвам? Затова по-добре си признай всичко честно пред мен, за да можем поне двете да бъдем заедно, може би дори да се поучим една друга от необикновената съдба, която ни е сполетяла, да видим къде стоим и какво означава всичко това?“ Отхвърлих собствената си молба още на секундата, в която ми хрумна, но ако й се бях поддала, сигурно щях да си спестя… ами ще разберете какво. Но вместо да се поддам, аз скочих на крака, погледнах към креватчето и предпочетох безпомощната позиция на така наречената златна среда.
	— Защо дръпна драперията около креватчето, за да си помисля, че си в него, така ли?
	Флора се замисли, лицето й продължаваше да сияе невинно, след което ми заяви с най-божествената си усмивка:
	— Защото не исках да се изплашиш!
	— Но нали според теб съм излязла навън?…
	Тя обаче категорично отказа да бъде оплитана в този разговор; обърна очи към пламъка на свещта, сякаш искаше да ми каже, че въпросът ми е неуместен или най-малкото не я засяга, че по-скоро прилича на учебниците на госпожа Марсет*.
	[* Джейн Марсет (1769–1858) пише серия учебници по различни предмети под формата на разговори между деца и техните родители или по-възрастни роднини. — Б.пр.]
	— О, но ти знаеш много добре — отговори ми тя доста смислено, — че можеше да се върнеш всеки момент, нали така, скъпа, и всъщност го _направи_!
	Малко по-късно, когато тя бе вече в креватчето си, продължих още дълго време, седнала плътно до нея, да държа ръчичката й, доказвайки на самата себе си колко уместно е било моето връщане при нея.
	Можете да си представите колко объркани и неспокойни станаха нощите ми след тази случка. Не смеех да заспя, будувах до не знам кое време; избирах моменти, когато малката ми повереница бе несъмнено заспала, за да се прокрадна на пръсти по коридора, дори събирах кураж да стигна до мястото, където бях срещнала Куинт. Но повече не го видях; тук е мястото да кажа, че повече никога не го видях вътре в къщата. От друга страна обаче, за малко да изпусна — пак на стълбата — едно друго приключение. Застанала най-горе на стълбищната площадка, докато се вглеждах в мрака надолу, изведнъж разпознах присъствието на жена, седнала на едно от долните стъпала с гръб към мен; тялото й бе свито надве, а главата й — печално отпусната в ръцете й. Улових я с поглед, ала само за миг, преди да изчезне, без да обърне лицето си към мен. Въпреки това знаех, че познавам онова ужасно лице, което можеше да ми разкрие, и затова се зачудих дали, ако бях долу, вместо горе, щях да успея да запазя същото самообладание, което демонстрирах пред Куинт. Е, така или иначе, възможности да проявя хладнокръвие нямаше да липсват. На единайсетата нощ от последната ми среща с въпросния джентълмен — сега вече ги бях номерирала — усетих тревога, с която се разминах на косъм, ала която поради особената природа на своята ненадейност се оказа най-силният шок, който бях преживявала. От цялата серия безсънни нощи това бе първата, когато, капнала от будуване, реших да се отпусна малко на леглото и го направих в часа, в който обикновено си лягах. Веднага съм заспала и както разбрах впоследствие, това е продължило до около един часа; когато се събудих обаче, сепнато се изправих в леглото, сякаш нечия ръка ме бе раздрусала. Бях оставила свещта да гори, но сега тя бе угасена и в същия миг се почувствах сигурна, че това е дело на Флора. Именно то ме накара да скоча на крака и в тъмното да отида право до креватчето й, от което, както открих, тя бе излязла. Хвърлих поглед към прозореца и това ме осветли допълнително, после драснах кибритена клечка — и картината се самодопълни.
	Детето отново бе станало посред нощ, като този път си бе направило труда да духне свещта и отново — дали с цел да наблюдава, или в отговор на нечий повик — се бе промушило зад транспаранта, седеше и се взираше в нощта. Че виждаше нещо — за разлика от предишния път, а това го бях установила, — си личеше от факта, че не се обърна нито когато отново запалих свещта, нито при трескавата ми суетня, докато си слагах чехлите и намятах шала. Скрита, защитена и погълната, тя очевидно бе кацнала на перваза — прозорецът се отваряше навън, — изцяло отдала се на съзерцанието. За това й помагаше и кръглата изцъклена луна и този факт изигра голяма роля, за да взема решението си мигновено. Стоеше лице в лице с привидението, което бяхме срещнали при езерото, ала сега можеше да си общува с него — нещо, което не бе успяла да направи предишния път. Онова обаче, което аз на свой ред трябваше да направя, бе, без да я обезпокоявам, да изляза в коридора и оттам да се добера до някой от другите прозорци в същото крило на къщата. Стигнах до вратата, без да ме усети; излязох, затворих я след себе си и се заслушах дали от другата страна няма да долети някакъв издаден от нея звук. Докато стоях в коридора, извърнах очи към стаята на брат й, която се намираше на десетина крачки встрани и която, неизвестно защо, раздвижи у мен онзи странен трепет, който, описвайки го, бих нарекла „изкушение“. Какво ли ще стане, помислих си тогава, ако нахълтам в стаята му и отида право до _неговия_ прозорец? — какво ли ще стане, ако рискувам да го изненадам и по този начин да издам мотива си; тогава може би щях да хвърля примката на моята самонадеяна храброст върху шията на тази мистерия, или онова, което оставаше да се случи от нея.
	Тази мисъл ми даде кураж да прекося коридора и озовавайки се до прага на стаята му, да притихна отново. Напрегнах целия си слух; представих си, че вътре става нещо зловещо и знаменателно; почудих се дали и неговото креватче не е празно, дали и той не стои тайно на пост. Така мина една дълбока безмълвна минута, в края на която първоначалният ми подтик изтля и изчезна. Отвътре нищо не се чуваше, значи, сигурно е невинен, а рискът — ужасен, затова се отдалечих. Навън витаеше незнаен силует — дебнеше крадешком, прокрадваше се, търсеше нещо, може би това бе посетителката, в която Флора се бе вторачила; но тя очевидно не беше гостът, който жадува моето момче. Отново се поколебах, но вече по друга причина и за кратко; после бързо направих своя избор. В Блай имаше доста празни стаи, само трябваше да избера най-подходящата. Изведнъж ми хрумна, че най-подходяща ще да е онази на долния етаж — който, макар и първи, не беше на нивото на градината, а високо над нея, — в самия ъгъл на къщата, където ви бях споменала, че се намира старата кула. Това беше голямо квадратно помещение, наредено донейде като спалня, но самата й големина я правеше толкова неудобна, че с години не бе използвана, макар че госпожа Гроус я поддържаше в образцов порядък. Често се бях възхищавала на подредбата й и затова вътрешността й ми бе позната; след първоначалната мрачна хладина на своята необитаемост, с която ме посрещна, трябваше само да отида до прозореца и да отлостя колкото е възможно по-тихо един от кепенците. Прекосих стаята, безшумно отворих кепенците, стигнах до прозореца и когато допрях лице до стъклото, видях, че мракът вътре бе по-голям от мрака навън, след което се уверих, че точно този изглед ми трябваше. Ето че зърнах и нещо друго. Луната бе направила нощта проницаема; насред ливадата забелязах човек, смален от дистанцията, който стоеше напълно неподвижен, сякаш хипнотизиран, и гледаше нагоре към мястото, където стоях аз — но като че се бе вторачил не толкова в мен, колкото в нещо над мен. Ясно, че там имаше друг човек, точно над мен — човекът стоеше на кулата; ала присъствието на ливадата не се оказа онова, което си бях въобразила и към което така уверено понечих да забързам. Силуетът на ливадата — прилоша ми, когато го разпознах — беше на самия Майлс.


>	11

	Чак късно на следващия ден успях да говоря с госпожа Гроус; строгостта, с която държах учениците си и изисквах от тях да бъдат винаги пред погледа ми, правеше срещите ми с нея на четири очи почти невъзможни, още повече че и двете си давахме сметка колко е важно да не предизвикваме подозрителността на слугите, още по-малко на децата, със забързаната си суетня или задъхано шушукане. В това отношение тя ми вдъхваше голяма увереност, макар и само с привидното си спокойствие. Ведрото й лице никога не издаваше пред другите зловещите тайни, които й бях доверила. Тя ми вярваше, в това бях абсолютно сигурна, защото, ако не ми вярваше, просто не знам какво щеше да стане с мен, тъй като не бях в състояние да нося това тежко бреме самичка. От друга страна обаче, тя представляваше прекрасен пример за онзи божи дар, който се нарича липса на въображение, и щом в нашите малки възпитаници не можеше да види нищо друго, освен красота и дружелюбие, безоблачно щастие и природна интелигентност, значи, нямаше и не можеше да има пряка връзка с източника на моето безпокойство. Но ако се случеше малките й любимци да бъдат видимо разстроени или наранени, тя мигом започваше да се терзае; често я виждах как стои, кръстосала големите си бели ръце, съзерцава ги, погледът й сияе и мислено благодари на божията милост; виждах как, дори да се случи нещо с тях, да бъдат съсипани или озлочестени, тя пак щеше да ги боготвори. У нея полетите на въображението бяха напълно изместени от усещането за непомрачимо домашно спокойствие и с течение на времето — а то минаваше без извънредни случки — започнах да долавям, дори да се уверявам, че в края на краищата нашите две малки пиленца наистина са в състояние да се грижат сами за себе си и затова тя като че бе прехвърлила голямата си загриженост върху тяхната учителка. Това, разбира се, представлява опростяване на нещата. Можех да се закълна, че нямам тревоги по отношение на себе си, нито се терзаех дали моето лице може да ме издаде, но истината е, че щях да бъда подложена на ужасно допълнително напрежение, ако трябваше да се тревожа и за нейното.
	В момента, за който ви говоря, тя — много напрегната — бе успяла да се откъсне за малко и да дойде при мен на терасата, където в края на лятото следобедното слънце бе станало меко и приятно; седнахме една до друга, а пред нас, на известно разстояние, но не толкова голямо, че да не ме чуят, ако реша да извикам, бяха децата — разхождаха се напред-назад, намираха се в едно от най-послушните си настроения. Движеха се бавно, в крачка, пред очите ни, в края на ливадата — момчето, докато вървяха, четеше на глас от книга с приказки и бе прегърнало сестра си, за да я държи по-близо до себе си. Госпожа Гроус не можеше да им се нагледа, съзерцаваше ги със спокойствие и ведрост; после усетих у нея онова потиснато скрибуцане на ума, с което тя добросъвестно се обърна към мен и се загледа в обратната страна на гоблена. Бях я превърнала във вместилище на потресаващи тайни, но у нея тлееше едно прастаро преклонение пред моето старшинство — къде поради познанията, къде поради поста ми — и тя търпеливо понасяше моите горести и угризения. Без да се замисли, отвори ума си за моите откровения така — щеше да го направи и вещерска отвара да й бях забъркала, — сякаш ми подаде огромна, чиста и съвършено празна тенджера. Такова беше отношението й към мен, когато започнах да й разказвам събитията от изминалата нощ и стигнах до онова, което Майлс ми бе казал, когато, след като го видях в онзи безбожен час навън, почти на същото място, на което беше и в момента, отидох да го взема; тогава, още застанала до прозореца с ясното съзнание, че не бива да разбуждам къщата, избрах да изтичам до него вместо някой друг по-шумен начин да го прибера. Междувременно й дадох да разбере, че не храня голяма надежда, че ще успея да й предам убедително, дори при нейната нескривана отзивчивост, възхищението ми по повод вдъхновението, с което, след като го заведох в къщата, момчето се изправи срещу моето последно и изрично възражение. Щом се появих на терасата, огряна от лунна светлина, той веднага дойде при мен по възможно най-късия път; взех ръката му, без да пророня и дума, и го поведох в тъмнината нагоре по стълбата, където Куинт бе витал с въпиеща жажда по него, после по коридора, където аз го бях чула разтреперана, и после право в изоставената му пуста стая.
	Докато вървяхме, не разменихме нито една дума и тогава се зачудих — о, какво _недоумение_ ме терзаеше — дали в момента малкият му ум не търси трескаво някакво правдоподобно, по възможност не прекалено абсурдно обяснение. Това със сигурност би подложило на изпитание съчинителските му способности и този път, поне такова бе усещането ми пред лицето на очевадното му притеснение, ме обзе приятен победоносен трепет. Това бе голям капан за неговата непроницаемост! Не можеше повече да се прави на чиста вода ненапита; как ли, по дяволите, ще успее да се измъкне от него? Този въпрос затуптя в мен със страстния пулс на друга една, също толкова настойчива неяснота — как, по дяволите, аз щях да се справя с положението. Най-накрая бях изправена, както никога преди, пред риска, свързан и до момента с изричането на моите собствени ужасни опасения. Всъщност спомням си, че като влязохме в стаята му, където се виждаше, че той въобще не бе лягал в кревата, а пердето на прозореца не бе спуснато и лунната светлина огряваше помещението така, че нямаше нужда от свещ, спомням си как изведнъж се отпуснах в крайчеца на леглото под тежестта на мисълта, че той сигурно вече е измислил начин да ме „хване натясно“. Истината е, че докато продължавах да робувам на старата традиция за вината на онези гувернантки, които с поведението си само обслужват всевъзможни суеверия и страхове, той можеше да прави каквото си пожелае с помощта на будния си, остър като бръснач ум. И той наистина ме хвана натясно, сякаш ме приклещи с чатал на врата; а кой някога щеше да ми прости, кой щеше да ме остави да живея ненаказано, ако първа бях подела инициативата да внеса в съвършеното ни до този момент общуване един толкова мрачен елемент? Не, не: беше напълно безполезно да се опитвам да изложа всичко пред госпожа Гроус, както безполезно бе да се опитвам да разкажа тук как в нашата кратка словесна престрелка в тъмното момчето ме накара да се развълнувам от възхищение. Разбира се, че се държах много мило и снизходително; никога, никога преди това не бях полагала върху крехките му рамене толкова изпълнени с нежност длани, както онези, с които, докато почивах върху леглото, го задържах на място под нервните ми упреци. Нямах никаква друга възможност, освен, макар и формално, да му задам няколко въпроса.
	— Сега трябва да ми кажеш… цялата истина. Защо излезе навън? Какво правеше там посред нощ?
	Още виждам пред себе си лъчезарната му усмивка, бялото на красивите му очи и малките бели зъби, оголени срещу мен, да проблясват в мрака.
	— Ако ти кажа, дали ще разбереш?
	При тези думи сърцето ми се сви, гърлото ми се стегна. А дали щеше да ми каже _истината_? Не намерих сили да отговоря, освен с едно измъчено, повторено на няколко пъти кимване. Той беше самото благородство и докато клатех глава срещу него, стоеше изправен и повече от всякога приличаше на принц от приказка. Не друго, а именно сияещото му излъчване ме дари с известно облекчение. Наистина ли щеше да бъде толкова хубаво, ако реши да ми каже истината?
	— Е — обади се той най-сетне, — може би само колкото да успееш.
	— Да успея какво?
	— Да си помислиш за разнообразие, че мога да бъда и _лош_!
	Никога няма да забравя ведрия и развеселен начин, по който произнесе думата, нито как на всичкото отгоре се наведе и ме целуна. Това сложи край на всичко. Приех целувката му, притиснах го в обятията си и направих свръхусилие да не се разплача. Описанието, което самичък направи за себе си, не ми даваше никаква възможност да се скрия зад него и затова в знак, че го приемам, огледах стаята и подметнах:
	— Значи, дори не си се събличал?
	— Така е. — Той просия в тъмното. — Останах да чета до късно.
	— И кога излезе?
	— В полунощ. Когато ставам лош, _истински_ лош!
	— Да, да, това е очарователно и много находчиво! Но откъде беше толкова сигурен, че ще разбера?
	— О, уредих го с Флора. — Отговори ми с готовност. — Тя трябваше да стане и да погледне навън.
	— Нещо, което тя направи.
	Значи, не той, а аз бях паднала в капана!
	— Тя те е разбудила и за да разбереш в какво се е загледала, ти също си потърсила начин да погледнеш натам.
	— Докато ти — съгласих се аз — си гледал как да настинеш в студения нощен въздух!
	Той беше толкова щастлив от извършения подвиг, че с удоволствие се съгласи с мен.
	— Как иначе да бъда лош? — попита.
	После, след още една прегръдка, нашият разговор на четири очи приключи с моето признание за всички онези резерви, които съм имала по отношение на него и които, на смях, той бе успял да ми внуши.


>	12

	Пак повтарям, че на фона на утринната светлина описанието на странното състояние, в което се намирах, не звучеше много убедително в ушите на госпожа Гроус, макар и подкрепено със споменаването на още една реплика, която той ми подхвърли, преди да се разделим.
	— Всичко се свежда до пет-шест думи — казах й аз, — думи, които решават въпроса. „Помисли си тогава какво _бих_ могъл да направя!“ Подхвърли го уж небрежно, за да не забравям колко добър може да бъде. Той знае всичко, което „би могъл“ да направи. И именно това им е дал да разберат в училището, с това ги е изплашил.
	— Боже, ти не си същата! — извика приятелката ми.
	— Същата съм, но просто се опитвам да схвана смисъла на тази мистерия. Четиримата, помни ми думата, се срещат непрекъснато. Ако беше прекарала заедно с едно от децата някоя от изминалите нощи, щеше да разбереш за какво говоря. Колкото повече ги наблюдавам, толкова повече се убеждавам, че дори и нищо друго да не се случи, това тяхно доста особено мълчание е предостатъчно. _Нито веднъж_, нито един от тях не се изпусна дори да намекне с нещо за някой от двамата им познайници — всъщност колкото Майлс се изпусна да каже нещо за изгонването му от училище. О, да, възможно е да си седим тук, да им се любуваме, докато те на воля ни заблуждават с техните умилителни представления; но дори и когато се преструват на увлечени в играта или приказките, дори тогава са изцяло обсебени от мисълта за възкръсналите мъртъвци. Сега той не й чете — казах й аз, — а двамата си говорят за _тях_, говорят си разни ужасии! Аз продължавам да ровя, знам това, и съм заприличала на луда, дори е чудно, че още не съм полудяла! От онова, на което станах свидетел, _ти_ щеше със сигурност да се побъркаш; но именно тогава много неща ми се изясниха, а други започнах да схващам.
	Вероятно това мое просветление й се бе сторило ужасно, ала очарователните създания, които всъщност бяха просто жертви, продължаваха да се разхождат пред очите ни, от прелестни по-прелестни, и май я подсетиха за нещо друго, за което да се хвана; усетих как се вторачи в тях още по-напрегнато, без дори да помръдне, разтърсена от задъхания ми разказ, изпиваше ги с поглед.
	— Какви други неща си забелязала у тях?
	— Ами същите онези, с които външно ме омагьосват и омайват, ала дълбоко в себе си усещам, много странно, че ме озадачават и тревожат. Неземната им красота, неестествената им доброта. Това е игра — продължих, — това е нарочно провеждана линия на поведение, това е измама!
	— От страна на малките ми гълъбчета…?
	— Смяташ ги още за бебета, нали? Но отговорът е „да“, скъпа, колкото и налудничаво да ти звучи! — Самият факт, че го изрекох на глас, ми помогна да продължа, да проследя нишката на случилото се, да скърпя отделните парченца и да възстановя целостта й. — Те никога не са били добри, просто са отсъствали оттук. Лесно е да се грижиш за тях, защото те живеят в друг свят, водят собствен живот. Не се чувстват свързани с мен, нито с нас двете. Те принадлежат на него и на нея!
	— На Куинт и жената ли?
	— На Куинт и на онази жена. Те искат да ги спипат.
	О, при тези думи само как се вторачи в тях госпожа Гроус — погледът й като свредел!
	— Но защо?
	— Заради едната любов към злото, чиито семена в онези ужасни дни двамата са успели да посеят у малките. За да ги посветят на злото, за да поселят демони в тях, затова онези двамата се връщат непрекъснато. Делото ги зове.
	— Господи, боже мой! — изхълца сподавено моята приятелка.
	Възклицанието й беше съвсем непретенциозно, ала то ми показа, че съм права, че тя знае — защото се оказа, че тук са се случвали и далеч по-лоши неща! — и тя наистина ги премълчава. Нищо друго не би могло да ми послужи така добре за оправдание, както простичкото й възкликване, дошло от предишния й опит на съзерцател, видял дълбоката поквара, която и аз усетих у двамата негодници. Тя като че се унесе в спомени и неволно изпусна:
	— Нечестивци! Но какво могат да сторят сега? — продължи да държи на своето.
	— Да сторят ли? — повторих като ехо така силно, че Майлс и Флора, макар и на разстояние, се заковаха на място и погледнаха към нас. — Та не правят ли вече достатъчно? — попитах строго, но снижих глас, докато децата, които ни се усмихнаха, кимнаха и ни изпратиха по една въздушна целувка, отминаха и продължиха разходката си. Умълчахме се за миг, после й отвърнах. — Могат да ги погубят! — При тези мои думи госпожа Гроус се обърна, но въпросът й остана неизречен, което на свой ред ме подтикна да се изразя още по-ясно. — Слушай, те още не знаят как да го направят, но само засега. Ала се опитват, и то упорито. Засега се явяват само оттатък или отвъд — на странни места, на високи места, на върха на кулата, на покрива на къщата, от външната страна на прозорците, в отсрещния край на езерото; но тези появи следват дълбок замисъл и от двете страни, стремят се да скъсят разстоянието, да преодолеят препятствията, а успехът на изкусителите е само въпрос на време. Единственото, което трябва да правят, е да не спират да вдъхват смут и паника.
	— За да подмамят децата ли?
	— И те да загинат в опита си да ги стигнат!
	Госпожа Гроус се надигна бавно, но за да бъда добросъвестна, побързах да добавя:
	— Освен, разбира се, ако не им попречим!
	Останах седнала, докато тя стърчеше права над мен и очевидно нещо премисляше.
	— Техният чичо трябва да им попречи. Трябва да ги махне оттук.
	— И кой ще го убеди, че трябва да го направи?
	Зарея поглед в далечината, после ме изгледа глуповато.
	— Ти, госпожице.
	— Като пиша, за да му кажа, че в имението бродят духове и че неговите племенник и племенница са полудели, така ли?
	— Ами, ако това се окаже _точно_ така, тогава какво?
	— Тогава нищо чудно аз да се окажа лудата. Това би прозвучало като чудесна новина от гувернантката, на която е вменено като първо и най-важно задължение за нищо на света да не го безпокои.
	Госпожа Гроус пак потъна в размисъл, а погледът й отново се спря на децата.
	— Да, той мрази да го безпокоят. Това беше най-голямата причина…
	— … поради която двамата безбожници са го заблуждавали толкова дълго ли? Несъмнено, въпреки че малцина биха издържали на надменното му равнодушие. Но тъй като аз не съм безбожник, така или иначе, не мога да го заблуждавам.
	За миг моята приятелка се умълча, сякаш мислеше какво да ми отговори, после се отпусна на стола до мен и сграбчи ръката ми.
	— Накарай го поне да дойде тук, при теб.
	— При мен ли? — сепнах се. Изведнъж се уплаших, като се сетих какво може да направи тя. — Той?
	— Той трябва да е _тук_ и трябва да помага.
	Бързо скочих на крака и май съм направила странна гримаса, която не е очаквала от мен.
	— Виждаш ли ме в тази роля? Да го моля да дойде.
	Не, дори и сега, втренчила очи дълбоко в лицето ми, тя очевидно не можеше да си го представи. Вместо това — точно както само една жена може да надникне в друга — тя успя да види онова, което се мержелееше и пред собствения ми взор: неговите подигравки, неговия присмех, неговото презрение, задето не съм успяла да се справя самичка със ситуацията и че съм пуснала в действие целия си арсенал от съмнителни женски прелести, за да привлека вниманието му. Тя не знаеше — никой не знаеше — колко се гордеех с това, че мога да му служа и да изпълнявам нарежданията му; но въпреки това смятам, че се вслуша в предупреждението, което й отправих.
	— Ако дотолкова се главозамаеш, че му се примолиш от мое име…
	— Да, госпожице?…
	Изглеждаше наистина уплашена.
	— Веднага ще напусна — и него, и теб.


>	13

	Приятно ми беше да се върна при децата, ала разговорът ми с тях не вървеше, оказа се усилие свръх моите възможности, тъй като отблизо ме изправяше пред непреодолими пречки. Това положение се проточи цял месец с непрекъснати влошавания, странни подмятания и забележки, най-вече забележки, които ставаха все по-остри и по-остри — изблици на малкия ехиден ум на моите питомци. Това не беше плод — нещо, в което от днешна гледна точка съм повече от сигурна — на моето пъклено въображение: без съмнение можеше да се проследи и докаже, че двете деца съзнаваха много добре положението, в което се намирах, даваха си сметка за необичайните отношения между нас, които продължаваха вече дълго време, и за атмосферата, в която всички ние живеехме. С което не искам да кажа, че са били неискрени или язвителни, нито че са се държали грубо, защото тези неща не влизаха в арсенала им от заплахи; от друга страна обаче, държа да посоча, че неназованото и неосъзнатото станаха главен елемент в общуването ни — по-властен от всички други — и че едно толкова преднамерено отдръпване от тяхна страна не можеше да бъде успешно осъществено без предварителното им мълчаливо споразумение. На моменти ми се струваше, че непрекъснато се сблъскваме с теми, пред които би трябвало да спрем, бързо да се завъртим на пета и да хукнем вън от онези сокаци, които усещах, че ще се окажат задънени; би трябвало да затръшнем недискретно открехнатите порти и уплашено да се спогледаме, защото при всички хлопнати врати шумът се оказва по-силен, отколкото сме възнамерявали да произведем. Всички пътища водят към Рим, така и при нас имаше моменти, когато ни се струваше, че всички клонове на познанието и всички теми на разговор граничат със забранени зони. Забранена територия беше въпросът за възкръсването на мъртъвци в най-общ смисъл и по-специално за онова, което приятели и деца пазят в спомените си за хората, които са изгубили. Имаше дни, в които можех да се закълна, че едно от двете деца тайно смушква другото и му прошепва: „Май си мисли, че този път ще успее, ала _няма_ да стане!“. Под „ще успее“ например разбираха да си позволя поне веднъж да спомена без заобикалки дамата, която ги беше подготвяла за очакващото ме възмездие. Проявяваха поразителен и неутолим интерес към всичко, свързано с моя живот, който аз не спирах да задоволявам; знаеха всичко, което бях преживяла, бяха запознати с всяко обстоятелство от моята биография, с историята и на най-незначителните ми приключения, с тази на моите братя и сестри, на котката и кучето у дома, както и с много подробности от ексцентричния нрав на баща ми, знаеха всички мебели в къщата и тяхната подредба, както и нещата, за които възрастните лелки на село обичаха да клюкарстват. Имаше много за разказване, една случка водеше към втора, ала човек трябваше да усеща инстинктивно къде да забърза, къде да спре или заобиколи. А те много добре умееха да дърпат конците на моето въображение и на моите спомени; след време, когато отново премислих тези наши разговори, установих, че именно заради тях у мен се загнезди усещането, че съм обект на тайно наблюдение. Защото, така или иначе, те знаеха, че утехата ми идва единствено от мисълта за _моя_ живот, _моето_ минало и _моите_ приятели; състояние, което понякога ги караше съвсем неуместно да започват уж дружески разговор за тези неща. Подканяха ме например — без никакъв повод — да им повтарям отново и отново духовитостите на леля Гослинг и да им преповтарям вече разказаните подробности за хитрото пони на викария.
	Отчасти при случаи като горните, отчасти при съвсем различни от тях, с обрата, който взеха делата ми, моето критично положение, както го наричах тогава, стана съвсем осезаемо. Самият факт, че дълго време дните ми минаваха, без да се случи нова „среща“, би трябвало да подейства благотворно на опънатите ми нерви. От онзи краткотраен сблъсък през втората нощ на стълбищната площадка и после от присъствието на жената, приседнала в основата на стълбите, не бях виждала нищо — нито вътре, нито извън къщата, — което не беше за виждане. Много бяха ъглите, зад които все очаквах да попадна на Куинт, много бяха ситуациите, все зловещи на вид, които биха били идеалната среда за появата на госпожица Джесъл. Лятото взе да преваля и скоро съвсем си отиде; есента се спусна над Блай и преполови светлата част на деня. Имението с надвисналото отгоре сиво небе, с повехналите цветя и храсти, с ширналите се голи пространства, осеяни с мъртви листа, приличаше на сцена след представление — наоколо само смачкани театрални афиши. Понякога полъхът така замираше, звуците така притихваха, че сякаш неестественото затишие вещаеше _момента_, и тези впечатления се точеха с протяжност, която ме връщаше назад във времето, и пак ме обсебваше трескавият трепет като през онази юнска вечер, когато за пръв път видях Куинт, и по-късно, когато го зърнах през прозореца, и тогава се улавях как напразно се взирам в скупчените шубраци отсреща. Вече разпознавах знаците, знаменията, знаех местата, предусещах мига. Но всички те останаха празни, ненаселени, а аз продължавах да живея необезпокоявана от нищо; ако въобще може да се нарече така една млада жена, чиято тревожна чувствителност, незнайно защо, вместо да се умирява, настръхваше с всеки изминал ден. По повод на онази ужасна сцена с Флора край езерото бях споменала в разговора си с госпожа Гроус — и съвсем я бях смаяла с думите си, — че от този момент нататък се страхувам повече сетивата ми да не се притъпят, отколкото да се изострят. Именно тогава й споделих онова, което най-живо трептеше в ума ми и не ми даваше мира: истината дали децата са видели нещо, или не — защото, така да се каже, само това не бе окончателно установено — та казах й, че предпочитам аз да бъда изцяло изложена на опасността и да им служа като параван, като защитна преграда. Чувствах се подготвена да узная и най-лошото от онова, което предстоеше да се узнае. Ала в същото време се страхувах да не би очите ми да останат затворени точно тогава, когато техните ще бъдат най-широко отворени. Да, очите ми наистина бяха затворени, поне така излизаше за момента — положение, за което би било направо скверно да не благодаря на Бога. Но уви, съществуваше едно препятствие: бих му благодарила от все сърце, ако не бях вече получила в съответна мярка доказателства за тайната, която пазеха моите ученици.
	Как мога днес да се върна назад и да проследя странните стъпки на тази моя натрапчива идея? Имаше не един случай, когато сме били заедно и когато, готова съм да се закълна в това, буквално в мое присъствие, но без моите сетива да долавят каквото и да било, ги навестяваха посетители, които двамата не само познаваха, но и очакваха. И точно тогава, ако не ме възпираше вероятността, че така нанесената вреда може да се окаже по-голяма от онази, която гледахме да избегнем, от гърлото ми със сигурност би се изтръгнал вопъл. „Те са тук, те са тук, ах, вие малки нечестивци! — И щях да продължа: — Да, сега вече не можете да отречете!“ Ала малките нечестивци отричаха и още как, при това с цялата сияйна сърдечност и нежна отзивчивост, на които бяха способни, но в тези техни кристални дълбини — както риба проблясва във водите на поток — блещукаше ехидното им самочувствие на създания, които владеят положението. Истината е, че ужасът се бе стаил в мен много по-надълбоко, отколкото предполагах, още от онази нощ, когато очите ми блуждаеха под звездите, напрягаха се да зърнат било Куинт, било госпожица Джесъл, ала попаднаха на момчето, над чийто сън трябваше да бдя, и което мигом се въоръжи — дори насочи оръжието си към мен — с онзи прелестен, невинно вдигнат нагоре поглед, с който откъм назъбените кули над мен двамата с ужасния призрак на Куинт си бяха разговаряли. Ако става въпрос за уплаха, прозрението, което ме осени тогава, ме уплаши повече от всичко друго и именно в състоянието, до което бях докарана от него, направих най-съществените си заключения. И точно те взеха да ме измъчват така непоносимо понякога, в определени моменти, че се затварях в стаята си и започвах да репетирам на глас — което ме даряваше едновременно с неподозирано облекчение и небивало отчаяние — начина, по който бих могла да повдигна същността на въпроса. Подхващах го от една страна, после от друга, докато, сама в стаята си, се мятах като риба на сухо и неизменно рухвах безпомощно, щом се стигнеше до чудовищното споменаване на имена. Имената полепваха по устните ми и заглъхваха непроизнесени; тогава си рекох, че се налага да сторя така, че те да олицетворяват нещо позорно и срамно, дори с цената на това, произнасяйки ги, да наруша присъщите за всяка класна стая закони на вежливост и внимание. А когато си казах: „Те са достатъчно благовъзпитани, за да мълчат, а ти, тъй като ти е гласувано доверие, трябва да имаш низостта да говориш!“, почувствах как лицето ми пламна и побързах да го скрия в дланите си. След тези мъчителни и потайни изживявания обикновено започвах да говоря превъзбудено и на висок глас до момента, когато настъпваше някое от онези болезнено осезателни затишия — нищо друго не мога да ги нарека, — в които, странно замаян, човек сякаш започваше да се носи или плува във въздуха (опитвам се да намеря точните думи!) насред страшно и глухо безмълвие, а целият живот замираше и нямаше нищо общо с шума, който всеки от нас, малко или много, неволно вдига край себе си, и които долавях като вътрешен трепет, въпреки иначе очевидните им външни изяви на веселие и тропот, разговори, декламиране на стихотворения и дрънкане на пиано. Това означаваше, че онези, гостите, са тук. Макар да не бяха ангели, те се явяваха и ме караха, докато усещах присъствието им, да треперя от страх да не би да се обърнат към младите си жертви с някое пъклено послание или пък с образ по-жив и изразителен, отколкото биха удостоили мен.
	Онова, което не ми даваше мира, бе жестоката мисъл, че каквото и да съм видяла, Майлс и Флора са видели _повече_ — видели са неща ужасни и невъобразими, свързани със странната им предишна дружба, изскочили от миналото. Обикновено тези неща облъхваха всичко, поне за известно време, с леден хлад, чието съществуване ние упорито отказвахме да признаем; тогава и тримата — бяхме добре тренирани поради нееднократното повторение — почти автоматично отбелязвахме края на случилото се по един и същ начин. А именно — колкото и странно да звучи — децата идваха при мен, за да ме целунат по навик с нещо като неуместна страст, и никога не забравяха — било едното, било другото — да зададат безценния въпрос, с помощта на който бяхме преживели не една и две опасности.
	— Кога мислиш, че _ще дойде_ той? _Трябва_ ли да му пишем?
	От опит вече знаехме, че нищо не можеше да прикрие по-добре неловкото ни положение от този въпрос. „Той“, разбира се, се отнасяше до техния чичо от Харли Стрийт; защото ние живеехме с големи надежди, че той може да пристигне всеки момент и да се присъедини към нашия малък дружески кръг. Невъзможно е да попариш тези надежди по-категорично от начина, по който го бе направил самият той, но без тях бихме лишили себе си от една от най-забавните си инициативи. Той никога не им пишеше — това може и да е егоистично, но аз го схващах като част от доверието му към мен, което ме ласкаеше; защото начинът, по който мъжът показва голямото си уважение към една жена, често става според неговите собствени свещени закони за ненарушимо спокойствие и доволство, а аз продължавах да нося в себе си духа на обещанието, което бях дала пред него, да не го безпокоя и именно това ми вдъхна кураж, когато се наложи да съобщя на моите повереници, че писмата им до него не са нищо друго освен очарователни литературни съчинения. Бяха прекалено изящни, за да бъдат изпратени по пощата, затова ги запазих за себе си — пазя ги и до днес. Това правило служеше единствено да усили иронията на съдбата, която ми повеляваше да подхранвам илюзията, че той всеки момент може да се озове сред нас. Сякаш моите питомци знаеха, че участието ми в това положение на нещата ме притеснява, както нищо друго. Сега, когато мислено се връщам назад, още по-неестествен ми изглежда простичкият факт, че въпреки моето болезнено състояние и тяхното победоносно ликуване над мен, аз никога, нито за миг не изпуснах нервите си пред тях, никога не се вбесих. Вероятно, разсъждавам си сега, защото наистина бяха прелестни деца и в онези дни аз просто не успях да ги намразя. Но когато за напрежението няма отдих, когато облекчението се отлага и отлага, тогава дали изнервеността, в която живеех, нямаше в края на краищата да ме предаде? Това вече няма значение, защото облекчението настъпи. Наричам го облекчение, но то бе онова олекване, което душата изпитва, щом напънът прищрака и пружината се скъса, същото, което изпитва и когато в душен ден първата гръмотевица на проливен дъжд отпуши небето. Ала все пак бе някаква промяна и тя ни връхлетя изневиделица.


>	14

	На път за църквата в една неделна сутрин, Майлс вървеше до мен, а сестра му крачеше напред заедно с госпожа Гроус, но не толкова напред, че да не ги виждаме. Беше свеж прохладен ден, какъвто отдавна не бяхме имали; нощта бе докарала първия скреж, а в есенния въздух, чист и сияен, църковните камбани като че проехтяваха по-весело и звънливо. Докато вървях, ненадейно ми хрумна странна мисъл, породена от послушанието на моите повереници, за което, поне в момента, бях много благодарна. Защо те никога не роптаеха против моето неумолимо, вечно и безжалостно присъствие край тях? Нещо, не знам какво, изведнъж ме накара да си представя, че както съм загърнала момчето с шала си, без в същото време да изпускам от очи другите две дами отпред, аз като че ли бях настръхнала да ги браня от надигащ се бунт. Бях като тъмничар, който бди зорко, готов за всякакви изненади и опити за бягство. Но всичко това бе част — искам да кажа, тяхното очарователно театрално послушание — от специалния списък с факти, които бяха най-непроницаеми. Издокаран за неделята от шивача на своя чичо, който имаше неограничена власт и пълна свобода на действие в своята област, но и дарбата да изработва хубави жилетки, плюс вроденото му високомерие, изписано на лицето, както и по право полагащата му се независимост, заедно с всички останали права на неговия пол и обществено положение, бяха оставили своя отпечатък върху Майлс до такава степен, че ако бе поискал пълната си свобода и самостоятелност, аз с нищо не бих могла да му се противопоставя. При това странно стечение на обстоятелствата взех да се чудя какво ли бих могла да направя, когато неизбежната революция се случи. Наричам я революция, защото сега виждам, че думите му повдигнаха завесата на последното действие от моята страшна драма и ускориха предстоящата катастрофа.
	— Виж, скъпа моя, не си ми казала — обади се той с гальовния си глас — кога, за бога, се връщам обратно в училището?
	Така написани в дневника, думите му изглеждат безобидни, още повече пък, когато са изчуруликани с милия, малко писклив и небрежен глас, с който се обръщаше към всичките си събеседници, но най-вече към вечните си гувернантки, и ги омайваше с къдрави интонации, сякаш ги обсипваше с рози. Имаше нещо в неговия глас, което ги е карало неизменно „да се хващат на въдицата“, във всеки случай аз също се хванах, и то така здраво, че се заковах на място, сякаш някое от дърветата в парка бе рухнало точно пред мен, за да ми препречи пътя. Нещо се породи между нас тогава, той мигом разбра, че аз го усетих, и за да ми помогне, нямаше никаква нужда да се преструва на по-откровен и очарователен, отколкото си беше. Разбрах още как поради това, че първоначално не успях да му отговоря, той осъзна преднината, която си бе извоювал. Толкова мудно съобразявах, че той си осигури предостатъчно време, и след минутка мълчание продължи с многозначителна, но и някак неубедителна усмивка:
	— Знаеш, скъпа моя, че когато един ученик е _винаги_ с дама…
	Неговото „скъпа моя“, с което ме наричаше и което никога не слизаше от устата му, изразяваше по-скоро онова специално отношение, което желаех да внуша на учениците си, отколкото гальовната фамилиарност, която поначало се съдържа в израза. Държеше се почтително и в същото време пренебрежително.
	Но в момента, о, с каква болезненост усетих, че от сега нататък трябва да меря и подбирам думите си! Спомням си, че за да спечеля време, опитах да се изсмея и тогава зърнах в красивото му лице, с което ме наблюдаваше, колко грозна и непохватна изглеждам.
	— И то с една и съща, това ли? — отвърнах.
	Нито трепна, нито мигна. На практика разговорът се водеше стриктно между нас двамата.
	— Дума да няма, тя е истински „съвършена“ дама, но в края на краищата аз съм ученик, нали така? И трябва… да напредвам.
	Потънах за малко в любезно мълчание.
	— Но ти напредваш.
	Боже господи, колко безпомощна се чувствах!
	— Да, но ти не можеш да прецениш доколко добър съм всъщност, нали?
	И досега си спомням с болка в сърцето как той много добре съзнаваше тази моя безпомощност и я използваше, за да си играе с мен.
	Поставих ръка върху рамото му, защото, макар и да усещах колко по-добре би било да вървим, аз просто не бях в състояние да продължа.
	— Не, Майлс, това не мога да преценя.
	— С изключение само на онази нощ, нали се сещаш…
	— Онази нощ ли?
	Не можех да гледам като него с немигащ поглед.
	— Когато излязох навън, когато излязох от къщата.
	— О, да. Но съм забравила защо всъщност го направи.
	— Забравила ли? — Говореше с умилителната наглост, която се съдържа във всеки детски упрек. — Как така, направих го, за да ти покажа, че мога!
	— О, разбира се, че можеш.
	— Мога и пак да го направя.
	Видях, че в края на краищата се налага да запазя хладнокръвие.
	— Не ще и дума! Но няма да го направиш.
	— Не, не _точно_ това. То беше едно нищо.
	— Точно така, едно нищо — повторих. — Дай да вървим.
	Той тръгна отново до мен, като ме хвана под ръка.
	— Е, кога се връщам в училището?
	Докато премислях какво да му отговоря, си придадох, доколкото можах, по-голяма важност.
	— Беше ли щастлив в училището?
	Той се замисли.
	— О, навсякъде мога да бъда щастлив!
	— Тогава, значи — продължих с разтреперан глас, — можеш и тук!
	— Но това не е всичко! Разбира се, ти имаш големи познания…
	— Но ти държиш да ми намекнеш, че и твоите не са по-малки, нали? — Рискувах и спрях.
	— Не знам и половината на онова, което бих искал да знам! — честно си призна Майлс. — Но не толкова за това става дума.
	— За какво тогава?
	— Ами… искам да опозная живота.
	— О, разбирам, сега разбирам.
	Наближихме църквата и наоколо се виждаха доста хора, включително неколцина от прислугата в Блай, които се бяха скупчили край портата и ни изчакваха да влезем. Забързах ход, исках да стигнем църквата, преди разговорът ни да отиде твърде далеч; въздъхнах с облекчение, като си помислих, че сега ще му се наложи да помълчи най-малко час, и закопнях за сумрака на църковната пейка, дори предвкусих духовната помощ, която очаквах да получа и от възглавничката за коленичене дори, върху която щях да се отпусна. Имах усещането, че буквално се надбягвам със смута, който Майлс искаше да всее в душата ми, но много скоро установих, че той вече ме е изпреварил, когато, точно преди да влезем в църковния двор, той изплю камъчето.
	— Искам да съм сред свои!
	Едва не се препънах.
	— Тук няма много от тях, Майлс! — изсмях се. — Като изключим прекрасната малка Флора!
	— Наистина ли можеш да ме сравняваш с нея? Та тя е още бебе!
	Прималя ми.
	— Нима не _обичаш_ твоята малка сестричка?
	— Ако не я обичах… пък и теб; ако не я обичах… — повтори той, сякаш искаше да използва повторението за отскок, ала остави мисълта си дотолкова недовършена, че след като минахме дворната порта, едно повторно спиране, което той ме принуди да направя, като хвана ръката ми, стана неизбежно.
	Госпожа Гроус и Флора влязоха в църквата, другите богомолци ги последваха и за миг ние двамата се озовахме сам-самички сред старите, нагъсто изкопани гробове. Спряхме на пътечката след портата до една ниска, продълговата, прилична на маса надгробна плоча.
	— И какво… ако не я обичаш?…
	Докато чаках да ми отговори, той обиколи с поглед гробовете.
	— Знаеш какво!
	Но не помръдна, а след миг изрече нещо, от което буквално паднах — отпуснах се върху надгробната плоча, сякаш обзета от внезапно желание да отдъхна.
	— И моят чичо ли мисли това, което мислиш _ти_?
	Престорих се на уж наистина уморена.
	— А откъде знаеш какво мисля аз?
	— Е, разбира се, че не знам, защото сега се сещам, че никога не си ми казвала. И все пак _той_ знае ли?
	— Какво да знае, Майлс?
	— Как какво? Как се развивам.
	Много бързо си дадох сметка, че на този въпрос не мога да дам отговор, без да пожертвам в известна степен реномето на моя работодател. Но в същото време си казах, че тук, в Блай, ние всички сме достатъчно пожертвани и това би било едно съвсем малко прегрешение.
	— Не мисля, че чичо ти се интересува от това.
	При тези думи Майлс ме изгледа изпитателно.
	— Тогава не смяташ ли, че е време да го накараме да се заинтересува?
	— По какъв начин?
	— Ами като дойде тук.
	— Но как ще стане това?
	— _Аз_ ще го накарам! — отвърна той натъртено и странно се оживи.
	Хвърли ми още един поглед, изпълнен със същото странно озарение, след което се обърна и влезе в църквата сам.


>	15

	Въпросът се оказа на практика приключен, когато просто отказах да го последвам. Жалко, че се оставих на емоциите си, но дори и това, че си давах сметка какво правя, не ми помогна да го преодолея. Останах седнала върху гроба и като размислих върху думите на малкия си ученик, разчетох пълния им смисъл и същевременно съзрях в тях причината, поради която не намерих сили да обясня пред моите ученици и паството загадъчното ми непоявяване. Онова обаче, заради което най-вече се укорих, бе, че Майлс успя да изтръгне от мен каквото искаше и доказателството за това в неговите очи бе моето внезапно изнемощяване, което ме принуди да приседна. Той просто разбра, че има нещо, от което много се страхувам, и вероятно щеше да използва този мой страх, за да си извоюва повече свобода в преследването на собствените цели. Страхът ми идеше от непоносимия въпрос за основанията, свързани с неговото изключване от училище, защото именно там се таеше ужасът на неизвестността. Да пристигне чичо му, за да изясним заедно този въпрос, бе решение, откровено казано, което бих желала повече от всичко друго; самата аз до такава степен не можех да си представя как ще се изправя лице в лице с неприятната и болезнена дискусия, че без да има друга причина, все отлагах във времето този разговор и продължавах да живея ден за ден. Момчето, за мое най-голямо неудоволствие, беше напълно в правото си, пък и положението му позволяваше да ми каже в очите: „Или заедно с моя настойник разрешавай загадката, поради която трябваше да прекъсна обучението си, или повече не очаквай от мен да водя тук, заедно с теб, живот, който е толкова необичаен за момче на моята възраст“. Онова, което всъщност се оказа толкова необичайно от гледна точка на момчето, за което носех отговорност, бе, че във всичко това той съзря умисъл и план за действие.
	И именно това ме стъписа, то ме спря да вляза в църквата. Тръгнах да обикалям около нея, размотавах се неохотно, изпълнена с колебание; дадох си сметка, че в неговите очи вече съм се компрометирала непоправимо. Не можех нищо да променя и затова усилието да вляза в църквата и да застана до него ми се струваше толкова непоносимо. Сега той би бил много по-самоуверен пред мен, щеше да ме хване небрежно под ръка, трябваше да седя близо час в безмълвен допир с него, а той да продължава да разисква разговора ни. За пръв път откакто бе пристигнал, ми се прииска да се махна от него. Поспрях под високия източен прозорец и докато стоях заслушана в шепота на богомолците, ме обзе желание, на което, усетих, че ако веднъж се поддам, мога да стана напълно подвластна. Много лесно можех да сложа край на своето мъчително положение, като се махна оттук. В това беше моят шанс; нямаше кой да ме спре — да се откажа, да загърбя всичко и да се оттегля. Само трябваше да направя някои приготовления, сиреч да побързам към къщата, която поради това, че голяма част от прислугата беше на неделна служба, би трябвало да е почти празна. С една дума, никой не би имал правото да ме обвинява, ако в отчаянието си реша да си събера багажа и да изчезна. Защото какво би било това изчезване, ако изчезна само до обяд? Това би означавало само няколко часа, след което — имах болезнено предчувствие за това — моите малки ученици щяха невинно да се преструват на учудени, задето не съм се появила да ги следвам по петите. — „Къде се изгуби ти, лоша жена такава! Изкара ни ума! През цялото време сме те мислили, не знаеш ли! Защо ни изостави пред самия праг на църквата?“ — Нямах сили да отговоря на всички тези въпроси, да издържа на прелестните им неискрени очички, но знаех, че точно това ме чака, и като си го представих, вдигнах ръце.
	Станах и тръгнах. Излязох забързано от църковния двор и докато продължавах да мисля трескаво, поех по същия път обратно през парка. Когато стигнах къщата, май вече бях взела твърдото решение да избягам. Неделната тишина, легнала както навън, така и вътре в къщата, където никого не срещнах, като че ми вдъхна ведрото усещане за нови възможности. Ако можех сега по този начин да се измъкна бързешката, щях да си спестя сцените, скандалите и излишните думи. Но трябваше да действам светкавично, а пък въпросът за намирането на превозно средство беше най-голямата ми, почти неразрешима тревога. Така, измъчвана от мисли, влязох в салона, пред себе си виждах само трудности и препятствия и може би затова безпомощно се отпуснах на най-долното стъпало на голямата стълба, ала в същия миг панически си припомних, че именно на това стъпало преди повече от месец, в мрака на нощта, точно така сломена от черни мисли, бях зърнала да седи призракът на онази най-ужасна от всички жени. Веднага скочих и изкачих останалите стъпала; в объркването си се упътих към класната стая с доста мои вещи, които исках да си ги прибера. Отворих вратата, нещо лумна пред очите ми и те сякаш прогледнаха. При вида на онова, което сварих, се олюлях и политнах назад под тежестта на собственото си тяло.
	Седнала на собствената ми маса в сияйната светлина на неделното пладне, видях жена, която, ако вече не ми се бе случвало, сигурно щях да взема за някоя от слугините, останала по всяка вероятност в къщата, за да наглежда имението, и която, възползвайки се от рядката възможност, че е без надзор, както и от масата, писалките, мастилото и хартията в класната стая, бе напрегнала ум и мисъл, за да драсне писъмце на любимия си. Защото точно напрежение се усещаше в начина, по който бе забила лакти в масата, докато ръцете й красноречиво изразяваха пълна безпомощност, подпирайки оклюмалата й глава; но още в мига, в който погълнах гледката, забелязах, че въпреки внезапното ми нахълтване, тя не помръдна. Чак тогава — ведно с моето осъзнаване на този факт — жената се раздвижи и зае друга поза. После се изправи, но не защото ме бе чула; изглеждаше обсебена от величествената меланхолия на пълно безразличие и отчуждение, след което, на няколко крачки от мен, застана съвсем неподвижна — това бе моята покварена предшественичка. Озлочестена и трагична, тя стоеше пред мен; но още докато впивах очи в нея, за да мога да я запомня, да я запечатам в ума си, ужасното видение тържествено отмина. Мрачна като нощта в черната си дреха, с изпита красота и неизразима мъка, тя ме изгледа продължително, сякаш с това искаше да ми каже, че има право да седи на моята маса точно толкова, колкото и аз — на нейната. Не знам защо, но докато тези смразяващи кръвта мигове се нижеха, имах усещането, че не тя, а аз съм натрапницата. Обсеби ме яростен гняв и се провикнах към нея: „Ти, ужасна вещице, ти, безпътна несретнице!“. Чух как собственият ми глас проехтя през вратата и по дългия коридор, прониза глухотата на къщата. Тя ме изгледа така, сякаш ме е чула, ала аз вече се бях съвзела и атмосферата се разведри. В следващия миг стаята се изпълни със слънчева светлина, а аз — с твърдата убеденост, че трябва да остана.


>	16

	Толкова сигурна бях, че завръщането на моите ученици ще бъде придружено с ропот и недоволство, че изпаднах в недоумение, когато никой от тях не обели и дума по повод на моето отсъствие от църквата. Вместо наужким да ме сгълчат или приласкаят, те с нищо не намекнаха, че съм ги изоставила, и за момента поне, тъй като и тя стоеше като онемяла, на мен не ми оставаше нищо друго, освен да се загледам в лицето на госпожа Гроус, което имаше странен вид. След продължително и изпитателно вторачване в него, се уверих, че тя е някак подкупена да мълчи; аз обаче реших, че ще направя всичко възможно да разбия тази стена от мълчание още при първата възможност, когато останем насаме. Възможността се появи преди следобедния чай: успях да я спипам за пет минутки в стаята на икономката, където в сумрака, сред уханието на прясно изпечен хляб в чистата, подредена стая, я сварих да седи пред камината с измъчено и смирено изражение на лицето. И досега е пред очите ми, ето така я виждам най-ясно: седнала в стола с правата облегалка, обърната към огъня в полумрака на огромната, блестяща от чистота стая — ето я, самата подреденост. Всички чекмеджета — затворени и заключени, и всичко останало — както в аптечка.
	— Да, помолиха ме да не казвам нищо и за да им угодя — поне докато са край мен, — аз, разбира се, им обещах. Но теб какво те прихвана?
	— Поначало излязох колкото да се поразтъпча — отвърнах. — Трябваше да се върна, защото очаквах една приятелка.
	— Приятелка ли? _Ти?_ — Дори не се опита да скрие учудването си.
	— О, да, имам една-две! — изсмях се с престорена безгрижност. — Децата казаха ли ти защо?
	— Защо да не отварям дума, задето ни напусна ли? Да, казаха, че така ще се чувстваш по-добре. Чувстваш ли се по-добре?
	Лицето ми я натъжи.
	— Не, чувствам се по-зле! — Но след миг додадох: — А казаха ли защо ще се чувствам по-добре?
	— Не, господарят Майлс ми рече: „Трябва да правим само онова, което й харесва!“.
	— Де да беше така! А какво каза Флора?
	— А, госпожица Флора беше толкова сладка. Тя рече: „Разбира се, разбира се!“ — и аз веднага се съгласих.
	Замислих се.
	— Всички сте били много сладки — направо чувам гласовете ви. Но въпреки това трябва да знаеш, че двамата с Майлс се спречкахме.
	— Спречкахте ли се? — учуди се тя. — Но за какво, госпожице?
	— За всичко. Няма значение. И без това си бях решила. Върнах се в къщата, скъпа — продължих, — защото ме очакваше разговор с госпожица Джесъл.
	Вече си бях създала навика да заставам близо до госпожа Гроус преди подобни съобщения, въпреки че този път тя само замига като по даден сигнал, но остана на крака.
	— Разговор ли? Нима искаш да кажеш, че е проговорила?
	— Може и така да се каже. Когато се върнах в къщата, я сварих в класната стая.
	— И какво каза тя?
	Още чувам клетата женица и искреното удивление в гласа й.
	— Че се измъчва от грозните терзания на…
	Истината е, че именно тези мои думи я накараха да си представи нещо много живо и да зяпне слисана.
	— Да не искаш да кажеш… — заекна тя — на изгубените души?
	— На изгубените. На прокълнатите. Непоносими били терзанията, затова искала да ги сподели… — Самата аз заекнах, ужасена от собствените си думи.
	Но моята приятелка, която не блестеше с богато въображение, продължи да разпитва.
	— Как така да ги сподели?…
	— Тя иска Флора. — Ако не бях подготвена да я хвана, госпожа Гроус щеше да се строполи на земята. Продължавах да я поддържам и за да й покажа, че съм сериозна, добавих: — Но както вече ти казах, това няма значение.
	— Защото вече си взела решение, така ли? Но какво е то?
	— Готова съм на всичко.
	— И какво разбираш под „всичко“?
	— Ами да повикам чичо им.
	— О, госпожице, наистина трябва — побърза да ме окуражи тя.
	— Ще го направя, ще го _направя_! Сега виждам, че това е единственият начин. „Спречкването“ ми с Майлс, за което ти казах, беше именно на тази тема. Защото ако той смята, че ме е страх — а на всичкото отгоре си въобразява и че ще може да се възползва от страха ми, — значи, време е да разбере, че греши. Да, точно така. Неговият чичо ще трябва да чуе тук, на място (а ако е необходимо и в присъствието на момчето), че ако ще ме упреква, задето не съм направила нищо за по-нататъшното му обучение…
	— Точно така, госпожице — насърчи ме икономката.
	— Дори само тази причина е предостатъчна.
	Вече имаше толкова много предостатъчни причини от гледна точка на моята колежка, че нейното объркване бе съвсем разбираемо.
	— Коя по-точно?…
	— Как коя, писмото от бившето му училище.
	— Господарят не знае ли за него?
	— Трябваше да го уведомя още тогава.
	— О, не! — изпъшка сърдито госпожа Гроус.
	— Сега всичко ще му разкажа — продължих решително — и най-вече че не мога да поема отговорността да разреша този въпрос от името на едно дете, което е било изключено, защото…
	— Никога не сме знаели точно защо! — прекъсна ме госпожа Гроус.
	— Защото е покварен, как защо? Иначе е умен, красив и съвършен, нали така? Да не би да е глупав? Или небрежен? Или недъгав, или лабилен? Или лош? Напротив, той е изискан и деликатен, ето защо обяснението може да бъде само _това_; и оттам тръгва всичко. В края на краищата — додадох — виновен е чичо им. Щом е назначил тук подобни хора да се грижат…
	— Но той въобще не ги познаваше. Вината е моя.
	И тя стана бяла като платно.
	— Е, от това нищо няма да ти стане — казах.
	— На децата да не им стане! — отвърна ми натъртено.
	Умълчахме се, загледани една в друга.
	— Тогава какво да му кажа?
	— Не е нужно да му казваш нищо. _Аз_ ще му кажа.
	Замислих се над предложението й.
	— Искаш да кажеш, че ще му пишеш?… — И в същия миг се сетих, че тя не може да пише, затова побързах да се спра. — Всъщност как поддържате връзка помежду си?
	— Казвам на пристава. И _той_ му пише.
	— Той ли трябва да опише нашата история?
	Във въпроса ми неволно се прокрадна сарказъм и това май я сломи окончателно. Очите й отново плувнаха в сълзи.
	— О, госпожице! По-добре _ти_ пиши!
	— Добре, още тази вечер — кимнах и двете се разделихме.


>	17

	Същата вечер не можах да стигна по-далеч от това да започна писмото. Времето се бе сменило и сега духаше силно; под лампата в моята стая, с притихналата до мен Флора, дълго стоях пред белия лист, заслушана в плющящия дъжд и вилнеещия вятър. Най-накрая взех свещта и излязох в коридора; прекосих го и за миг останах заслушана пред вратата на Майлс. Под влияние на натрапчивата идея, която не спираше нито за миг да ме преследва, търсех да доловя знак, че той не спи, и след малко чух точно такъв шум, но той далеч не се оказа онова, което очаквах. Гласът му иззвънтя.
	— Ей, ти там, влизай!
	Насред черния мрак, сякаш светкавица проряза взора ми.
	Влязох със свещта в ръка и го заварих в леглото, съвсем буден и много спокоен.
	— Е, какво си наумила да правиш? — попита ме с такава благосклонност и непринуденост, в която, помислих си, госпожа Гроус, ако присъстваше, напразно би търсила доказателства за „спречкването“ между нас.
	Надвесих се над него заедно със свещта.
	— Откъде разбра, че съм аз?
	— Ами, защото те чух. Да не би да си въобразяваш, че стъпките ти са безшумни? Кънтят като на цяла кавалерия! — И той се изсмя закачливо.
	— Значи, не беше заспал.
	— Не съвсем. Лежа и мисля.
	Нарочно оставих свещта си наблизо, а когато той протегна приятелски малката си ръка към мен, приседнах в крайчеца на леглото му.
	— Какво е това — попитах, — за което мислиш?
	— Какво друго би могло да бъде, скъпа моя, освен за теб?
	— О, поласкана съм от това твое признание, но не държа да го чуя! Бих предпочела да спиш, вместо да мислиш.
	— Ами освен това си мисля и за онова странно нещо между нас.
	Изведнъж усетих колко хладна бе твърдата му ръка.
	— Какво странно, нещо, Майлс?
	— Ами начинът, по който се мъчиш да ме образоваш. И всичко останало!
	Затаих дъх, но дори под пламъка на моята мъждукаща свещ беше достатъчно светло, за да видя как ми се усмихна от леглото си.
	— Какво искаш да кажеш с „всичко останало“?
	— О, ти знаеш, много добре знаеш.
	Известно време не успях да реагирам, макар и да чувствах, докато стисках ръката му, а очите ни бяха впити един в друг, че моето мълчание не е нищо друго, освен знак, че признавам обвинението му, и в този момент усетих как в целия реален свят няма нищо по-невероятно от връзката помежду ни.
	— Ти, разбира се, ще се върнеш в училище — казах, — ако това толкова те тревожи. Но не в старото си училище. Трябва да намерим друго, по-добро. Откъде да знам, че този въпрос те е вълнувал толкова много, след като никога не си го споделял с мен, никога не сме говорили за това?
	Откритото му, покрито с гладка белота лице и заслушаното му изражение ме накараха за миг да го оприлича на трогателно тъжен и изпълнен с копнеж пациент от някоя детска болница; щом това сравнение изплува пред погледа ми, си помислих, че какво ли не бих дала, само и само да бъда негова болногледачка или милосърдна сестра и да мога да му помогна да се излекува. Но и без да съм такава, може би пак бих могла да му помогна!
	— Знаеш ли, че никога не си ми разказвал за твоето училище, имам предвид старото ти училище; никога дори не си го споменавал пред мен?
	Престори се на учуден и на лицето му отново се появи онази негова прелестна усмивка. Но се виждаше, че го прави, за да печели време; изчакваше, надявайки се да му хрумне нещо.
	— Така ли?
	Не заради _себе си_ исках да му помогна.
	Нещо в гласа и в изражението на лицето му прониза сърцето ми и то се сви от болка, която никога преди това не бях изпитвала; така неизразимо трогателна беше гледката на това малко момче, което си блъскаше ума и подлагаше на невероятно изпитание своите възможности, за да се преструва, въпреки потискащата го магия, на невинен и естествен.
	— Не, никога — от деня, в който се върна. Никога не си ми разказвал за твоите учители, за приятелите ти там, не си споменавал за нито една случка в училището. Никога, скъпи Майлс, нито веднъж не си ми намеквал дори за нещо, което _може_ да се е случило там. При това положение не е трудно да си представиш в каква неизвестност съм се намирала! До тази сутрин, когато направи това неочаквано признание, ти никога, от първия час, в който те видях, нито думичка не си изричал за предишния си живот. Сякаш напълно приемаше настоящето.
	Странно как моето непоклатимо вътрешно убеждение за тайното му преждевременно съзряване (или как другояче да назова отровното влияние, което не смеех дори да изрека на глас) го бе накарало, въпреки скритите му тревоги, да добие общителност, типична за по-възрастен човек, и да изглежда равен на мен в интелектуално отношение.
	— Смятах, че държиш всичко да си остане постарому.
	Стори ми се, че леко поруменя. Във всеки случай, подобно на възстановяващ се болен, уморено и някак печално поклати глава върху възглавницата.
	— Не, никак дори. Искам да се махна.
	— Отегчен си от Блай Хаус?
	— О, не, харесвам Блай Хаус.
	— Тогава какво?…
	— О, _ти_ знаеш какво иска едно момче.
	Усещах, че не знам, или поне не толкова, колкото самия Майлс, затова потърсих временно спасение във въпроса.
	— Искаш да заминеш при чичо си, така ли?
	При тези думи той се размърда в леглото и побърза да се обади с онзи негов прелестно ироничен глас.
	— О, няма да се измъкнеш по този начин!
	Умълчах се и този път май не друг, а самата аз поруменях.
	— Скъпо момче, аз не искам да се измъквам.
	— И да искаше, нямаше да успееш. Нямаше, нямаше! — Лежеше и ме гледаше ококорен. — Чичо ми трябва да дойде тук и ти да уредиш всички въпроси лично с него.
	— Ако двамата седнем да говорим — побързах да му отвърна, — можеш да бъдеш сигурен, че ще се стигне до твоето преместване.
	— Не разбираш ли, че точно това е целта, която преследвам? Ти ще трябва да му обясниш как така изтърва нещата от контрол, ще трябва доста неща да си признаеш!
	Възбудата, с която взе да нарежда, като че в един миг ми помогна да се изправя по-твърдо срещу него.
	— А какви неща имаш _ти_, Майлс, да му признаеш? Защото той непременно ще те попита за тях!
	Замисли се.
	— Сигурно. Но за какви неща намекваш?
	— Онези, за които никога не си ми казвал. За да вземе решение как да постъпи, той ще иска да знае. Не може да те върне обратно…
	— О, не, не искам да се връщам там! — прекъсна ме той. — Искам да отида другаде.
	Изрече го със смайващо спокойствие и съвсем чистосърдечно; без съмнение именно този тон събуди у мен мъчителната представа за онова огромно огорчение и необикновена трагедия, които щеше да изживее това дете, ако му се наложеше отново да се появи в края на трите месеца в старото си училище и със същата ненужна храброст, дори с помощта на перчене и фукане, да преглъща нови и нови унижения. Това не бих могла да понеса и самата мисъл ме съкруши и обърка. Обзета от нежност и състрадание, се хвърлих към него и го прегърнах.
	— Скъпи ми Майлс, скъпо мое дете!
	Лицето ми бе до неговото и той ме остави да го целуна, прие го със снизходителна закачливост.
	— Добре, добре, стара лелко.
	— Има ли нещо, каквото и да е, което искаш да ми кажеш, Майлс?
	Той се отдръпна, обърна се с лице към стената, вдигна ръка и се загледа в нея, както сме виждали да гледат болни деца.
	— Вече ти казах, казах ти го тази сутрин.
	О, колко мъчно ми беше за него!
	— Че просто не искаш да те безпокоя, това ли?
	Той пак се обърна към мен, сякаш да потвърди, че съм го разбрала правилно, после добави с тих глас:
	— Да ме оставиш на мира.
	Изрече думите е особено достойнство, което ме накара наистина да го освободя от присъствието си, ала, след като се надигнах бавно и неохотно, останах малко да се помотая край него. Бог ми е свидетел, че никога не съм искала да го тормозя, но нещо ми подсказваше, че обърна ли му гръб сега, би било равносилно на това да го изоставя, или казано по-ясно, направо да го изгубя.
	— Току-що започнах едно писмо до чичо ти — промълвих.
	— Ами тогава върви да си го довършиш!
	Изчаках още миг.
	— Какво се е случило преди?
	Той отново ме зяпна опулено.
	— Преди какво?
	— Преди да се върнеш. И още по-преди — преди да заминеш.
	Умълча се за малко, но не свали ококорените си очи от мен.
	— Какво да се е случило?
	И това ме накара, самият звук на думите, в които, поне така ми се стори, за пръв път долових плахи проблясъци от пробуденото му съзнание, да падна на колене до леглото му и пак да се опитам да го притегля на моя страна.
	— Скъпи ми Майлс, съкровище мое, само ако знаеше колко много искам да ти помогна! Само това искам и нищо друго. По-скоро ще умра, отколкото да те нараня, по-скоро ще умра, отколкото да дам и един косъм да падне от главата ти. Скъпо мое дете… — О, и тогава реших да го изрека с риска да отида твърде далеч. — Искам само да ми помогнеш да те спася!
	Но още в следващия миг разбрах, че наистина съм отишла твърде далеч. Отговор на молбата ми се получи мигновено, ала той дойде най-неочаквано под формата на силен вятър и хлад, порив от мразовит въздух нахлу в стаята и я разлюля така мощно, сякаш вихрушка бе разтворила прозореца и сега бушуваше вътре. Момчето нададе див, оглушителен писък, който потъна в развилнялата се стихия, ала в който долових и нотка на ликуване или ужас — кое от двете, не мога да кажа, макар да бях съвсем близо до него. Отново скочих на крака и усетих как мракът ме поглъща отвред. И двамата останахме като вцепенени, огледах се и видях, че дръпнатите завеси стояха непокътнати, а прозорците — плътно затворени.
	— Защо угасна свещта? — извиках уплашено.
	— Аз я духнах, скъпа — отвърна Майлс.


>	18

	Още на следващия ден след уроците госпожа Гроус намери свободен миг да ми прошепне на ухо.
	— Госпожице, написахте ли писмото?
	— Да, написах го — рекох, но поне засега не додадох, че писмото — надлежно адресирано и запечатано, бе все още в джоба ми. Имаше време да помисля, преди пратеникът да тръгне за селото. Междувременно моите питомци ми подариха една от най-прекрасните сутрини, проявявайки се като образцови ученици. Държаха се, сякаш и двамата бяха решили да загладят впечатлението от малките ни търкания напоследък. Изненадаха ме с невероятни подвизи в областта на аритметиката, далеч надминавайки _моите_ крехки познания в тази област, и във въодушевените пориви на най-доброто си настроение, в което ги бях виждала, взеха да съчиняват смешки на тема география и история. Това разположение на духа особено си пролича у Майлс, който много държеше да се изфука, пък и да ме потисне с по-големите си познания. И сега като си мисля, това дете като че живееше в свой собствен свят, изтъкан от красота и страдание, които никакви думи не можеха да опишат; имаше нещо типично негово във всичко, с което се захващаше; никога преди това дете на неговата възраст не е изглеждало в честните и освободени очи на непосветения по-находчиво и по-очарователно. Беше същински малък джентълмен, истинско дете чудо. Трябваше непрекъснато да внимавам, особено когато потъвах в размисли за него, да не би моето посветено око да ме подведе; трябваше да възпирам у себе си замечтания поглед и отчаяната въздишка, с които непрекъснато ту нападах, ту оспорвах голямата загадка: какво може да е сторил този малък, ала истински джентълмен, за да заслужи подобно възмездие. Да кажем, че под влияние на мрачния обсебил го призрак, който вече познавах, светът на злото се бе разкрил пред въображението му; но с цялото си същество аз напразно търсех доказателство, че това зло бе процъфтяло и дало плод.
	Никога, никога преди това не се бе проявявал като толкова изискан благородник, както когато след ранния обяд през онзи ужасен ден се присламчи до мен и ме попита дали ще имам нещо против, ако ми посвири на пиано за около половин час. Едва ли Давид, дето свирил с гуслата си на Саул, е успял да подбере по-удачен момент за разтуха. Майлс наистина прояви невероятно чувство за такт и великодушие, все едно направо ми каза: „Истинските рицари, за които толкова обичаме да четем, никога не се възползват от предимството си. Сега вече знам какво имаше предвид: искала си да ми кажеш — за да бъдеш самата ти оставена на спокойствие, за да не бъдеш навестявана и спохождана, — че повече няма да се притесняваш за мен, няма да ме шпионираш, няма да ме държиш до полата си, ще ме пуснеш на воля да идвам и да си отивам. Е, тогава ето ме, «идвам», ала не ще си отида! Разполагам с предостатъчно време за това. Оценявам твоята компания и й се радвам, ала държа да ти покажа, че винаги се боря за своите принципи“. — Оставям на вас да отгатнете дали съм се възпротивила на тази покана, или съм го хванала за ръка и придружила до класната стая. Той седна пред старото пиано и засвири така, както никога не го бях чувала да свири; и ако има хора, които мислят, че за момче като него е по-добре да рита топка, мога само да кажа, че съм напълно съгласна с тях. В края на времето, чийто ход под влияние на неговата музика бях престанала да отмервам, изведнъж се сепнах от тревожното усещане, че съм заспала на поста си. Беше след обяда, седнала пред откритата камина в класната стая, но истината е, че съвсем не бях заспала: бях сторила нещо много по-лошо — бях забравила. Къде през цялото това време се бе изгубила Флора? Когато зададох този въпрос на Майлс, той отвърна небрежно:
	— О, скъпа, че откъде аз да знам?
	И в същото време избухна във весел смях, който бързо премина в нещо като вокален акомпанимент и после се преобрази в несвързана и причудлива песен.
	Изтичах право в моята стая, но сестра му не беше там; после, преди да се спусна по стълбите, надникнах в няколко други стаи. Тъй като никъде я нямаше, реших, че трябва да е госпожа Гроус, която, малко поуспокоена от това предположение, тръгнах да търся. Намерих я там, където я бях сварила и предишната вечер, ала на задъхания ми въпрос тя отвърна с неподправено свещено незнание. Била решила, че след обяда съм се оттеглила заедно с двете деца, и беше напълно права да мисли така, тъй като за пръв път изпусках Флора от погледа си, без да знам точно къде е. Разбира се, можеше да е отишла при другите слуги, затова двете продължихме да я търсим, без да показваме тревогата си. Това бе първоначалното ни хрумване, но когато минаха още десет минути и според уговорката се срещнахме в салона, и двете можахме да докладваме единствено, че след като бяхме разпитали предпазливо всички наоколо, не бяхме успели нито да открием детето, нито да разберем къде може да е отишло. Резултатите от огледа ни накараха да се спогледаме разтревожено и тогава забелязах, че приятелката ми чак сега си даде сметка за предупрежденията, за които отдавна й бях намекнала.
	— Сигурно е някъде горе — каза тя след малко, — в някоя от стаите, където не си проверила.
	— Не, по-далеч е. — Бях напълно убедена в това. — Излязла е от къщата.
	Госпожа Гроус ме зяпна.
	— Без шапка на главата?
	Изгледах я многозначително.
	— Та нали онази жена ходи винаги без шапка.
	— Искаш да кажеш, че е с _нея_?
	— С _нея_ е! — отсякох. — Трябва да ги открием.
	Ръката ми сграбчи рамото на моята приятелка, но слисана от думите ми, тя дори не успя да реагира на това мое вкопчване. Тъкмо обратното, намери за необходимо точно в този момент да даде воля на друго свое безпокойство.
	— А къде е господарят Майлс?
	— Той е с Куинт. В класната стая.
	— Какво говорите, госпожице!
	Моето прозрение, много добре си давах сметка за това — а следователно, предполагам, и тонът ми никога преди не са издавали такава убеденост.
	— Номерът им е проработил — продължих, — техният план е в действие. Той успя да намери най-божествения и елегантен начин да ме задържи, за да може малката да избяга.
	— „Божествен“ ли каза? — озадачено повтори госпожа Гроус.
	— Добре де, нека бъде пъклен! — отвърнах й почти развеселена. — А и за себе си се погрижи да остане сам. Но давай да вървим!
	Тя погледна навъсено към горния етаж.
	— И ти ще го зарежеш така?…
	— В ръцете на Куинт ли? Да, точно сега това не ме интересува.
	След подобна размяна на реплики тя винаги хващаше ръката ми и по този начин все още можеше да ме задържи. Но след като зяпна пред моята неустрашимост, само попита припряно:
	— Това заради писмото ли?
	Вместо отговор бързо напипах писмото, извадих го, вдигнах го пред лицето й, после се освободих от ръката й, отидох и го оставих върху голямата маса в салона.
	— Люк ще го вземе — казах и се върнах при нея.
	Стигнах до външната врата и я отворих; застанах на стъпалата.
	Приятелката ми все още се опъваше, колебаеше се: силната буря от предишната нощ и тази сутрин бе притихнала, ала следобедът беше влажен и сумрачен. Излязох на алеята, докато тя продължаваше да стърчи на входа.
	— Без връхна дреха ли ще вървиш?
	— Каква връхна дреха, когато детето е по блузка. Нямам време да се обличам — извиках, — а ако ти тепърва ще ходиш да се навличаш, оставям те. Междувременно можеш да се престрашиш и да се качиш на горния етаж.
	— При _тях_?
	След тези думи клетата женица побърза да ме настигне.


>	19

	Тръгнахме право към езерото, както му викаха в Блай, и бих казала, че правилно му викаха, въпреки че, сега като си помисля, беше просто една разплискана локва, далеч не толкова забележителна, колкото навремето изглеждаше пред непътешествалите ми очи. Запознанството ми с въпросния гьол беше съвсем бегло и във всеки случай не надминаваше един-два пъти, когато се бях съгласявала, под закрилата на моите ученици, да рискувам по едно плаване в старата плоскодънна лодка, която винаги стоеше на разположение. Езерото се простираше нашироко и не му липсваха вълни. Мястото, откъдето обикновено се качвахме на лодката, беше на половин миля от къщата, но моето вътрешно убеждение ми подсказваше, че където и да се намира Флора, тя не е близо до дома. Беше тръгнала без моето разрешение и едва ли би си позволила подобно непослушание за нещо незначително. Не, тя бе поела да търси нещо важно и от онзи ден на голямото приключение край езерото, на което се случи да присъствам и аз, по време на разходките ни винаги бях нащрек, особено в онази част на имението, накъдето тя неволно ме теглеше. Ето защо и сега насочих стъпките на госпожа Гроус натам с абсолютна категоричност — посока, на която, щом разбра накъде я водя, тя взе да се дърпа, което пък ми подсказа, че отново е уплашена.
	— Госпожице, към водата ли отиваме?… Да не ти е хрумнало, че е _вътре_ в…?
	— Може и да е, но доколкото знам, никъде не е много дълбоко. Според мен обаче най-вероятно ще я намерим на мястото, от което онзи ден двете видяхме видението, за което ти разказах.
	— Когато се е престорила, че не го вижда ли?
	— И то с учудващо за възрастта й самообладание! Винаги съм знаела, че рано или късно, ще поиска отново да се върне на мястото, но самичка. И ето че най-накрая Майлс успя да й осигури тази възможност.
	Госпожа Гроус спря и остана на място.
	— Нима предполагаш, че те наистина си _говорят_ за тях?
	Лично аз бях напълно убедена.
	— Те си говорят неща, които, ако ги чуем, ще ни настръхнат косите!
	— Ами ако се окаже, че _тя_ наистина е там?
	— Е, и?
	— Значи, и госпожица Джесъл ще бъде, нали?
	— Без съмнение. Ще имаш възможност сама да се увериш!
	— О, благодаря! — извика приятелката ми и така здраво се запъна на едно място, че щом я видях, тръгнах напред без нея.
	Като стигнах, езерото обаче, тя вече ситнеше по петите ми и тогава разбрах, че колкото и да се страхува от онова, което можеше да ни се случи, все пак моята компания й се струваше по-малко опасна. Въздъхна облекчено, когато най-накрая пред нас се откри голяма част от водната повърхност, а Флора я нямаше. Никакви следи от нея на близкия бряг, където очаквах да я открия, но я нямаше и на отсрещния, където, с изключение на едно разстояние от около двайсет метра, не се виждаше друго, освен гъст шубрак, разперил клони над водата. Езерото, продълговато по форма, не беше никак широко, особено в сравнение е дължината му, и тъй като двата му края оставаха скрити от погледа, човек можеше да го вземе за малка река. Втренчихме се в празното пространство и ето че усетих как приятелката ми се мъчи да ми подскаже нещо с очи. Знаех какво има предвид и й отвърнах с поклащане на главата.
	— Не, не, чакай! Тя е взела лодката.
	Приятелката ми се загледа в празното място, където обикновено стоеше лодката, после отново плъзна поглед по водата.
	— Къде е тогава лодката?
	— Това, че не я виждаме, е най-сериозното доказателство. Взела я е, за да мине отсреща, после е успяла да я скрие.
	— Сам-самичка? Това крехко дете?
	— Не е сама, пък в такива моменти не е и дете, а жена, това е.
	Внимателно огледах онази част от брега, която се виждаше, докато госпожа Гроус отново потъна след странното предположение, което й подхвърлих, в безмълвно смирение; тогава й посочих, че лодката би могла да бъде и в онзи малък пристан, който се бе образувал съвсем естествено при едно от малките заливчета на езерото — нищо повече от извивка в бреговата линия, прикрита от една издатина и от групичка дървета, израсли досами водата.
	— Но ако лодката е там, къде, за бога, е _тя_? — попита колежката ми с разтреперан глас.
	— Точно това трябва да разберем.
	И продължих да вървя.
	— Да заобиколим цялото езеро, това ли искаш?
	— Да, колкото и да е далеч. Няма да ни отнеме повече от десет минути, но в очите на едно дете разстоянието изглежда достатъчно голямо, за да го накара да предпочете лодката. Прекосила е водата.
	— Божичко! — извика отново тя; нишката на моята логика винаги я стъписваше.
	Помъкнах я след себе си, а когато преполовихме заобиколния път — криволичещ, уморителен преход по неравна, буренясала пътека, — спрях, за да й дам възможност да отдъхне. Поддържах я с една ръка, бях много благодарна, че тръгна с мен, и побързах да я уверя, че без нея съм загубена. Така окуражени, поехме отново и само след още няколко минути стигнахме до място, откъдето видяхме, че лодката е точно там, където бях предположила. Беше нарочно прикрита колкото е възможно по-навътре и стоеше привързана към една от гредите на оградата, която точно на въпросното място се спускаше чак до брега и с нейна помощ човек по-лесно скачаше на сушата. Като погледнах двете къси, дебели и прилежно прибрани весла, мигом разпознах удивителния характер и подвига на моята малка ученичка; но вече бях обръгнала на необясними случки и страхотии, твърде дълго бях жадувала светлина и порядък. В оградата имаше малка вратница, през която минахме и скоро след това излязохме на открито.
	— Ето я! — двете извикахме едновременно.
	Недалеч от нас Флора стоеше върху туфа трева и се усмихваше, сякаш доволна от извършения подвиг. Следващото нещо, което направи обаче, бе да се наведе и да откъсне — сякаш единствено и само заради това бе дошла — голяма, грозна китка от повехнала папрат. Веднага се досетих, че току-що е излязла от шубрака. Изчака ни, без самата тя да направи и една крачка; усетих необикновената тържественост, с която тръгнахме да се приближаваме към нея. Продължаваше да се усмихва и усмихва до мига, в който се срещнахме; всичко това ставаше в пълно безмълвие, а тишината край нас крещеше глухо и зловещо. Първа се осмели да развали магията госпожа Гроус: тя се хвърли на колене, придърпа малката в обятията си, силно притисна към себе си крехкото нежно телце. Докато траеше тази безмълвна прегръдка, аз стоях и наблюдавах — още по-напрегнато, щом зърнах лицето на Флора, което надничаше над рамото на моята приятелка. Сега то беше съвсем сериозно — блещукащото сияние в него бе изчезнало, ала въпреки това видът му засили у мен горестта, с която в момента завиждах на госпожа Гроус заради простотата на _нейната_ връзка с детето. През цялото това време нищо друго не се случи, освен дето Флора разтвори длан и пусна онази нелепа папрат да падне на земята. Това, което двете си бяхме казали без думи, бе, че сега вече извиненията са излишни. Когато най-накрая госпожа Гроус се изправи на крака, тя стисна ръчичката на Флора, така че и двете продължаваха да стоят пред мен; особената смълчаност на общуването помежду ни се видя още по-ясно в отправения й към мен поглед, с който сякаш искаше да ми каже: „Да пукна, ако проговоря!“.
	Но именно тя, като продължаваше да гледа към мен с невинно удивление, проговори първа. Това, че сме без шапки, очевидно й бе направило впечатление.
	— Е, къде са ви шапките?
	— А твоята къде е? — отвърнах й светкавично.
	Тя отново се беше развеселила и като че прие въпроса ми за изчерпателен отговор.
	— А къде е на Майлс? — продължи да се лигави.
	Имаше нещо в храбростта на това дете, от което направо занемях: тези няколко думи, излезли от устата й, прорязаха въздуха като блесналото острие на внезапно извадена сабя и разклатената чаша, която в продължение на седмици и седмици треперещата ми ръка бе поддържала високо, пълна до ръба, сега, дори преди да проговоря, сякаш се разплиска и ливна като потоп.
	— Ще ти кажа, ако ти ми кажеш… — Чух как собственият ми глас й отговори и потрепери.
	— Добре, ама какво да ти кажа?
	Тревожното лице на госпожа Гроус ме прогори с предупредителния си поглед, но вече бе твърде късно и аз изплюх камъчето без задръжки.
	— Кажи, миличко, къде е госпожица Джесъл?


>	20

	Също както при случката в църковния двор с Майлс, така и сега събитията ни връхлетяха изневиделица. Колкото и да си давах сметка, че никога преди това нейното име не е било споменавано между нас, светкавичният, измъчен и гневен поглед, с който детското лице го посрещна, може да оприличи дръзко нарушеното от мен мълчание единствено на оглушителния трясък от счупен прозорец. Той се усили още повече от едновременно проехтелия писък на госпожа Гроус, която сякаш искаше да предотврати моя тормоз, моето насилие спрямо детето — писък на същество уплашено, или по-скоро наранено, който на свой ред, в рамките само на няколко секунди, бе заглушен от собствения ми ненадеен вик. Сграбчих ръката на икономката.
	— Ето я! Ей там!
	Госпожица Джесъл изникна пред нас на отсрещния бряг по същия начин, по който се бе появила и предишния път. Странно, но първото чувство, което ме обзе при тази гледка, бе радостният трепет от това, че свидетелството е налице. Ето я, това доказваше, че съм права; стоеше, но докато я гледах, аз нито се ядосах, нито се ожесточих. Беше там заради клетата, разтреперана от страх госпожа Гроус, но най-вече заради Флора; нито един миг от моето необикновено пребиваване в Блай не можеше да се сравни с онзи, когато съвсем съзнателно посрещнах изплувалия от нищото блед и ненаситен демон, който представляваше тя, с ням и благодарствен привет, надявайки се, че тя ще го долови и разбере. Тя се изправи величествено на същото онова място, от което само преди малко двете с приятелката ми се бяхме отместили, и в дългия обсег на нейното сатанинско желание не липсваше нито една частичка от злото, което въплъщаваше. Тази първа, живо изплувала пред очите ни картина и породените от нея чувства продължиха само няколко секунди, през които госпожа Гроус замига замаяно към онова, което й бях посочила, и за мен това бе върховен знак, че най-накрая тя също е видяла, ето защо побързах да преместя очи върху детето. Истината е, че като видях начина, по който Флора реагира, се уплаших много повече, отколкото ако бях установила, че тя е просто превъзбудена, защото да бъде озадачена аз изобщо не очаквах. Съвсем подготвена и нащрек поради нашата загриженост, тя беше в състояние да потисне всеки жест или мимика, които можеха да я издадат; оттук и изумлението ми, тъй като не бях предвидила точно това нейно поведение. Видях как малкото й розово личице дори не трепна, дори не се престори, че гледа към призрака, който им бях посочила с вик, а вместо това благоволи да ме дари единствено с немигащото си и съвсем сериозно изражение — съвършено ново, безподобно и неокачествимо изражение — което сякаш ме тълкуваше, обвиняваше и преценяваше; това бе магия, която преобрази малкото момиченце в присъствие, пред което можех само да се свивам и треперя. Наистина се разтреперих и въпреки че в този момент, както никога преди това, бях напълно сигурна, че тя много добре вижда призрака, подтиквана от необходимостта да оправдая себе си, аз пак й изкрещях да погледне натам:
	— Ето я там, ти, малка непослушнице — там, там, ей там. Знам, че я виждаш толкова добре, колкото виждаш и мен!
	Малко преди това бях казала на госпожа Гроус, че в такива моменти тя не е дете, а улегнала, възрастна жена, и това мое описание бе най-неочаквано потвърдено от начина, по който, вместо да ми отговори, тя просто ме допусна, без уговорки, до дълбините на своите очи, където се бе стаило злобно, осъдително порицание. В този момент — ако изобщо съм в състояние да го опиша със смислени думи — вече се чувствах далеч по-ужасена от онова, което би трябвало да нарека нейно поведение, отколкото от нещо друго, макар че заедно с това усетих, че ми предстои да се съобразявам — а то нямаше да е никак лесно — и с присъствието на госпожа Гроус. Моята по-голяма приятелка още в следващия миг заличи всичко от съзнанието си и пред очите ми останаха само зачервеното й лице и гръмогласното й възмущение, което избухна като вулкан. Развика се срещу мен.
	— Какво ти е станало, госпожице? Какво ти се привижда?
	Единственото, което успях да направя, бе да я сграбча още по-силно, защото, докато изричаше тези думи, страховитото безцветно присъствие стърчеше предизвикателно и нахално, невъзмутимо и безстрашно. Стърчеше вече цяла минута, без да избледнява, докато аз продължавах да стискам госпожа Гроус, да я избутвам напред, сякаш силом да я запозная с видението и да я накарам да погледне към сочещата ми напред ръка.
	— Как така не я виждаш, след като _ние_ я виждаме? И сега ли, не казвай, че и _сега_ не я виждаш! Виж, голяма е колкото пламтяща факла! Само погледни, жено, _прогледни_!
	Тя погледна, както направих и аз, после изпъшка глухо в знак на отрицание, отвращение и недоумение — смесица от съжаление към мен и някакво облекчение, — нещо, с което още тогава така ме трогна и с което сякаш искаше да ми каже, че ако можеше, би ме подкрепила. Аз, разбира се, имах нужда от подкрепа, защото ударът, който ми нанесе с това, че очите й се оказаха безнадеждно затворени за истината, ме накара да почувствам още по-осезателно как устоите на собственото ми положение се сриват под краката ми и тогава усетих — всъщност видях — как откъм своето място бледият призрак на предшественичката ми всячески се стреми да предизвика моето поражение, и тогава разбрах с какво ще трябва да се справям от сега нататък в лицето на малката Флора. Но именно тук се намеси госпожа Гроус и когато в обзелото ме усещане за провал ненадейно взе да се прокрадва някакъв малък лично мой триумф, тя светкавично избухна в нервна, свадлива тирада:
	— Не, малка моя лейди, там няма никой… и ти никога нищо не си виждала, нали, сладката ми! И как е възможно да видиш клетата госпожица Джесъл, след като тя е мъртва и отдавна погребана! _Ние_ знаем това, нали, съкровище? — непохватно и нетактично взе да умолява детето. — Това е просто грешка, някаква неприятност, може би шега — затова бързо да се връщаме вкъщи!
	На тези думи нашата малка приятелка отговори превзето, като нарочно демонстрираше близостта си с госпожа Гроус, после двете се изправиха отново на крака, хванати една за друга — в твърда и непримирима опозиция срещу мен. Флора продължаваше да ме фиксира свирепо и неодобрително, но дори и в онзи миг се молех на Бога да ми прости, задето виждах как, докато стоеше, вкопчила ръчички в полите на нашата приятелка, несравнимата й детска красота изведнъж помръкна и съвсем изчезна. Вече споменах — лицето й бе станало жестоко и сурово; беше се преобразило в обикновено, простовато, почти грозно лице.
	— Не знам какви ги дрънкаш. Никого не виждам, колкото и да зяпам. Нищо не виждам и никога не съм виждала, на, пукни се! Ти си лоша! Не те харесвам!
	После, след тези задъхано и наведнъж произнесени думи, които повече отиваха на някоя невъзпитана малка уличница, тя се притисна още по-силно към госпожа Гроус и зарови ужасното си дребно личице в полите на роклята й. И оттам нададе страховит и гневен вопъл.
	— Махни ме оттук! Да се махаме от _нея_!
	— От _мен_ ли? — ахнах аз.
	— От _теб_, да, от теб! — изкрещя насреща ми.
	Дори госпожа Гроус ме изгледа с недоумение; вече не можех нищо друго да направя, освен отново да пообщувам с видението, което продължаваше да стои неподвижно на отсрещния бряг, сякаш заслушано, през водата, в гласовете ни; стоеше там нарочно и натрапчиво за мой ужас, но не и в полза на моите доказателства. Клетото дете бе говорило така, сякаш някой му подсказваше отвън всяка една пробождаща ме като с нож дума, излязла от устата му. При това положение единственото, което можех да сторя в отчаянието си, бе да се примиря, затова поклатих тъжно глава към него.
	— Ако някога съм се съмнявала, сега вече всички мои съмнения отпаднаха. Живях с бремето на тази истина, но ето че то стана непосилно. Разбира се, че те изгубих: намесих се, доколкото можах, ала ти знаеш как под _нейно_ внушение — и отново извърнах глава към езерото и към нашата пъклена свидетелка — ти успя да намериш най-лесния и съвършен начин да се изплъзнеш. Направих каквото успях, но те изгубих. Сбогом.
	Към госпожа Гроус извиках само едно настоятелно и почти налудничаво: „Върви, върви!“, при което, безкрайно нещастна, ала безмълвно обсебена от малката Флора и очевидно убедена, въпреки слепотата си, че нещо страшно се е случило и че някаква бездна ни е погълнала, тя заотстъпва назад, тръгна да се връща толкова бързо, колкото силите й позволяваха, по същия път, по който бяхме дошли.
	Вече не помня какво се случи, когато останах самичка. Помня само, че след време, предполагам, след около четвърт час, усетих зловонна влага и ледени грапавини под себе си, това усещане прониза тревогата ми и тогава разбрах, че по всяка вероятност съм се хвърлила по очи на земята, раздирана от задушаващата ме мъка. Изглежда, доста съм лежала така, потънала в сълзи и стенания, защото, когато вдигнах глава, видях, че денят е към края си. Станах и се огледах наоколо в сумрака, обърнах глава към езерото и обитавания от духове бряг, после поех обратно по мрачния и мъчителен път към къщата. Когато стигнах до вратницата в оградата, с учудване открих, че лодката я няма, и отново мислено отбелязах за себе си невероятния начин, по който малката Флора неизменно успяваше да се наложи и да владее положението. Тази нощ по мълчаливо и бих добавила, ако думата не звучеше прекалено гротескно и фалшиво, щастливо разрешение на въпроса, тя остана да спи при госпожа Гроус. Като се върнах, не видях нито една от двете, но затова пък, по силата на някаква двусмислена логика или може би за компенсация, се нагледах на Майлс. Нагледах му се — друга дума не мога да използвам — на воля, повече от всякога. Не съм прекарвала друга вечер в Блай, която да е била така пълна със злокобни знамения както тази; въпреки това — и въпреки бездънната паст на вледеняващия ме ужас, която бе зинала да ме погълне — в самия отлив на чувствата се усещаше дълбока сладостна тъга. Когато се прибрах, не потърсих момчето; качих се право в стаята си, за да се преоблека, и тогава с един поглед обгърнах веществените промени, които доказваха моя разрив и окончателна раздяла с Флора. Малките вещи, които й принадлежаха, бяха изнесени. Когато по-късно, седнала край камината в класната стая, прикрепеното към мен слугинче влезе да ми поднесе чай, аз не си позволих нито един въпрос относно моя друг ученик. Що се отнасяше до мен — той бе вече свободен; нека докрай се радва на свободата си! Да, той я имаше и отчасти тя се състоеше в това, че можеше около осем всяка вечер да идва и да присяда мълчаливо до мен. По-късно, когато слугинчето отнесе приборите за чай, духнах свещите и придърпах стола си по-близо до огъня: бях скована от мъртвешки студ, чувствах се така, сякаш никога повече няма да се стопля. Когато той се появи, седях, озарена от отблясъците на огъня и на собствените си мисли. Той се спря за миг на прага, вероятно колкото да надникне; после обаче — сякаш за да сподели моите мисли — се приближи от другата страна на камината и се отпусна в стола пред нея. Останахме така, притихнали в пълно мълчание; все пак усетих, че той иска да бъде с мен.


>	21

	Още преди новият ден да се пробуди напълно, отворих очи и пред себе си видях лицето на госпожа Гроус, дошла в стаята ми с лоши новини. Флора вдигнала висока температура и по всичко личало, била на път да се разболее; изкарала нощта много неспокойно, превъзбудена най-вече от страхове, подхранвани не от предишната й гувернантка, а само и единствено от настоящата. Най-вероятно не появяването на мис Джесъл я разтърсило така, не, тя очевидно и изрично протестирала срещу моето присъствие тук. Разбира се, веднага скочих на крака, имаше много въпроси, чиито отговори трябваше да узная, още повече че приятелката ми, това се виждаше с просто око, бе настръхнала срещу мен, готова да я брани. Усетих го веднага, щом й зададох първия въпрос, а именно на кое вярва повече: на моята искреност или на Флорината.
	— Още ли продължава да отрича пред теб, че тогава видя или че въобще някога е виждала нещо?
	Голямото притеснение на моята посетителка беше повече от видно.
	— О, госпожице, не бих я назорвала да ми отговаря на такъв въпрос. Пък и трябва да ти кажа, че хич не ми е притрябвало. От тези неща се промени, цялата се състари.
	— Представям си я много добре. Страхува се, и то много, защото се изживява като някаква знатна персона, да не би да й пострада честността, или по-скоро почтеността. „Мис Джесъл наистина — тя е!“ Тя, представи си, е пример за „почтеност“ пред малката госпожичка! Вчера онова, което успях да доловя, уверявам те, бе най-странното от всички странни неща; надминава ги отвсякъде. Вчера разбрах, че бръкнах в раната й, и с това в нейните очи сторих голям грях! Тя никога повече няма да ми проговори.
	Колкото объркано и ужасно да изглеждаше всичко това, явно то накара госпожа Гроус да се умълчи; после изкоментира предположението ми с прямота, зад която, в това бях напълно сигурна, се криеше и нещо друго.
	— Права си, госпожице, и аз мисля, че няма да ти проговори. Държи се много горделиво.
	— И това държане — обобщих аз — ще й изяде главата.
	Май да, прочетох в очите на моята среднощна посетителка, май така ще стане!
	— На всеки две-три минути току ме разпитва дали мисля, че ще дойдеш.
	— Разбирам. — Ала и аз не бях приключила още, имаше доста неща, които трябваше да премисля. — От вчера насам, освен да отрича близостта си с онова страховито видение, споменавала ли е, макар и с една дума, за госпожица Джесъл?
	— Ни най-малко, госпожице. Ти, разбира се, знаеш — додаде приятелката ми, — че тогава край езерото, поне докато бяхме на самото място, бях по-склонна да й повярвам, че не вижда никого.
	— По-склонна ли? И естествено, продължаваш да вземаш думите й за истина.
	— Поне не й противореча. Какво друго мога да направя?
	— Нищо, абсолютно нищо! Само дето трябва да се оправяш с една много хитра и изобретателна малка госпожичка. Защото те са ги направили — искам да кажа, двамата им приятели — доста по-хитри, отколкото това би могла да стори природата; защото са попаднали на прекрасен материал, готов за експерименти! В момента Флора си е осигурила повод за оплакване от мен и ще го използва докрай.
	— Така е, госпожице, но с каква цел?
	— Как с каква? За да ме наклевети пред чичо си. Ще ме изкара най-долното човешко създание!
	Замигах, като видях промяната в лицето на госпожа Гроус; отнесе се за миг, сякаш пред очите й с болезнена яснота бяха изплували и двамата.
	— Да, но той има толкова добро мнение за теб!
	— Сега, като си помисля, той е странен човек — изсмях се — и по странен начин ми го показа. Но това няма значение. Флора иска едно: да се отърве от мен.
	С това приятелката ми веднага се съгласи.
	— Очите ти не иска да види.
	— Значи, си дошла при мен — опитах се да заключа вместо нея, — за да ми кажеш да побързам да се махна, така ли?
	Не я оставих да ми отговори, дори когато понечи, я прекъснах.
	— Имам по-добра идея — хрумна ми след дълги размишления. — Ако аз си тръгна, това ще се възприеме като нещо съвсем естествено, дори, честно казано, в неделя бях готова да го направя. Но няма да ни е от полза. По-скоро _ти_ трябва да тръгнеш. И да вземеш Флора със себе си.
	И ето че моята посетителка се размисли.
	— Но къде да отида, за бога?…
	— Далеч оттук. Далеч от _тях_. А сега, най-вече далеч от мен. Заведи я право при чичо й.
	— Само за да те наклевети ли?…
	— Не, не „само“ за това! Но и за да ме оставите насаме с моето лекарство.
	Тя продължаваше да не разбира.
	— И какво е това твое лекарство?
	— На първо място твоята преданост. А после Майлс.
	Тя ме изгледа изпитателно.
	— Не мислиш ли, че и той?…
	— Не, дори да има възможност, той няма да се обърне срещу мен. Да, все още се осмелявам да мисля така. Най-малкото искам да опитам. Грабвай сестра му и се махайте час по-скоро, за да остана с него. — Самата аз се учудих на собствената си смелост, на духа, който все още ме крепеше, макар че се почувствах и малко объркана от подозрителната неувереност, с която възприе думите ми. — Разбира се, има и нещо друго — продължих въпреки нейната мнителност, — преди да тръгнете, двамата за нищо на света не бива да се срещат, нито за миг дори. — Изведнъж обаче се сетих, че въпреки предполагаемото уединение на Флора от мига, в който се бе върнала от езерото, за това може би е твърде късно. — Да не би… — запитах я трепетно — вече да са се _видели_?
	Тук тя цялата почервеня.
	— О, госпожице, не съм чак толкова глупава! На два-три пъти ми се наложи да излизам от стаята й, но винаги привиквах да я пази някое от слугинчетата, а сега, макар и да е самичка, оставила съм я под ключ. И все пак, и все пак!
	Какви ли не неща ставаха тук.
	— И все пак какво?
	— Ами ти наистина ли си толкова сигурна в младия господар?
	— Не съм сигурна в нищо друго, освен в _теб_. Но от снощи имам някаква надежда. Смятам, че той иска да ми даде възможност, някакъв сгоден случай. Сигурна съм, че — благородният му проклетник с проклетник такъв! — иска да ми каже нещо. Миналата вечер, докато седяхме умълчани пред камината, той остана цели два часа до мен и тогава усетих, че, аха, ще проговори.
	Госпожа Гроус се бе загледала навън през прозореца в сивия, развиделяващ се ден.
	— Е, и проговори ли?
	— Не, въпреки че чаках и чаках, но признавам, напразно. Без да наруши мълчанието, без да чуя от него и най-плах намек за състоянието или отсъствието на сестра му, двамата най-накрая се целунахме за лека нощ. Въпреки това — продължих — аз няма да се съглася, след като чичо й я види, той да се срещне и с брат й, без аз лично да присъствам на тази среща — най-вече защото нещата вече са влошени до крайност. Освен това ще ми трябва и още малко време.
	Тук приятелката ми като че нещо се нацупи, но не успях да проумея защо.
	— Какво разбираш под „още малко време“?
	— Ами ден-два. Искам да го накарам да проговори, за да мога да го спечеля на _моя_ страна. Трябва ли да ти казвам колко е важно това? Ако нищо не излезе, просто ще се проваля, но ти, каквото и да става, след като пристигнеш в града, трябва да ми помогнеш, най-вече като се ослушваш да подразбереш нещичко. — Така й рекох. Без да го показва, тя обаче продължаваше да изглежда притеснена, затова отново й се притекох на помощ. — Освен ако — подметнах — всъщност не искаш да отидеш.
	Най-накрая лицето й като че просветна; протегна ръка, сякаш готова да се закълне.
	— Ще отида, ще отида. Тръгвам тази заран.
	Исках да съм честна докрай.
	— Ако все пак _предпочиташ_ да изчакаш, обещавам ти, че няма да се мяркам пред очите й.
	— Не, не, не става въпрос за теб. Причината е в мястото. Тя трябва да се махне от това място. — Изгледа ме някак тревожно и продължително, после изплю камъчето докрай. — Идеята ти е хубава. Самата аз, госпожице…
	— Какво?
	— Не мога да остана.
	В погледа й съзрях недоизказани неща и настръхнах.
	— Искаш да кажеш, че след вчерашния ден, си _видяла_…
	Тя гордо поклати глава.
	— _Чула_ съм…
	— Чула ли?
	— От устата на детето — страхотии! Ужасно беше! — Тя изпъшка тежко, но и с облекчение. — Честна дума, госпожице, малката приказва едни неща…
	И при спомена за тях тя просто рухна, разрида се, отпусна се върху канапето и както я бях виждала да прави и преди, даде воля на мъката си.
	Аз самата дадох воля на моята мъка, но по съвсем друг начин.
	— О, слава богу!
	Тук тя скочи на крака, избърса сълзите си и изпъшка.
	— „Слава богу“ ли?
	— Значи, съм права.
	— Така е, госпожице.
	Нямах нужда от ново потвърждение, затова се поколебах.
	— Та толкова ужасни ли бяха тези брътвежи?
	Видях, че госпожа Гроус мислено затърси думи, ала като че не й достигаха, за да се изрази ясно.
	— Потресаващи!
	— И става дума за мен.
	— За вас, госпожице, щом искате да знаете. Надминава всичко, което може да се чуе от устата на млада дама. И не мога да разбера откъде е научила такива думи…
	— И с този ужасен речник е говорила за мен, така ли? Тогава е ясно!
	Избухнах в многозначителен смях.
	От това приятелката ми се натъжи още повече.
	— Ами може би тогава трябва също така… понеже и преди съм я чувала да ги плещи подобни. Не мога да ги понасям, не, не мога! — Клетата женица, докато говореше, неволно погледна към тоалетката и зърна циферблата на часовника ми. Трябва да се връщам.
	Аз обаче я задържах.
	— Не можеш да ги понасяш, но…
	— Как мога да я спра, това ли искаш да попиташ? Ами само така, като я махна оттук. Далеч от всичко тук — и после додаде, — далеч от _тях_…
	— Така може да се промени. Най-малкото ще бъде свободна. — Радостно стиснах ръката й. — Значи, въпреки вчерашните ти приказки, ти вярваш…
	— Че стават такива неща ли?
	Простичкият й въпрос и изражението на лицето ми подсказваха, че не бива повече да я притискам, защото тя ми отвърна както никога преди.
	— Да, вярвам.
	Зарадвах се, че отново бяхме рамо до рамо: щом можех да бъда сигурна в това, щях да продължа делото си, без да се тревожа излишно за последствията — добри или лоши. Моята подкрепа пред лицето на опасността щеше да бъде същата, както и в първите дни на простосърдечна доверчивост, и щом можех да се осланям на моята приятелка, че ще поръчителства за честността ми, бях готова да отговарям за всичко останало. Въпреки това, когато дойде време да се сбогуваме, се почувствах доста притеснена.
	— Разбира се, има и нещо друго. Току-що се сетих за него. Моето писмо, в което предупреждавам за опасността, ще стигне в града преди теб.
	И веднага усетих съвсем осезателно, че тя нещо го усуква, докато накрая не издържа и рече:
	— Писмото няма да стигне в града. Защото никога не е заминавало.
	— Как така не е заминавало?
	— Един бог знае! Господарят Майлс…
	— Да не искаш да кажеш, че _той_ го е взел? — ахнах удивена.
	Тя пак взе да мънка и да се колебае, ала най-накрая успя да преодолее малодушието си.
	— Искам само да кажа, че вчера, когато се върнахме от езерото заедно с малката Флора, писмото не беше там, където го бе оставила. По-късно същата вечер ми се откри възможност да попитам Люк и той ми заяви, че не е виждал никакво писмо.
	При тези думи двете само се спогледахме, изпълнени със съмнение, и не друг, а именно госпожа Гроус първа наруши общото смайване с почти възторжения възглас:
	— Сега разбра ли!
	— Да, разбрах, че ако Майлс го е докопал, той по всяка вероятност го е прочел и унищожил.
	— Само това ли разбра, не виждаш ли и нещо друго?
	Изгледах я с тъжна усмивка.
	— Виждам, че сега вече твоите очи са по-отворени и от моите.
	И точно така се оказа, но въпреки всичко цялата се обля в червенина, преди да се реши да пророни:
	— Сега вече се досещам какво е вършел в училището. — И в простодушната си прямота тя поклати глава отчаяно и снизходително. — Обичал е да краде!
	Замислих се над думите й, опитах се да бъда по-разсъдлива и критична.
	— Кой знае? Може би.
	Тя ме изгледа, сякаш смутена от спокойствието, с което приех думите й.
	— Щом може да краде _писма_!
	Тя нямаше откъде да знае причините за моето доста плитко и привидно спокойствие, затова се опитах да й обясня.
	— Предполагам, че тук става дума за нещо повече от обикновена кражба! Във всеки случай писмото, което оставих на масата вчера, би му дало толкова мизерна преднина — защото не съдържаше нищо повече от молба да бъда приета, — че той сигурно вече съжалява, че е стигнал толкова далеч, за да получи толкова малко, и онова, което вероятно си е мислел онази вечер, е било именно желанието му да си признае. — Сякаш в един момент обхванах с ума си цялата картина, проумях я, видях я с пределна яснота. — Вървете, вървете! — й рекох, после отидох до вратата и я подканих да тръгва. — Ще го накарам да проговори. Той сам ще дойде при мен и ще си признае. А признае ли си веднъж, значи, е спасен. А ако е спасен…
	— Спасена си и ти, нали? — Скъпата ми приятелка отново ме целуна и двете се сбогувахме. — Аз ще те избавя и без негова помощ! — извика тя, докато се отдалечаваше.


>	22

	Но чак след като тя си тръгна — и на мига усетих липсата й, — започнаха големите трудности. Разчитах на едно, когато си представях как ще остана насаме с Майлс, но много скоро разбрах, че ме чака друго, че тепърва ми предстои да добия вярна представа за случващото се. Никога преди в имението не съм се чувствала така обсебена от страхове и лоши предчувствия, както когато слязох долу, за да науча, че каретата с госпожа Гроус и малката ми ученичка вече е заминала. Сега, казах си, трябва да се изправя лице в лице с природните стихии и през останалата част на деня, докато се опитвах да се преборя с обзелата ме слабост, всъщност си дадох сметка, че това моето е същинска лудост. Положението беше прекалено опасно, за да вярвам, че ще мога да предизвикам обрат. Още повече че за пръв път видях в лицата на останалите смут и недоумение, които отразяваха настъпилата криза. Онова, което се бе случило, естествено, ги бе накарало да зяпнат слисани, защото никой не си бе направил труда да им обясни внезапното заминаване на госпожа Гроус и малката Флора. Всички от прислугата гледаха като вцепенени, в резултат на което нервите ми се опънаха до крайност, докато най-накрая реших да се опитам да ги спечеля на своя страна. С една дума, добре, че хванах кормилото навреме, за да се избегне пълният крах; дори бих казала, че за да издържа на напрежението, още същата сутрин се превърнах в невъзмутима господарка — много строга и сдържана. Не ме плашеше мисълта, че най-ненадейно се оказах натоварена с непосилни отговорности; побързах да сторя така, щото всички да узнаят, че оставена тук сама, ще бъда дваж по-твърда. През следващите един-два часа обиколих цялото имение с доста важен вид и несъмнено подготвена за всевъзможни атаки. Но за онези, които може би се интересуват, нека кажа, че наистина се разхождах наперено и горделиво, ала със свито сърце.
	Както се оказа, човекът, който най-малко се интересуваше от случващото се, поне преди да дойде време за вечеря, беше самият Майлс. Междувременно, по време на самотните ми обиколки, нито веднъж не го зърнах, но те, така или иначе, бяха предназначени да изложат на показ промяната в нашите отношения, настъпила вследствие на това, че предишния ден бе седнал да ми посвири на пиано с единствената цел да ме задържи, докато Флора избяга, тоест да ми отвлече вниманието, да ме измами и заблуди. Освен това се бе разчуло както за уединението на малката, така и за нейното отпътуване и сама по себе си тази промяна се отрази мигновено на нашите занимания в класната стая, чиято програма престанахме да спазваме. Не открих Майлс и в стаята му, когато, слизайки надолу по стълбите, отворих вратата да надзърна. Долу бях разбрала, че вече е закусил в присъствието на един-двама от слугите, както на госпожа Гроус и сестра си. След което излязъл, както сам рекъл, за да се поразходи; помислих си, че е решил, че по този начин най-добре ще изрази откровеното си мнение за моето внезапно повишаване в длъжност. Но какво самият той би позволил да включва тази длъжност, тепърва предстоеше да се види: във всеки случай се усещаше някакво странно и необяснимо облекчение, особено за мен, в това, че една моя претенция бе отхвърлена. След като толкова много неща бяха излезли на повърхността, едва ли би било пресилено да кажа, че онова, което стоеше най-най-отгоре, бе нелепото поддържане на измислицата, че имам на какво да го науча. Бях достатъчно затънала в онези мълчаливи дребни номера, в които той повече от мен внимаваше да не уязви достойнството ми, затова трябваше да се видим лице в лице и да му кажа, че не желая повече да се измъчвам, че нямам неговата ерудиция, нито неговия умствен капацитет. С други думи — що се отнася до мен, той можеше да разчита на пълната си свобода; никога повече не бих се осмелила да я огранича; нещо, което бях показала, когато той се присламчи към мен в класната стая предишната вечер и аз не пророних пред него нито един намек, нито една закана. Оттогава насам обаче у мен се породиха и други идеи. Когато най-накрая той се появи, трудността да ги приложа на практика, както и натрупаните у мен колебания ме пронизаха ведно с неговата прелестна поява, която все още не хвърляше нито сянка, нито петно.
	За да отбележа пред прислугата високия пост, с който се бях сдобила, издадох заповед, че ще се храня заедно с момчето в долната трапезария, както й викахме; затова вече го чаках в тежката атмосфера на достолепен разкош във въпросното помещение, от външната страна на чийто прозорец бях видяла госпожа Гроус в онази страшна за мен неделя, сред проблясъка на нещо, което едва ли бих нарекла светлина. Тук отново почувствах — за кой ли път, — че моето душевно равновесие зависи от твърдата ми воля, волята да стисна очи колкото е възможно по-силно пред факта, че онова, с което трябваше да се справя, е отвратително и противоестествено. Можех да продължа само ако успея да се съобразя с необяснимата „природа“ и спечеля доверието й, ако погледна на чудовищното си изпитание като на усилие, насочено в една, разбира се, необичайна и неприятна, но необходима посока, или в края на краищата, ако го приема като стоицизъм пред лицето на още едно издевателство срещу човешката добродетелност. Никакъв опит обаче не изискваше повече внимание и тактичност от това да проумееш и да вместиш в себе си _цялата_ тази природа. Как можех да потисна, макар и част от нея и същевременно да говоря за онова, което се бе случило? Как, от друга страна, можех да говоря за онова, което се бе случило, без отново да залитна в бездната на зловещата неизвестност? Е, нещо като отговор ме осени след време и успя да ми изясни всичко онова, което беше странно и необичайно у малкия ми ученик. Дори в този момент той като че продължаваше да измисля — както често бе правил и по време на уроците ни — нови и още по-елегантни начини да ме освободи от напрежението и неудобството. Нима докато споделяхме самотата си, не просия светлина във факта, който блесна с онази измамлива привлекателност, с която никога преди това не бе блещукал, че именно сега, посредством сгодния случай и безценната възможност, би било абсурдно при едно толкова надарено дете да изпуснеш помощта, която може да се извлече от чистата и неограничена интелигентност? За какво му е дадена тази интелигентност, ако не за да го спаси? Но за да стигне до ума му, човек не рискуваше ли грубо да прекърши характера му? Когато седяхме един срещу друг в трапезарията, той като че успя да ми покаже верния път. Печеното овнешко бе на масата и аз освободих прислугата. Преди да седне, Майлс остана прав за момент с ръце в джобовете и погледна месото, по повод на което май се канеше да пусне някаква шега. Но онова, което излезе от устата му, беше:
	— Кажи, скъпа, тя наистина ли е толкова болна?
	— Малката Флора ли? Не чак толкова и вероятно скоро ще се почувства по-добре. Лондон ще я изправи на крака. Блай очевидно е престанал да й понася. Седни да си изядеш овнешкия котлет.
	Той се подчини безропотно, внимателно занесе пълната чиния до мястото си и когато се настани, продължи:
	— Отведнъж ли престана да й понася?
	— Като се замислиш, ще видиш, че не е било отведнъж. Отдавна се усещаше.
	— Тогава защо не я отведохте по-рано?
	— Кога по-рано?
	— Преди да се разболее толкова, че да не може да пътува.
	Мигновено му отвърнах:
	— Тя _не_ е толкова болна, че да не може да пътува, но състоянието й можеше да се влоши, ако беше останала. Тръгна тъкмо навреме. Пътуването ще разсее вредното влияние — о, колко бях важна! — и ще го отнесе надалеч.
	— Разбирам.
	Майлс също взе да важничи. Съсредоточи се в яденето, демонстрирайки изящните си маниери, които, още от деня на моето пристигане, нито веднъж не ми бяха давали повод да го смъмря. За каквото и да е бил изгонен от училище, не е било за лоши „трапезни обноски“. И днес, както винаги, в това отношение беше безупречен; но този път си личеше, че е някак особено напрегнат и внимателен. Очевидно се опитваше без чужда помощ да проумее повече неща, отколкото му позволяваха силите; умълча се и притихна, докато опипваше почвата под краката си. Вечерята ни беше съвсем кратка — моята се ограничи до една преструвка, след което отместих приборите си настрана. В това време Майлс отново се изправи с ръце в джобовете и се обърна с гръб към мен — загледа се навън през широкия прозорец, същия, през който бях видяла онова, което ме бе накарало да затая дъх. Докато слугинчето се суетеше наоколо, никой от нас не пророни дума — изведнъж ми хрумна, че сме се умълчали като срамежливи младоженци в крайпътна странноприемница по време на сватбено пътешествие, които смутено изчакват да се махне келнерката. Когато слугинчето излезе, той се обърна към мен:
	— Е, най-накрая сами!


>	23

	— Донякъде — усмихнах се, ала веднага усетих, че пребледнявам, — но не съвсем. Пък и едва ли ще ни хареса! — додадох.
	— Не, предполагам, не. Разбира се, и другите са с нас.
	— Да, и другите, точно така, и другите — съгласих се.
	— Така е — отвърна ми, като продължаваше да държи ръцете в джобовете си, изстъпил се точно пред мен, — ала те много-много не ни засягат, нали?
	Усетих, че пак пребледнявам, но все пак успях да му отвърна:
	— Зависи какво наричаш „много-много“!
	— Да — продължи той по-сговорчиво, — винаги има по едно „зависи“.
	При тези думи обаче той се обърна с лице към прозореца и тръгна към него с уж небрежна, малко неспокойна и умислена стъпка. Остана така известно време с чело, опряно в стъклото, загледан в голите шубраци и посърналата ноемврийска градина, която познавах толкова добре. Винаги разполагах с готовото извинение, че съм се „преуморила“, и пак го използвах, за да се настаня върху канапето. Разположих се удобно, както бях правила неведнъж в онези мигове на терзание, които вече описах като мигове на проницателност, когато долавях как децата са се улисали в нещо, до което възрастните нямат достъп, и ето че пак се подготвих по стар навик за най-лошото. Докато седях загледана в смутено превития гръб на момчето и се мъчех да изтръгна оттам някакъв смисъл на случващото се, неочаквано нещо ми подсказа, че сега вече ми е предоставен достъп. Убеждението във верността на този внезапно осенил ме извод нарасна у мен за броени минути и стигна до остра осезателност, свързана, поне така ми се струваше, с прякото усещане, че достъпът бе предназначен за него. За него рамките и квадратите на големия прозорец сякаш бяха конкретен образ, внушаващ нещо като провал. Спомням си, че си го представях затворен или вътре, или отвън. У него имаше нещо възхитително, но в никакъв случай утешително; и все пак, докато стоях унесена в съзерцание, у мен затрептя лъч надежда. Дали през злочестото, обвеяно от духове стъкло не се напрягаше да види нещо определено, ала не успяваше да го долови? Дали пък тази изгубена способност не го спохождаше за пръв път? Да, за пръв, за съвсем пръв път: за мен това бе прекрасно знамение. Той се изнерви, стана неспокоен, макар че внимаваше да не се издаде; всъщност чувстваше се смутен и раздразнен през целия ден и дори когато с изящните си, добре възпитани обноски седна да се храни на масата, усетих как е впрегнал цялата енергия на малкия си гениален мозък, за да заличи това впечатление. Когато най-накрая се обърна към мен, май въпросният му гениален ум се бе предал.
	— Е, радвам се, че поне на мен Блай ми понася.
	— През тези двайсет и четири часа със сигурност си имал повече възможност да го обикаляш, отколкото преди. И искрено се надявам — продължих храбро, — че това ти е доставило удоволствие.
	— О, да. Ходих много надалеч, обиколих цялото имение… на мили и мили оттук. Никога не съм се чувствал толкова свободен.
	Наистина си имаше стил това момче; винаги действаше самоуверено, а аз просто се мъчех да не изоставам.
	— Е, и, хареса ли ти?
	Стоеше и се усмихваше, после само в три кратки думи — А на _теб_? — вложи по-голяма дискриминация, отколкото мислех, че може да се изрази с подобен въпрос. Още преди да успея да се съвзема от начина, по който бях поставена на мястото си, той продължи, очевидно усещайки, че трябва да смекчи въздействието от тази наглост:
	— Искам да кажа, че нищо не може да бъде по-показателно от начина, по който ти гледаш на имението, защото, ако сега сме сами тук, то, разбира се, от двамата ти си по-самотната. Но се надявам — додаде, — че ти е все едно.
	— По отношение на теб ли? — попитах. — Скъпо мое момче, как може да ми е все едно? Макар и да съм се отказала да претендирам или настоявам за твоята безценна компания, защото ти във всичко ме превъзхождаш, мога да ти призная, че най-малкото тя ми доставя огромно удоволствие. За какво иначе ще оставам тук?
	Той ме погледна право в очите и изразът на лицето му, тъжен и сериозен, ме озари с красота, която преди не бях виждала в него.
	— Останала си само за _това_?
	— Разбира се. Останах като твоя приятелка и като приятелка се интересувам да видя какво може да се направи за теб междувременно. Това не бива да те учудва. — Гласът ми трепереше така силно, че не бях в състояние да го овладея. — Спомняш ли си, когато дойдох при теб след онази буря през нощта, приседнах на леглото и тогава ти казах, че за теб бих направила всичко на света?
	— Да, да! — Той ставаше все по-видимо нервен, пък и гласът взе да му изневерява. Въпреки това обаче се владееше далеч по-добре от мен, макар и сериозен, намери сили да се изсмее, преструваше се, че двамата просто си разменяме любезни реплики. — Само дето това ме кара да си мисля, че с нещо трябва да го заслужа пред _теб_.
	— Ами аз те бях помолила за нещо — побързах да се съглася с него, — ала, нали знаеш, ти не го направи.
	— О, да! — извика той възторжено и със сияещо изражение на лицето се направи, че е забравил. — Да, ти искаше да ти кажа нещо.
	— Точно така. Кажи го, кажи ми го сега. Какво се умисли, а?
	— По-скоро ти ми кажи — за _това_ ли остана?
	Той говореше развеселено, но въпреки това усетих лекото потрепване на разбудената му ненавист; тук дори не мога да опиша въздействието върху мен на онзи далечен и съвсем слаб намек за евентуална капитулация. Сякаш онова, за което бях копняла, толкова много, изведнъж ме изненада със самата си поява.
	— Ами да, нека ти призная. Точно за това.
	Той се умълча задълго и аз предположих, че мисли как точно да омаловажи и отхвърли предположението, въз основа на което аз бях решила да действам, вместо да стоя със скръстени ръце; най-сетне се обади:
	— И искаш това да стане тук и сега, така ли?
	— Не виждам по-добро място и по-удачен момент.
	Изгледах го с притеснение и изпитах рядкото и странно усещане, че долавям първия симптом на обземащия го страх. Сякаш изведнъж се уплаши от мен — и в същото време си помислих, че може би именно това е най-добрата тактика. В мъчителното състояние, в което се намирах, разбрах, че е безсмислено да прилагам излишна строгост, и ето че още в следващия миг чух собствения си глас — неестествено нежен и приглушен:
	— Май много ти се иска пак да излезеш навън, а?
	— Ужасно много!
	Усмихна ми се героично; тази негова дребна проява на храброст пролича и в пламналото му, изтерзано лице. Грабна шапката, която си бе донесъл предварително, изправи се и взе да я мачка по начин, в който усетих — макар и доволна, че вече съм на път да се измъкна от затруднението — перверзен страх и паника от това, което върша. Защото какво друго бе това мое настървение, ако не акт на насилие, защото, така или иначе, то се свеждаше до грубото вменяване на чувство за вина и греховност у едно малко беззащитно същество, което, единствено в този свят, ми бе разкрило безкрайните възможности на красивото общуване? Беше ли непочтено да подлагам едно толкова крехко и изящно създание на мъчителните за него външни уловки? Чак сега в това наше положение прозрях яснота, за която доскоро бях сляпа, защото зърнах как в тъжните очи и на двама ни замъждука коварната искра на предстоящи и вече предусетени страдания. Сякаш обикаляхме в кръг, завладени от страшни мисли и скрупули, като борци, които още не смеят да се приближат един до друг. Но не за себе си, а всеки за другия трепереше! Затова и тази нерешителност, защото после ни очакваше болката.
	— Всичко ще ти кажа — рече Майлс. — Тоест всичко, което ти искаш. Ще останеш с мен, тогава и двамата ще сме в безопасност, а аз ще ти кажа — обещавам. Но не сега.
	— Защо не сега?
	Моята настойчивост го отвърна от мен, той отново се обърна с лице към прозореца и между нас се възцари такова мълчание, че карфичка да падне, щеше да се чуе. После пак се изстъпи нагло пред мен с вид на човек, който знае, че отвън го чака здравеняк, с когото не може да не се съобразяваш.
	— Трябва да видя Люк.
	Не мислех, че ще стигне дотам да си послужи с толкова долна лъжа, и се засрамих заради него. Но колкото и ужасно да беше това, лъжите му само потвърждаваха моята истина. Умислено прехвърлих няколко бримки от плетката си.
	— Добре тогава, върви при Люк, а аз ще те изчакам тук да ми кажеш онова, което ми обеща. Само че в замяна, преди да тръгнеш, ще те помоля да ми изпълниш една съвсем дребна поръчка.
	Изгледа ме със съзнанието, че вече достатъчно е постигнал, за да си позволи известен пазарлък.
	— Ама съвсем дребна ли?…
	— Да, една малка частичка от цялото. Кажи ми — о, така се бях залисала в работата, че изтърсих най-безцеремонно — дали вчера следобед си вземал от масата в салона писмо, нали знаеш, моето писмо.


>	24

	Усещането ми за начина, по който прие думите ми, бе за миг попарено от нещо, което мога да опиша единствено като насилствено раздвоение на вниманието ми — трус, който отначало, когато скочих светкавично на крака, ме накара да се пресегна слепешката и да сграбча детето, да го придърпам рязко към себе си, а когато залитнах и за да не падна, се опрях на най-близката мебел, продължих инстинктивно да държа Майлс с гръб към прозореца. Видението ни връхлетя изневиделица и сянката му ни прихлупи. Трябваше да се боря с него тук, отвътре: Питър Куинт се яви вихрено и настръхна срещу нас като зловещ тъмничар. В следващия миг видях, че вече е от външната страна на прозореца, и тогава разбрах, че както стои близо до стъклото и въпие кръвнишки, отново ще обеме стаята с бледото си прокълнато лице. Най-ясно ще изразя какво почувствах при вида на тази гледка, като кажа, че в същия миг у мен узря решението; мисля си, че едва ли на света има жена, която, така притисната от обстоятелствата, би успяла да се съвземе толкова бързо и да действа. Изпаднала в ужас от това непосредствено присъствие, изправена лице в лице с онова, което вилнееше отпреде ми, аз реших, че трябва да предпазя момчето от тази гледка, да направя така, че то да не забележи и да не почувства нищо. Вдъхновението — защото другояче не мога да го нарека — ми подсказа, че ако действам самостоятелно и интуитивно, ще мога да се справя. Все едно да се бориш с демон за спасението на човешка душа и когато погледнах на нещата именно от тази гледна точка, съзрях и човешката душа — протегнах разтрепераните си ръце напред — красивото детско чело бе оросено с капки пот. Лицето, опряно в моето, бе толкова бледо, колкото и онова отвъд стъклото; след миг то се обади — нито тихо, нито слабо, но някак отдалеч, и аз вдишах думите му, сякаш бяха уханен полъх.
	— Да, аз го взех.
	Извиках от радост, придърпах го, прегърнах го; и докато го притисках до гърдите си и усещах как в малкото трескаво телце сърчицето бие лудешки, не свалях очи от онова нещо отвъд прозореца, следях го как кръжи и се поклаща. Бях го оприличила на тъмничар, ала бавното му движение наоколо по-скоро наподобяваше дебненето на объркан звяр. Аз обаче не дадох воля на разбудения си кураж, дори нарочно потиснах лумналия в мен пламък на надеждата. В същото време кръвнишкото лице отново се лепна на стъклото отвън, нечестивецът се облещи, сякаш готов да стои и да чака. Бях убедена, че мога да го предизвикам и да изляза насреща му, както вече бях убедена, че детето не разбира какво става, и това ме окрили още повече.
	— Защо го взе?
	— За да видя какво си написала за мен.
	— Отвори ли писмото?
	— Да.
	Отдръпнах го малко от себе си и очите ми се впиха в лицето на Майлс, от което бе изчезнало типичното му подигравателно перчене и сега се четяха единствено опустошително притеснение и уплаха. Най-невероятното нещо, което се случи, бе, че заради това, дето бях успяла да изтръгна истината от него, той се засрами и така се затвори в себе си, сякаш престана да чувства и общува: очевидно усещаше някакво присъствие, но не знаеше чие, а още по-малко се досещаше, че аз също долавям въпросното присъствие, но за разлика от него, знам на кого е. Какъв обаче се оказа резултатът от това тревожно напрежение, когато погледът ми се плъзна обратно към прозореца и видях, че въздухът там отново трепти прочистен — моята малка лична победа! — и зловредното влияние се бе изпарило? Да, там нямаше нищо! Почувствах, че причината съм аз и заслугата е изцяло моя.
	— Но вътре не намери нищо особено, нали? — дадох воля на радостта си.
	— Нищо. — И той едва-едва поклати глава печално и умислено.
	— Нищо, нищо! — почти изкрещях от радост.
	— Нищо, нищо! — тъжно повтори той.
	Целунах го по челото — беше цялото окъпано в пот.
	— И какво направи с него?
	— Изгорих го.
	— Изгори ли го? — Сега или никога, казах си аз. — И това ли вършеше в училище?
	— О, какво се сети за училището точно сега?
	— И там ли крадеше писма? Или пък други неща?
	— Други неща ли? — И ето че под натиска на притеснението, като че изведнъж го застигна нещо отдавна забравено. Зарови се в паметта си. — Питаш ме дали съм крал в училище?
	Изчервих се до корена на космите си и се запитах кое е по-непривично: да зададеш на един джентълмен подобен въпрос или пък да го видиш как гледа със снизхождение на собственото си падение.
	— Затова ли отказват да те приемат обратно в училището?
	Той се сепна, после се намуси.
	— Нима знаеш, че отказват?
	— Аз знам всичко.
	При тези думи ме изгледа странно и продължително.
	— Всичко ли?
	— Да, всичко. Затова кажи ми, _наистина_ ли?… — Така и не успях отново да го произнеса.
	Майлс обаче успя и рече съвсем простичко:
	— Не, никога не съм крал.
	Изглежда, изразът на лицето ми е потвърдил, че му вярвам; въпреки това ръцете ми — но то беше от нежност — го разтърсиха, сякаш да го попитат за това ли бяха месеците на терзания, които бях изживяла.
	— Тогава какво си извършил?
	Вдигна очи, обходи тавана на стаята със замаян поглед, пое си дълбоко дъх на няколко пъти, сякаш му беше трудно да диша. Приличаше на човек, застанал на дъното на морето, вдигнал взор към бледия зеленикав сумрак нагоре.
	— Ами говорех разни неща.
	— Само това ли?
	— Решиха, че това е предостатъчна причина.
	— За да те изгонят?
	Сигурна съм, че няма друго „изгонено“ дете с по-пестеливо, дори нехайно обяснение за случилото се в училище. Той като че претегли въпроса ми, изглеждаше разсеян и почти безпомощен.
	— Предполагам, че не е трябвало.
	— Но на кого ги говореше тия неща?
	Сякаш се помъчи да си спомни, ала очевидно не успя, май изгуби нишката на мисълта си.
	— Не знам!
	Усмихна се плахо, сякаш вдигна ръце пред самотната печал на своето поражение, което на практика в този момент се оказа така пълно и безусловно, че трябваше да го оставя и да не настоявам за повече признания. Ала аз бях превъзбудена, заслепена от собствената си победа, макар че още тогава резултатът от моя триумф, който би трябвало да ни сближи, доби привкуса на предстояща раздяла.
	— На всекиго ли ги разправяше тия неща? — попитах.
	— Не. Само на… — И ето че поклати глава уморено. — Не си спомням имената им.
	— Толкова много ли бяха?
	— Не, само неколцина. Онези, които харесвах.
	Онези, които е харесвал ли? Стаята се завъртя пред очите ми, заплувах не в бистра яснота, а в още по-черен мрак, и само след миг от съжалението, което изпитвах към него, се роди паническото ми прозрение, че той може да е невинен. Миг на бездънно объркване, защото, ако беше невинен, тогава каква бях аз! Парализирана от тази догадка, от пронизващата болка на въпроса, аз го пуснах за малко и той отново се отдалечи от мен с дълбока въздишка; Майлс се обърна с лице към голия, вече чист прозорец, а моето сърце се сви, макар и да знаех, че вече е безопасно, че няма от какво да го пазя там.
	— А те разправяли ли са онова, което си им казвал? — попитах след малко.
	Но ето че той се отнесе нанякъде, отдръпна се от мен, продължаваше да диша тежко и отново доби онова безпомощно изражение, като този път в него нямаше гняв, сякаш стоеше затворен против волята си. Още веднъж, както и преди, погледна навън към сумрачния ден; от онова, което досега го бе подкрепяло, не бе останало нищо друго, освен неизразимо безпокойство.
	— О, да — отговори той въпреки това, — сигурно са разправяли наляво-надясно. На онези, които те на свой ред са харесвали — додаде.
	Споделеното бе по-малко, отколкото очаквах, но все пак ми даде храна за размисъл.
	— И тези неща са се разчули?
	— Питаш дали са стигнали до учителите ли? О, да! — отвърна ми простичко. — Но не знаех, че те са ви съобщили.
	— Учителите ли? Не са — нищо не казаха. И затова питам теб.
	Той пак обърна към мен красивото си пренапрегнато лице.
	— Да, много лошо.
	— Много лошо ли?
	— Онова, което, предполагам, съм говорил. Че ще пиша у дома.
	Не мога да обрисувам онзи едва доловим, пълен с противоречия патос на думите и техния говорител; знам само, че в следващия миг избухнах със страшна невъздържаност.
	— Глупости! — Ала след това май думите ми прозвучаха доста строго. — За _какви_ неща става дума?
	Разбира се, строгостта ми бе отправена срещу неговия съдник, неговия палач; ала ето че той отново се извърна и това единствено движение ме накара да се хвърля към него със светкавичен скок и неудържим вик. Защото там на стъклото, сякаш за да попари неговото признание и да предотврати неговия отговор и неговото спасение, отново се яви зловещият причинител на нашите беди и злочестия — бледото прокълнато лице. Всичко се разлюля пред очите ми, разбрах, че това е краят на уж завоюваната от мен победа, че отново ме очаква битка, ала, оказа се, лъвският ми скок само ме издаде. Разбрах го още докато скачах, подтикната от предчувствието си, но надеждата, че може би момчето само се досеща, докато прозорецът пред очите му стои още гол и чист, възпламени нещо в мен и разпали желанието ми да преобразя кулминацията на неговото недоумение в доказателство за това, че е свободен.
	— Не, не, никога вече! — изкрещях и се опитах да го притисна към себе си, да го предпазя от навестилия ни призрак.
	— Тя _тук_ ли е? — задъхано попита Майлс, като със затворени очи долови към кого са отправени думите ми.
	При странното му „тя“ аз се олюлях, ахнах и едва доловимо изшептях „госпожица Джесъл, госпожица Джесъл ли“, ала той яростно ме блъсна назад.
	Съвсем вцепенена, схванах смисъла на предположението му — нещо като продължение на онова, което се бе случило с Флора, но това ме подтикна да му покажа, че все още нищо не е загубено.
	— Не е госпожица Джесъл! Но е там на прозореца — точно пред нас. _Там_ — страхливият нечестивец е там за последен път!
	Главата му клюмна като на объркано куче, изгубило дирята, след което се сгърчи във внезапна, неудържима конвулсия, сякаш се бореше за глътка въздух, за лъч светлина, после, побелял от ярост, се нахвърли срещу мен, обърканият му поглед взе напразно да блуждае наоколо, без да вижда, въпреки че всичките ми сетива бяха настръхнали от усещането за огромното, непреодолимо, отровно присъствие.
	— _Той_ ли е?
	Бях неистово обсебена от желанието да си получа своето доказателство, затова се хвърлих с главата напред, само и само да го предизвикам.
	— Кого имаш предвид под „той“?
	— Питър Куинт, ти, проклетнико! — Огледа стаята, лицето му се сгърчи, после изстена жаловито. — _Накъде?_
	В ушите ми още кънтят последните думи, с които издаде името, и с това ми благодари за твърдата преданост.
	— С какво още те държи, скъпо дете?… С какво? Ти си _мой_. — Хвърлих се срещу звяра. — Ти го изгуби, изгуби го завинаги! — После, сякаш за да демонстрирам делото си, продължих: — Там, ето _там_! — обърнах се към Майлс.
	Той бе вече обърнал глава и гледаше вторачено, ококорено, като занемял, ала навън се виждаше само спокойният ден. Като се увери, че видението го няма, нададе вик като захвърлено в бездна същество — сграбчих го, имах чувството, че съм го издърпала оттам, че съм спряла пропадането му. Улових го, да, успях! — Можете да си представите с каква страст го стисках; но ето че започнах да усещам какво всъщност държа. Бяхме сам-самички заедно с притихналия ден, а малкото му сърце, съвсем осиротяло, бе престанало да бие.
