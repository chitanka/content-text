>	Кадет

	Момчето беше странно.
	Това и то си го знаеше. Бе чувало как възрастните — майка му, баща му, чичовците му, офицерите в Академията — го споделят един с друг, кимайки съзаклятнически с глави и то не веднъж, а много пъти през тези кратки негови осемнадесет години, който го бяха довели до този ден. Сега, докато бродеше из пустите тренировъчни терени в проточилия се кехлибарен здрач, преди да се върне у дома за вечерята, която го очакваше там по случай завършването му, той си призна тази страннота — независимо дали тя наистина съществуваше у него, или само в онова, което другите си мислеха.
	— Странно момче — бе чул да казва веднъж комендантът на Академията на офицера по математика, — никога не знаеш какво ще му скимне.
	И ето че в момента семейството му го чакаше вкъщи — без да знае какво ще му скимне. Донякъде ще очакват да откаже да замине. Защо? Никога не им бе дал и най-малката причина да се съмняват. Той беше чистокръвен дорсай — майка му от рода Кенуик, баща му от рода Грейм — имена толкоз стари, че произходът им се криеше в предисторията на планетата-майка. Смелостта му беше несъмнена, думата му — неопетнена. Беше най-добрият от випуска. Самата му кръв и костите му бяха наследени от дълга поредица велики професионални войници. Този списък на воини не бе опетнен и от най-дребното безчестие; ничий дом никога не бе се посрамвал, така че обитателите му да се разпръснат и да укрият фамилния си срам под нови имена заради провал на някой от синовете на рода. И въпреки това се съмняваха.
	Той стигна до оградата, която разделяше високите препятствия от ямите за скокове, и облегна лакти на нея, а туниката на старши кадет се опъна на плещите му. Какво ли ми е странното, чудеше се той сред ширналия се блясък на залеза. По какво се различавам?
	Мислено се отдели от самия себе си и опита да се прецени. Строен млад мъж на осемнадесет години — висок, но не и по дорсайските стандарти, силен, но не и по дорсайските стандарти. В лице беше одрал кожата на баща си — остро и ъглесто, с прав нос, но без да има бащините масивни кости. Тенът му беше мургавият тен на дорсаите, косата — права, черна и леко остра. Единствено очите му — тези неопределени очи, които нямаха установен цвят, а се меняха от сиво към зелено или синьо в зависимост от смяната на настроението му — тези очи не можеха да се открият нийде във фамилното дърво. Но дали очите сами по себе си биха могли да бъдат причина за репутацията му на странен човек?
	Разбира се, не можеше да се подмине и характерът му. Той бе наследил в пълна мяра онези студени, внезапни и съвършено убийствени дорсайски пристъпи на ярост, които правеха неговите хора такива, че никой човек, който е с всичкия си, да не смее да им се изпречи, без да има сериозна причина. Ала това си беше обща черта и ако дорсаите мислеха за Донал Грейм като за странен човек, не можеше да е единствено заради нея.
	Дали пък, чудеше се той сега, загледан в залеза, дори и яростните му изблици не бяха малко по-пресметнати, дали самоконтролът и дистанцираността му не бяха малко в повече? И още докато си го мислеше, целият му чешитлък, цялата му страннота го връхлетяха с онова чудато усещане за отделяне от плътта, което току го сполиташе още от раждането му насам.
	То идваше винаги в моменти като сегашния, яхнало раменете на умората и някое силно чувство. Помнеше го още като много малко момче на вечерната служба в капелата на Академията — полуприпаднало от глад след дългия ден, изпълнен с тежки военни упражнения и още по-тежки уроци. Залезът, също както сега, сияеше косо през високите прозорци върху голите, силно излъскани стени и солидографите с вградените в тях знаменити битки. Момчето стоеше сред строените си съвипускници, между твърдите ниски пейки и подредените мъжки гласове — от гласа на най-младия кадет до дълбоките мъжествени гласове на офицерите отзад — се носеха по дълбоките строги ноти на Рисешънъл — химна при оттеглянето на свещеника, който сега беше известен като химна на Дорсай навсякъде, където бе стъпил човек, и чиито думи бяха написани от един човек на име Киплинг преди повече от четири века.
P>
	… Далеч призвана, флотата ни се стопи,
	огньовете потънаха на дюнестия нос.
	И ето! Вчерашното ни великолепие
	отмина като туй на Тир и на Ниневия.
P$
	Момчето си бе припомнило как бяха изпели химна на погребалната служба, когато бяха донесли пепелта на най-младия му вуйчо от обгореното до шлака бойно поле край Данзуърт на Фрайланд, третата планета, обикаляща около Арктур.
P>
	… Зарад сърцето на езичник,
	що влага свойта вяра
	във дулото димящо и железния шрапнел,
	в праха на вси смелчаци, градили върху прах,
	и що, помагайки, на помощ Теб не призовава…
P$
	И беше запяло заедно с останалите, усещайки, както и сега заключителните слова в най-скритите кътчета на сърцето си.
P>
	… Зарад безумните хвалби и хулни думи,
	помилуй. Боже. Твоите люде!
P$
	Мравки полазиха по гърба му. Магията беше пълна. Догдето му виждаха очите, червената умираща светлина около него заливаше равната земя. Далеч в небето кръжеше черна точка — ястреб. Но тук, до оградата и високите препятствия той стоеше отдалечен и отстранен, обграден от някаква ясна, прозрачна стена, която го отделяше от целия останал свят — самотен, недосегаем, очарован. Населените светове и техните слънца потъваха и западаха пред умствения му взор и той долови примамливото, смъртоносно притегляне на онзи океан с велико, скрито предназначение, който му обещаваше едновременно и осъществяване, и окончателно разтваряне. Той стоеше на ръба му и вълните плискаха в нозете му: и, както винаги, възжела да вдигне крак, да пристъпи в дълбините му и завинаги да се загуби, ала някаква малка частица от него закрещя срещу самоунищожението и го задържа.
	А сетне внезапно — също тъй внезапно, както бе дошла — магията се развали. Той се обърна и се запъти към дома.

	* * *

	Когато стигна до предния вход, завари баща си да го чака в полусянката, привел широките си рамене над тънкия метален ствол на бастуна.
	— Добре дошъл в този дом — каза баща му и се изправи. — По-добре се измъкни от тая униформа и се напъхай в някакви мъжки дрехи. Вечерята ще бъде готова след половин час.


>	Мъж

	След като жените и децата се оттеглиха, мъжете от домакинството на Ийчан Кан Грейм насядаха на чашка около дългата, блещукаща плоча на масата за вечеря в дългата и сенчеста стая. Не бяха всички — освен ако не станеше някое малко чудо — имаше някаква вероятност всички мъже да се съберат заедно в този живот. От шестнадесет възрастни мъже деветима отсъстваха заради войни между звездите, един бе подложен на реконструктивна хирургия в болницата във Форали, а най-старият, прачичото на Донал, Камал, тихо умираше в стаята си в дъното на къщата с втикната в носа кислородна тръбичка и лек мирис на дафинов люляк, който да му напомня за жена му от Зара, умряла преди четиридесет години. Край масата седяха петима души. От три часа следобед насам сред тях бе и Донал.
	Другите, които бяха дошли да го приветстват с встъпването му сред възрастните, бяха баща му Ийчан, по-големият му брат Мор, който се бе върнал в отпуск от Дружествените; и неговите чичовци близнаците Иън и Кенси, които бяха най-близки по възраст до него след Джеймс, който бе умрял в Данзуърт. Бяха се събрали около почетния край на масата, като в средата седеше Ийчан, двамата му сина — отдясно, а двамата му по-млади братя — отляво.
	— Когато бях там, имаха добри офицери — заяви Ийчан. Беше се привел, за да напълни чашата на Донал, и Донал автоматично я вдигна, без да престава да слуша и с двете уши.
	— До един фрайландци — рече Иън, по-мрачният от двамата тъмнокоси близнаци. — Ей така налагат жестока дисциплина — без да има битки, които да ги поразтърсят. Кенси ми разправя за Мара или Култис и аз казвам: „Защо не?“
	— Чух, че имали пълен набор дорсаи — намеси се Мор отдясно на Донал. Дълбокият глас на Ийчан му отговори ОТЛЯВО.
	— Те са показни стражи. Знам за тях. Защо ти е да правиш кейк само от глазура? На Спойката на Култис му е драго да си мисли, че има несравними телохранители, обаче ако между звездите стане истинска беля, бързичко ще ги прати във войската.
	— А междувременно — вметна Кенси с внезапна усмивка, която разполови тъмното му лице, — никакво действие. Мирният войниклък ти излиза през носа. Частите се разцепват на малки клики, ония, дето търсят на баницата мекото, излизат напред, а истинският мъж — дорсаят — се превръща в украшение.
	— Добре — кимна Ийчан. Без да забележи, Донал отпи от чашата си и непривичното уиски яростно възпламени задната част на носа и гърлото му. По челото му избиха дребни капчици пот, но той не им обърна внимание, като се съсредоточи върху току-що казаното. Знаеше, че този разговор е изцяло за негово добро. Сега беше мъж и вече не можеха да му казват какво да прави. Изборът бе негов — къде би могъл да отиде да постъпи на служба — и те му помагаха с натрупаните знания за осемте системи и техните обичаи.
	— … Аз самият никога не съм ставал кой знае колко за гарнизонна служба — продължаваше Ийчан. — Работата на наемника е да обучава, да поддържа и да се бие; но като махнем всички приказки настрани, истинската работа си е боят. Не че това важи за всички. Има дорсаи и дорсаи… и не всички дорсаи са Грейми.
	— Дружествените, значи… — начена Мор и млъкна, като хвърли бърз поглед към баща си, опасявайки се, че го е прекъснал:
	— Карай — рече Ийчан и кимна.
	— Просто исках да изтъкна — каза Мор, — че на Асоциация се водят доста действия — а и, както чувам, и на Хармония. Сектите винаги ще се бият една с друга. А и за телохранители винаги има работа…
	— Друг път ще ни хванеш да станем лични пищовджии — възрази Иън, който не чувстваше необходимост да се държи чак толкоз учтиво, тъй като на възраст беше по-близо до Мор, отколкото баща му. — Туй не е работа за войник.
	— Нямах предвид да му я предлагам — обърна се Мор към чичо си. — Само че сред ония псалмопевци се цени високо и някои от най-добрите им таланти се залавят за нея. Така че армейските постове остават открити за наемниците.
	— Съвършено вярно — улегнало потвърди Кенси. — И ако тия два свята имаха по-малко фанатици и повече офицери, щяха да изкарат силни армии сред звездите. Обаче, когато един свещеник-войник е повече войник, отколкото свещеник, той е просто жива беля.
	— Това и аз ще го подкрепя — заяви Мор. — В тая последната схватка, дето бях на Асоциация, като превзехме едно градче, пристига някакъв старейшина и ми иска петима от моите хора, за да бесят пленници.
	— А ти какво направи? — попита Кенси.
	— Пратих го при моя комендант, а после се постарах да се добера първи до стареца и му казах, че ако успее да намери в моята част петима човека, които наистина искат да се заемат с подобна работа, може да ги отпрати още на другия ден.
	Иън кимна.
	— Нищо не скапва мъжа пред битката като туй да си играе на касапин — рече той.
	— Старецът го чактиса — каза Мор. — Чух, че си намерили бесачи, само че не от моите.

	* * *

	— Страстите са вампири — тежко се обади Ийчан откъм почетното място. — Войниклъкът си е чисто изкуство. Никога не съм се доверявал на човек, който налита на кръв, пари или жени.
	— На Мара и Култис жените си ги бива — ухили се Мор. — Така съм чувал.
	— Няма да го отрека — весело каза Кенси. — Само че някой ден все ще трябва да се върнеш вкъщи.
	— Да даде Бог всички да можете — меланхолично се обади Ийчан. — Аз съм дорсай и съм Грейм, но ако този наш малък свят имаше какво друго да изтъргува в замяна на договорите на външните професионалисти освен кръвта на най-добрите ни бойци, щях да съм по-доволен.
	— А ти, Ийчан — подпита го Мор, — би ли си останал у дома, ако беше млад и имаше два здрави крака?
	— Не, Мор — тежко издума Ийчан. — Само че освен изкуството на войната има и други — дори и за един дорсай — и той погледна най-големия си син. — Когато преди по-малко от сто и петдесет години нашите предци са заселили този свят, не са го сторили с намерението да доставят пушечно месо за останалите осем системи. Искали са само да имат свят, където никой мъж не би могъл да направлява съдбата на друг мъж против неговата воля.
	— И точно това имаме — студено рече Иън.
	— И точно това имаме — повтори като ехо Ийчан. — Дорсай е свободен свят, където всеки човек може да прави каквото си ще, стига да зачита правата на съседа си. А и дори да се обединят, останалите осем системи не биха пожелали да си изпробват късмета с точно този свят. Цената обаче… цената… — той поклати глава и пак напълни чашата си.
	— Хайде сега, тежки думи за един син, който тъкмо заминава — обади се Кенси. — В живота, какъвто е сега, има много хубави неща. Освен това днес ни натискат икономически, а не военно. Впрочем освен нас самите, кой друг би поискал Дорсай? Всички тук сме костеливи орехи — само черупка и почти никаква ядка.* Вземи някой от богатите нови светове — например Цета край Тау Цета — или някой от още по-богатите и по-стари светове, например Фрайланд или Нютън, че дори и самата Венера. Те има за какво да се безпокоят. Те са ония, дето са се хванали за гушите заради най-добрите учени, най-добрите инженери, най-страхотните артисти и доктори. И точно по тая причина имаме повече работа и водим по-добър живот.
	[* Непреводима игра на думи. На английски _nut_ означава и _лешник_, и _откачалка_, така че първата част на изречението може да се преведе: „Всички тук сме откачалки.“ — Бел.прев.]
	— Ийчан обаче е прав, Кенси — изръмжа Иън. — Те не престават да си мечтаят, че могат да ни сбият — нас, свободните хора — в една обща буца и сетне да водят преговори с тая буца за възможността да размахат камшика над всички останали светове — той се приведе над масата към Ийчан и на приглушената светлина в столовата Донал съзря внезапния бял проблясък от обгорения белег, който се виеше като змийче нагоре по предлакътя му, за да се скрие в свободния ръкав на късата му домашна туника. — От тази опасност никога няма да се избавим.
	— Иън, докато кантоните са независими от Съвета — рече Ийчан, — и докато родовете са независими от кантоните, няма да успеят — и той кимна на всички около масата. — Това е завършекът на моята работа тук у дома. Можете да потеглите на война е чиста съвест. Обещавам ви, че вашите деца ще растат свободни в този дом — свободни от волята на когото и да било — или домът вече няма да съществува.
	— Вярвам ти — заяви Иън. Очите му засвяткаха бледи, като белега в полумрака и той бе много близо до онова дорсайско насилие над емоцията, което бе тъй студено и същевременно тъй смъртоносно. — Под този покрив сега имам две момчета. Само че помни, че няма съвършени хора — дори и дорсаи. Само преди пет години имаше един Махуб Ван Сент, който си мечтаеше за малко кралство насред дорсаите в Южното Средноземие — само преди пет години. Ийчан!
	— Той беше от другата страна на света — отвърна Ийчан. — Пък и сега е мъртъв, убит от ръката на един Бенали, най-близките му съседи. Домът му е посрамен и вече никой мъж не си признава, че е от рода Ван Гент. Какво повече искаш?
	— Трябваше да бъде спрян по-рано.
	— Всеки мъж има право на собствена съдба — меко възрази Ийчан. — Докато не пресече линията към нечия друга. Семейството му изстрада достатъчно.
	— Да — съгласи се Иън, който бе започнал да се успокоява. — Вярно е… вярно е. Не можем да ги упрекваме.

	* * *

	— А пък Екзотиците… — кротичко подхвана Мор.
	— О, да — включи се Кенси, сякаш неговият брат-близнак, който дотолкова представляваше същинска част от самия него, изобщо не беше избухнал. — Мара и Култис — интересни светове. Не се оставяй да те подлъжат, ако някога идеш там. Мор… нито пък ти, Донал. Достатъчно умни са, въпреки всичките им там изкуства, роби и клопки. Те самите не биха се били, обаче знаят как да си наемат добри мъже. На Мара и Култис стават разни неща… и то не само в изкуствата. Веднъж срещнах един от техните психолози…
	— Те са честни — подметна Ийчан.
	— Да, и това го има — продължи Кенси. — Но туй, дето ме поразява, е, че са се запътили нанякъде по свой си начин. Ако можех да избирам някой от другите светове, на който да се родя…
	— Аз винаги бих бил войник — реагира Мор.
	— Така си мислиш сега — каза Кенси и отпи. — Така си мислиш сега… Само че днес имаме една дива цивилизация, чиято самоличност е разцепена по дванайсет различни начина от дванайсет различни култури. Преди няма и петстотин години средният човек никога не е мислил, че ще откъсне крака от земята. И колкото по-далеч отиваме, толкоз по-бързо се движим. И колкото по-бързо се движим, толкоз по-далеч отиваме.
	— Това го предизвиква венерианската група, нали? — попита Донал, чиято юношеска сдържаност бе изгоряла в жежките пари на уискито.
	— А ти как мислиш? — рече Кенси. — Науката е единственият път към бъдещето. Старата Венера, старият Марс — Касида. Нютън — може би тяхното време вече е минало. Проджект Блейн е богат и могъщ старец, обаче не знае всички ония номера, дето си ги измислят на Мара и Култис, или пък на Дружествените… или пък, ако е там въпросът, на Цета. Като излезете между звездите, вие двамата младоци не забравяйте да оглеждате по два пъти нещата, защото в девет от десетте случая първият поглед ще ви заблуди.
	— Момчета, слушайте го какво ви говори — обади се Ийчан от почетното място. — Вашият чичо Кенси от раменете нагоре е мъж и половина. Ще ми се и аз да можех да ви дам толкова добър съвет. Кажи им. Кенси.
	— Нищо не стои на едно място — започна Кенси и при тези пет думи уискито изглежда нахлу в главата на Донал, така че масата и мургавите кокалести лица пред него сякаш заплаваха в сумрака на столовата, а гласът на Кенси долиташе като рев от разстояние. — Всичко се променя и трябва да го имате наум. Онова, което вчера е било вярно за нещо, днес няма да важи. Тъй че го помнете и не приемайте ничии приказки за каквото и да било без резерви, дори и моите. Ние сме се разплодили като библейските скакалци и сме се разпълзели между звездите, разцепени на различни групи с различни подходи. И значи, докато ние, като че ли се носим на не знам си къде с ужасна скорост и тя непрекъснато се увеличава, имам усещането, че всички сме се закрепили, надвиснали сме на ръба на нещо, нещо огромно, различно и може би ужасно. Време е да се пристъпва внимателно, наистина сега му е времето.
	— Аз ще стана най-великият генерал на всички времена! — викна Донал и се стресна също като останалите, като чу как думите изскочиха с препъване, изречени с надебелял език, но гръмко, изотвътре. — Те ще видят — аз ще им покажа какъв може да бъде един дорсай!
	Той съзнаваше, че го гледат, при все че лицата им бяха размазани с изключение на лицето на Кенси — благодарение на някакъв зрителен трик — диагонално от него оттатък масата. Кенси го наблюдаваше с трезви, проникващи очи. Донал почувства ръката на баща си на своето рамо.
	— Време е да приключваме — каза баща му.
	— Вие ще видите — заяви с плътен глас Донал. Те обаче наставаха до един, взеха чашите си и се обърнаха към баща му, който вдигна високо своята.
	— Дано всички се срещнем отново — каза баща му. И всички отпиха, изправени на нозе. Остатъците от уискито в чашата на Донал потекоха безвкусни като вода по езика и глътката му и за секунда всичко наоколо се проясни, и той видя тези високи мъже, застанали около него. Едри бяха, дори и за дорсай; дори собственият му брат Мор го надвишаваше с половин глава, така че той стоеше като недоизрасло момче между тях. Но в същата тази секунда от видението му изведнъж го връхлетя ужасна нежност и жал към тях: сякаш той беше възрастният, а те — деца, които трябва да бъдат защищавани. Отвори уста, за да им каже — за пръв път в живота си — колко ги обича и как винаги ще бъде тук, за да се грижи за тях… но тогава мъглата отново се спусна; после усещаше само как Мор го води, препъващ се, към стаята му.

	* * *

	По-късно отвори очи в мрака и долови една неясна фигура, която придърпваше пердетата в стаята му, за да заслони ярката светлина на току-що изгрялата двойна луна. Беше майка му; с внезапно, рефлекторно движение той се изтърколи от леглото си, залитна към нея и сложи ръце на раменете й.
	— Майко… — рече.
	Тя вдигна към него бледото си лице, смекчено от лунната светлина.
	— Донал — нежно каза майка му и го прегърна. — Донал, ще простинеш.
	— Майко… — неясно повтори той. — Ако някога имаш нужда от мен… да се погрижа за теб…
	— О, момчето ми — отвърна тя и притисна твърдото му младежко тяло към себе си, — грижи се за себе си, момчето ми… момчето ми…


>	Наемник

	Донал изпъна рамене в тясното цивилно полуяке и огледа как му стои, отразено в огледалото на малката, като кутийка каюта. Огледалото му отвърна с изображението на почти напълно непознат човек — толкова го бяха променили трите къси седмици. Не че се различаваше кой знае колко, ала собствената му самооценка се бе променила. Така че не якето с испанска кройка, полепналата по кожата долна туника и тесните панталони, които изчезваха в също тъй черните, като останалия костюм ботуши, го караха да изглежда непознат в собствените си очи, а самото тяло вътре в дрехите.
	Съпоставката с мъжете от другите светове бе изменила гледната му точка. Техният относително нисък ръст го правеше висок, мекотата им го правеше корав, нетренираните им тела — уравновесен и уверен. Докато пътуваше от Дорсай към Алфа Центавър и бе заобиколен от други пасажери дорсаи, не бе забелязал постепенната промяна. Едва когато на огромния терминал на Нютън го заобиколи шумната многохилядна тълпа, той внезапно се усети. И сега, като се прехвърли на друг кораб и потегли към Дружествените, очаквайки първата си вечеря на борда на луксозен лайнер, където вероятно нямаше да има други хора от неговия свят. Донал се проучваше в огледалото и се почувства изневиделица възмъжал.
	Излезе от каютата, остави вратата да се заключи тихо след него и сви надясно по съвсем тесния коридор с метални стени и застоял въздух, миришещ на прах от килима под краката му. Тръгна мълчаливо към главния салон и през тежката херметична врата, която с присмукване се затвори след него, премина в коридора на следващата секция.
	Прекрачи в кръстовището с малкия напречен коридор, който водеше надясно и наляво към тоалетните на предната секция и почти налетя върху стройно високо момиче с дълга до глезените синя рокля със строга и консервативна кройка. То стоеше край водното фонтанче насред кръстовището и бързо се отдръпна от пътя му, като леко си пое въздух и отстъпи заднешком към женската тоалетна. За секунда двамата се изгледаха, колебаейки се.
	— Простете ми — рече Донал и направи две стъпки в предишната посока, но между тях и третата някакъв бърз импулс го накара да промени неочаквано решението си и той се върна назад.
	— Ако не възразявате… — каза.
	— О, извинете — и тя пак се дръпна заднешком от водното фонтанче. Той се наведе да пие; а когато вдигна глава от фонтанчето, отново я погледна право в лицето и осъзна какво го е накарало да се върне. Момичето беше изплашено; и онзи странен, тъмен океан от чувства, който се простираше зад неговата страннота, се бе раздвижил от привкуса на напълно осезаемия й страх.
	Сега я видя — ясно и внезапно — отблизо. Беше по-възрастна, отколкото си бе помислил отначало — поне на двайсет и нещо. В нея обаче имаше някаква ясноока незрелост — белег, че цялата й красота ще разцъфне по-късно, далеч по-късно, отколкото при някоя обикновена жена. Сега тя все още не беше красива, просто изглеждаше здрава. Косата й беше светлокафява, на границата на кестеновото, очите й — широко отворени и толкова яснозелени, че когато тя напълно почувства интереса във втренчения му поглед, изчезнаха всички други багри от съзнанието му. Носът й бе тесен и прав, устата — малко широка, брадичката — твърда, а цялото й лице бе така идеално балансирано — лявата страна с дясната — че наподобяваше изкуствеността на творбата на някой скулптор.
	— Да? — каза тя с леко конвулсивно поемане на въздух и той внезапно осъзна, че тя се е наежила заради него и безцеремонния начин, по който я изучава.
	Той се намръщи. Мислите му загалопираха пред ситуацията, така че когато заговори, несъзнателно беше в средата, а не в началото на разговора, който бе провел наум.
	— Разкажи ми за това — поиска Донал.
	— На теб? — отвърна тя. Ръката й се плъзна към гърлото й над високата яка на роклята. Сетне, преди да заговори отново, ръката й се отпусна и част от сковаността й сякаш изтече навън. — О — рече тя. — Разбирам.
	— Какво разбираш? — попита Донал малко остро, защото без да се усети бе възприел тона, с който през последните няколко години би се обърнал към някой младши кадет, ако го видеше, че се затруднява. — Ако искаш да ти помогна, ще трябва да ми кажеш какъв ти е проблемът.
	— Да ти кажа…? — тя отчаяно се огледа наоколо, сякаш очакваше всеки миг някой да ги намери. — Откъде да знам, че си такъв, за какъвто се представяш?

	* * *

	За пръв път Донал обузда конете на галопиращата си преценка на положението и като се върна малко назад, откри, че е възможно момичето да не е доразбрало нещичко.
	— Аз въобще не съм се представял за какъвто и да било — отговори той. — И всъщност… аз не съм такъв. Просто се случи да мина оттук и видях, че изглеждаш разтревожена за нещо. Предложих ти да ти помогна.
	— Да ми помогнеш? — очите й отново се разшириха, а лицето й изведнъж пребледня. — О, не… — промълви и се опита да мине покрай него. — Моля те, пусни ме да си ида. Моля те!
	Той обаче не отстъпваше.
	— Само преди секунда беше готова да приемеш помощ от някой като мен, стига той да може да представи доказателства за самоличността си — рече Донал. — Спокойно би могла да ми разкажеш и останалото.
	Това прекрати опитите й да се измъкне. Тя застина и се извърна към него.
	— Нищо не съм ти казвала.
	— Единствено — иронично каза Донал, — че чакаш някого тук. Не го познаваш по лице, но предполагаш, че ще е мъж. И че не си сигурна в истинските му намерения, но много се боиш да не го изтървеш — той долови острата нотка в гласа си и се насили да я притъпи. — А също и че си много изплашена и нямаш много опит в онова, което вършиш в момента. Чрез логиката може да се стигне и по-надалеч.
	Тя обаче вече се бе овладяла.
	— Ще се дръпнеш ли от пътя ми, за да ме оставиш да мина? — попита хладнокръвно.
	— Разглеждано логически, може да излезе, че си се забъркала в нещо незаконно — отвърна той.
	Последната дума я порази като удар и тя клюмна; сетне обърна лице към стената и се облегна на нея.
	— Какъв си ти? — сломено попита тя. — Да не са те пратили да ми поставиш клопка?
	— Казах ти — рече Донал с леко раздразнение. — Не съм нищо друго, освен един минувач, който си помисли, че би могъл да помогне.
	— О, не ти вярвам! — натърти тя, като извърна лице встрани. — Ако наистина си просто никой… ако никой не те е пратил… ще ме пуснеш да си ида. И забрави, че изобщо си ме срещал.
	— Това не е много разумно — заяви Донал. — Ти очевидно се нуждаеш от помощ, а аз съм в състояние да ти я дам. Аз съм професионален войник. Дорсай.
	— Ох — рече тя. Напрегнатостта й изчезна. Тя се поизправи и впи очи в неговите с поглед, в който му се стори, че забелязва известно презрение. — Един от ония.
	— Да — потвърди той, а сетне се начумери. — Какво искаш да кажеш с това „един от ония“?
	— Че разбирам — отговори тя. — Ти си наемник.
	— Аз предпочитам термина професионален войник — каза той, като на свой ред се наежи.
	— Важното е — продължи тя — че теб могат да те наемат.
	Той усети как става хладен и гневен. Кимна с глава към нея и отстъпи назад, правейки й път.
	— Грешката е моя — рече той и се обърна да си тръгне.
	— Не, чакай малко — помоли тя. — След като зная какъв си, няма никаква причина да не те използвам и аз.
	— Разбира се, че няма — потвърди Донал.
	Тя пъхна ръка в една цепка на тясната си рокля, извади малък и дебел лист от някаква нагъната материя с отпечатан на него текст и го пъхна в ръката му.
	— Погрижи се да го унищожиш — каза тя. — Ще ти платя… колкото е обикновената такса — очите й изведнъж се ококориха, като видя, че той разгъна онова, което държеше и започна да го чете. — Какво правиш? Кой ти каза да го четеш? Как смееш!
	Пресегна се да докопа листа, ала Донал разсеяно я отбутна с ръка. Погледът му бързо зашари по формуляра, който му бе дала, и този път се ококориха неговите очи — щом видя факсимилния портрет върху формуляра — той беше на самото момиче.
	— Анеа Марливана — прочете той. — Избраница на Култис.
	— Е, и какво като съм Избраница? — избухна тя. — Какво от туй?
	— Нищо друго — каза Донал, — освен дето очаквах в гените ти да има интелигентност.
	Тя зяпна.
	— Какво искаш да кажеш?
	— Нищо друго, освен че си една от най-лошите глупачки, с които съм имал злощастието да се сблъскам — и той пъхна листа в джоба си. — Аз ще се погрижа за него.
	— Ще се погрижиш? — лицето й пламна, а секунда по-късно се изкриви от ярост. — О, не ми харесваш! — викна тя. — Изобщо не ми харесваш!
	Той я погледна малко тъжно.
	— Ще започнеш — каза, — ако оцелееш достатъчно дълго — после се обърна и бутна вратата, през която бе дошъл само преди няколко минути.
	— Но чакай малко — втурна се гласът й след него. — Къде ще те видя, след като се отървеш от него? Колко трябва да платя…
	Той остави вратата, която се всмукна зад гърба му, да сложи точка на този неин въпрос… и на неговия отговор.

	* * *

	Върна се в каютата си, като пресече секцията, през която току-що бе минал. Щом се озова там и заключи вратата, прегледа малко по-внимателно документа, който тя му бе дала. Бе ни повече, ни по-малко петгодишен трудов договор — обществен договор за услугите й като компаньонка в антуража на Уилям — принц и председател на Съвета на същата тази тъй комерсиализирана планета Цета, която бе единственият обитаем свят, кръжащ около слънцето Тау Цета. Беше много либерален социален договор, тъй като не изискваше нищо повече от това тя да придружава Уилям, където той пожелае да отиде, и да му осигурява своето присъствие — в такива обществени и приемливо социални функции, които той би могъл да поиска от нея. Донал се изненада не толкова от либерализма на договора — една Избраница на Култис едва ли би се договорила да изпълнява каквито и да е освен най-деликатните морални и етични задължения — колкото от факта, че тя бе поискала от него да го унищожи.
	Дори само това, че бе откраднала договора от своя работодател, бе достатъчно лошо. Нарушаването на клаузите му обаче бе безкрайно по-лошо и изискваше пълно възмездяване, а унищожаването на договорния документ се наказваше със смърт навсякъде, където имаше каквото и да било правителство. Туй момиче, помисли си Донал, трябва да е лудо.
	Обаче — и точно тук се намесваше тънкият пръст на иронията — бидейки Избраница на Култис, тя просто не би могла да бъде луда, също както една маймуна не може да бъде слон. Точно обратното, в качеството си на краен продукт от многобройни най-внимателно подбирани предци на тази планета, където внимателният генетичен подбор и чудесиите на психологическите техники бяха нещо обичайно, тя би следвало да бъде със съвършено здрав разум. Вярно, че при първата им среща не бе впечатлила Донал с притежаването на нещо кой знай колко изключително, освен на самоубийствената й глупост. Това обаче беше въпрос, за който човек трябваше да погледне в архивите. А архивните документи щяха да потвърдят, че ако в цялата работа има нещо ненормално, то е самата ситуация, а не момичето, озовало се в нея.
	Донал замислено прокара пръст по договора. Когато Анеа толкова настоятелно поиска от него да го унищожи, очевидно не бе имала никаква представа какво всъщност иска. Листът, който той държеше, и дори самите думи и подписи на него бяха съставни части на една-едничка гигантска молекула, която сама по себе си беше съвършено неунищожаема и не можеше да бъде променена или подправена по никакъв начин освен с цената на пълното й унищожение. Що се отнася пък до унищожаването й. Донал беше съвършено сигурен, че на борда на този кораб няма нищо, което по някакъв начин би могло да изгори, нареже, разтвори или изтрие договора. И самото му притежаване от всеки друг освен от Уилям, неговия законен собственик, бе все едно да държиш в ръцете собствената си присъда.

	* * *

	Мек звън на камбанка раздвижи въздуха в каютата му, обявявайки сервирането на ястие в главната зала. После камбанката иззвънтя още два пъти в знак, че това е третото от четирите хранения, разпределени през корабния „ден“. С договора в ръка Донал се полуизвърна към малкия отвор на процепа за отпадъци, който водеше надолу към главната пещ. Разбира се, пещта не бе в състояние да унищожи договора, но бе напълно възможно той да остане да лежи незабелязан там, докато корабът достигне назначението си и пасажерите му се разпръснат. След това Уилям трудно би могъл да открие дори и как той е попаднал в пещта. Донал поклати глава и пак пъхна договора в джоба си. Мотивите за тази му постъпка не бяха напълно ясни и за него самия. Изглежда пак се проявява тази моя странност, помисли той. Освен това си каза, че това изглежда доста мърляв начин да се справи с положението, в което момичето го беше натикало. За Донал бе много характерно вече да е забравил, че участието му в цялата тази ситуация е изцяло негово дело.
	Той разглади с длани късото си яке, излезе от каютата и тръгна по дългия коридор през различните секции към главната зала. За момент лекото скупчване на вероятно тръгналите да вечерят пасажери пред тесния вход на залата го забави; и в този момент, като погледна над главите на хората отпред, Донал зърна дългата капитанска маса в другия край на залата и момичето. Анеа Марливана сред насядалите около нея.
	Останалите й сътрапезници бяха един поразително красив млад офицер с армейски пагони — по вида му си личеше, че е фрайландец, и един доста небрежно облечен едър младеж, почти толкова едър, колкото фрайландецът, но с точно обратния на неговия военен вид; всъщност младежът се бе разпльоснал в платформата си сякаш бе пиян. И един спокоен, приятен на вид мъж в началото на средната възраст със стоманеносива коса. Петият човек на масата съвсем очевидно беше дорсай — масивен, възрастен мъж с униформата на фрайландски маршал. Видът на последния сътрапезник подтикна Донал към внезапна постъпка. Той рязко се промъкна през малкия възел хора, задръстили входа, и открито закрачи през залата към почетната маса. После протегна юмрука си към дорсайския маршал.
	— Как сте, сър? — запита той. — Трябваше да ви се обадя, преди корабът да излети, но нямах време. Имам писмо за вас от моя баща, Ийчан Кан Грейм. Аз съм вторият му син, Донал.
	Сините дорсайски очи, студени като речна вода, се повдигнаха изпод гъстите сиви вежди, за да го огледат. За част от секундата положението се колебаеше на везните на дорсайската гордост, като любопитството на възрастния човек уравновесяваше явното нахалство на Доналовата претенция за познанство. Сетне маршалът пое юмрука на Донал в якия си хват.
	— Значи си е спомнил за Хендрик Галт, а? — усмихна се маршалът. — От години не съм получавал вест от Ийчан.
	Донал усети как по гърба му премина лека студена тръпка на възбуда. От всички хора бе избрал да блъфира познанство с един от най-преуспелите дорсайски воини по онова време. Хендрик Галт, Първи маршал на Фрайланд.
	— Той ви изпраща поздрави, сър — каза Донал, — и… но вероятно мога да ви донеса писмото след вечеря и сам да го прочетете.
	— За всеки случай — каза маршалът, — да знаеш, че аз съм в деветнайсета кабина.
	Донал продължаваше да стои прав. Статуквото едва ли можеше да се удължи още. Но помощта дойде — както Донал вътрешно бе очаквал да се случи — от по-далечния край на масата.
	— Хендрик — каза сивокосият мъж с мек и приятен глас, — може би на твоя млад приятел ще му се понрави да похапне с нас, преди да го отведеш в каютата си?
	— За мене ще е чест — каза Донал с недодялана прибързаност, придърпа свободната платформа пред себе си и седна връз нея, като същевременно кимна вежливо на останалата част от компанията. Очите на момичето му отвърнаха от оттатъшния край на масата. Бяха твърди и спокойни като вградени в скала диаманти.


>	Наемник II

	— Анеа Марливана — каза Хендрик Галт, представяйки на Донал насядалите край масата. — И джентълменът, който има удоволствието да те покани — Уилям от Цета, принц и председател на Съвета.
	— За мен е голяма чест — промълви Донал, като наклони глава към тях.
	— … Това е армейски комендант, моят помощник… Хю Килиън…
	Донал и комендантът фрайландец си кимнаха един на друг.
	— … И АрДел Монтор от Нютън — отпуснатият младеж, който се бе разпльоснал на платформата си, повдигна небрежно ръка и с полупиянско помахване показа, че е възприел запознанството. Очите му — толкова тъмни, че изглеждаха почти черни под светлите вежди, напълно в тон с доста гъстата руса коса — се проясниха за една твърде обезпокоителна част от секундата, за да се втренчат остро в Донал, а сетне отново помръкнаха безразлично. — АрДел — рече Хендрик Галт без никаква отсянка на насмешка, — постави нов рекорд на състезателните изпити на Нютън. Специалността му е социална динамика.
	— Вярно бе — измърмори нютънианецът с нещо средно между изсумтяване и подсмиване. — Вярно, че тъй беше. Беше, наистина — той надигна тежкия бокал от масата пред него и зарови нос в светлозлатистото му съдържание.
	— АрДел… — каза сивокосият Уилям с мек укор. АрДел вдигна побледнялото си от алкохола лице, вгледа се в по-възрастния мъж, изсумтя присмехулно втори път и пак надигна бокала към устните си.
	— Зачислен ли си някъде в момента. Грейм? — запита фрайладецът, като се обърна към Донал.
	— Имам пробен договор с Дружествените — отвърна Донал. — Помислих си, че когато отида там, ще мога да избирам между сектите и ще мога да огледам възможностите за действие.
	— Много дорсайско от твоя страна — каза Уилям, като се усмихна от мястото си до Анса на оттатъшния край на масата. — Винаги готов за битка.
	— Прекалено ме ласкаете, сър — заяви Донал. — Просто производството на бойното поле става по-бързо, отколкото в някой гарнизон при обичайни условия.
	— Прекалено си скромен — отбеляза Уилям.
	— Да, наистина — изведнъж се намеси Анеа. — Твърде, твърде скромен.
	Уилям се извърна да погледне насмешливо момичето.
	— Хайде, Анеа — рече. — Не позволявай на твоето екзотическо презрение към насилието да предизвика съвсем неоправдано презрение към този фин младеж. Сигурен съм, че Хендрик и Хю ще се съгласят с него.
	— О, ще се съгласят… разбира се — потвърди Анеа, като хвърли бърз поглед към другите двама. — Разбира се, че ще се съгласят!
	— Е — засмя се Уилям, — ние, разбира се, трябва да сме снизходителни към една Избраница. Колкото до мен, трябва да си призная, че съм достатъчно мъжкар и достатъчно старомоден, за да ми харесва самата мисъл за действие. Аз… А, ето и храната.
	Пълни чинии със супа се надигнаха над повърхността на масата пред всички освен пред Донал.
	— По-добре да си поръчаш още сега — посъветва го Уилям. И докато Донал натискаше комуникаторния клавиш пред себе си и се занимаваше с поръчката, останалите взеха лъжиците и започнаха да ядат.
	— … Бащата на Донал ти е бил съученик, нали, Хендрик? — поинтересува се Уилям, когато сервираха рибата.
	— Просто близък приятел — сухо отвърна маршалът.
	— А-а-а — проточи Уилям, като деликатно вдигна с вилицата си парче от деликатното бяло месо. — Завиждам ви на вас дорсаите за тия работи. Вашите професии ви позволяват приятелски и емоционални връзки, които не са свързани с работата ви. В областта на търговията — и той направи широк жест с тънката си бронзова ръка, — едно измислено съгласие за общо приятелство просто ще замъгли по-дълбоките чувства.
	— Може би точно с това трябва да започне един мъж — отговори маршалът. — Не всички дорсай са войници, принце, и не всички цетани са предприемачи.
	— Това ми е ясно — каза Уилям. Очите му се впиха в Донал. — А ти, Донал, какво ще кажеш? Дали си само прост наемен войник или смяташ, че те затрудняват и други желания?

	* * *

	Въпросът бе колкото рязък, толкова и лукав. Донал реши, че изобретателността, съчетана с продажничество, е може би най-подходящият отговор.
	— Естествено, бих искал да стана прочут… — отвърна той и се подхили малко самонадеяно, — и богат.
	С крайчеца на окото си долови намек за буреносен облак над веждите на Галт. Сега обаче не можеше да обръща внимание на това. Налагаше му се да изпържи друго рибе. Надяваше се, че по-късно ще има възможност да заличи презрението на маршала към него. Засега трябваше да се покаже достатъчно самовлюбен, за да възбуди интереса на Уилям.
	— Много интересно — подкупващо любезно рече Уилям. — И как възнамеряваш да постигнеш тия любезни човеку неща?
	— Надявах се — продължи Донал, — че като се помотая между другите светове, може би ще понауча нещо от тях — нещо, дето да мога да го използвам в мой интерес, също както правят всички останали.
	— Боже Господи, това ли е всичко? — запита фрайландецът и така се разсмя, че накара всички останали край масата да се присъединят към смеха му.
	Уилям обаче не се засмя — въпреки че Анеа добави собственото се звънко веселие към смеха на коменданта и сумтящото подхилване на АрДел.
	— Няма защо да бъдеш невежлив, Хю — подметна той. — На мен настройката на Донал ми харесва. Аз самият някога — когато бях млад — имах същите идеи за себе си — и той добряшки се усмихна на Донал. — Трябва да дойдеш да поговориш и с мен — предложи, — след като си поприказвате с Хендрик. Харесвам амбициозните млади мъже.
	АрДел отново изсумтя насмешливо. Уилям се извърна и тъжно го изгледа.
	— Би било добре да се опиташ да похапнеш, АрДел — каза той. — След горе-долу четири часа ще правим фазовия преход и ако нямаш нещо по-солидно в стомаха си…
	— Моят стомах ли? — пияно запита младежът. — И какво ако стомахът ми постигне вселенски измерения дефазиран? Какво от туй ако аз самият постигна вселенски измерения и се окажа навсякъде, и никога не се върна вече към точковото си състояние? — той се ухили на Уилям. — Какво прахосване на добрата храна.
	Анеа бе пребледняла като болник.
	— Ако ме извините — промълви тя и бързо се надигна от платформата си.
	— Ни най-малко не те укорявам! — остро каза Уилям. — АрДел, това беше проява на изключително лош вкус. Хю, придружи Анеа до нейната кабина.
	— Не го искам! — избухна Анеа. — И той е същият като всички вас…
	Фрайландецът обаче вече бе скочил на крака и се бе запътил край масата, за да подхване ръката й. В спретнатата си униформа той изглеждаше досущ като слязъл от рекламен постер за набор на волнонаемници. Тя се дръпна от него, обърна се и излезе неуверено от салона, следвана по петите от Хю. Двамата минаха през вратата в коридора и преди да се скрият от очите му, току преди да завият, Донал видя как тя се обърна към високия войник и се наклони към подкрепящото я рамо.
	Уилям продължаваше да реди премерени и язвителни неодобрителни слова на АрДел, който изобщо не му отвръщаше, а черните му неподвижни очи го мереха пияно и неотклонно. През останалата част от вечерята разговорът се прехвърли към военните дела и по-специално към специфичните бойни стратегии, в който драматичен трилог — защото АрДел преднамерено не се включи — Донал успя донякъде да си възвърне част от уважението, което по-раншната му забележка за славата и богатството му бе отнела в очите на маршала.
	— … И, Донал, не забравяй — рече Уилям, когато след вечерята се разделиха в коридора извън салона. — След като приключиш с Хендрик, ела да се видим. Ще се радвам да ти помогна, ако мога — и като се усмихна и кимна с глава, му обърна гръб.

	* * *

	Донал и Галт тръгнаха по коридора, който бе тъй тесен, че ги принуди да вървят един след друг. Следвайки широките рамене на възрастния мъж, Донал с изненада го чу да пита:
	— Е, какво мислиш за тях?
	— Сър? — запита Донал. После се заколеба и си избра най-безопасната според него тема. — Момичето малко ме изненада.
	— Анеа ли? — попита Галт, като спря пред една врата, означена с номер деветнадесет.
	— Мислех си, че една Избраница на Култис би следвало да… — Донал млъкна, явно поради липса на думи, — да… да се контролира по-добре.
	— Тя е много здрава, много нормална, много интелигентна… но това са само заложби — рязко и почти грубо отвърна маршалът. — Ти какво очакваше?
	Блъсна навътре вратата, мина пред Донал и бързо я затвори зад него. Когато се извърна, в гласа му се прокраднаха по-твърди, по-официални нотки.
	— Я ми кажи сега — остро започна той, — каква е цялата тая история с писмото?
	Донал си пое дълбоко въздух. По време на вечерята здравата се бе потрудил да разгадае характера на Галт… и сега с честния си отговор заложи всичко на онова, което бе решил, че е съзрял у другия.
	— Няма никакво писмо, сър — рече. — Доколкото зная, баща ми никога не се е срещал с вас.
	— Това и аз си го помислих — отговори Галт. — Добре де, тогава за какво става дума? — прекоси към бюрото в другия ъгъл на стаята, взе нещо от едно чекмедже и когато се обърна, Донал с изумление видя, че тъпче с тютюн антична лула.
	— Тази Анеа, сър — начена Донал. — Никога не съм виждал такава глупачка — и разказа надълго и нашироко за случилото се в коридора. Галт бе приседнал на ръба на бюрото със запалената лула в устата и пуфкаше малки облачета бял дим. Вентилационната система ги засмукваше още в мига, в който се появяваха.
	— Ясно — заяви той, когато Донал приключи. — Склонен съм да се съглася с теб. Глупачка е. А ти самият що за безумен идиот си мислиш, че си?
	— Аз ли, сър? — искрено се изуми Донал.
	— Теб имам предвид, момче — рече Гал, като извади лулата от устата си. — Ей те тук — все още пресен-пресен от училището и вече си си напъхал гагата в едно такова положение, дето управниците на цяла планета се биха поколебали, — и той с явно удивление се втренчи в Донал. — Какво си мислиш — не, какво смяташ… дявол го взел, момче, какво _планираш_ да измъкнеш оттук?
	— Ами нищо — каза Донал. — Просто ми се прииска да изгладя една странна и вероятно опасна ситуация колкото е възможно по-безболезнено. Признавам, че нямах никаква идея за участието на Уилям в цялата история — а той очевидно е абсолютен дявол.
	Лулата изведнъж затрака във внезапно отпусналите се челюсти на Галт и той трябваше бързичко да я докопа с якото си ръчище, за да й попречи да падне. Извади я от устата си и шашардисано се ококори в Донал.
	— Кой ти каза това? — попита заповеднически.
	— Никой — отвърна Донал. — Не е ли очевидно?
	Галт остави лулата на масата и се изправи.
	— За деветдесет и девет процента от цивилизования свят — НЕ! — озъби се той. — А за теб защо да е очевидно?
	— Ами за всеки човек — започна Донал, — положително може да се съди по характера му и по действията на хората, с които той се заобикаля. А антуражът на този Уилям е все от развалени и провалени хора.
	Маршалът се вцепени.
	— Мен ли имаш предвид? — изръмжа той.
	— Не, естествено — отговори Донал. — В края на краищата… вие сте дорсай — Галт поомекна. Усмихна се малко кисело и като взе пак лулата си, я напълни и запали.
	— Вярата ти в общия ни произход е… ъ-ъ, доста освежаваща — подхвърли. — Продължавай. И благодарение на това доказателство, ти разчете характера на Уилям, така ли?
	— О, не беше само туй — рече Донал. — Само си помислете, че една Избраница на Култис се оказва скарана с него. А в една Избраница добрите инстинкти са вродени. Освен това, той изглежда почти плашещо интелигентен човек, след като може да се налага на личности като Анеа и онзи приятел от Нютън, Монтор, който самият пък трябва да е с твърде висококачествен ум, за да се класира по такъв начин на тия негови тестове.
	— И човек, който е толкоз интелигентен, трябва да е дявол? — сухо запита Галт.
	— Нищо подобно — търпеливо заобяснява Донал. — Само че след като има такива интелектуални способности, човек трябва да показва пропорционално по-засилена склонност към доброто или злото, отколкото по-обикновените хора. Ако злото го влече, той би могъл да го прикрива у себе си — може дори да маскира ефекта му върху хората, с които се е обградил. Само че няма как да предизвика ония отблясъци на доброта, които нормално биха отразявали неговите подчинени и довереници — и които, ако той наистина беше добър, не би имал никакви причини да се опитва да укрие. И тази липса е достатъчна, за да можеш да го разгадаеш.
	Галт извади лулата от устата си и свирна тихо и продължително. Беше впил очи в Донал.
	— Да не би случайно да са те отгледали на някоя от Екзотиките? — запита.
	— Не, сър — отговори Донал. — Баба ми по бащина линия, обаче е била от Мара. И майката на майка ми също е била от Мара.
	— Тая… — Галт замлъкна и замислено започна да тъпче огнището на лулата си — тя бе угаснала — с дебелия си показалец, — тая работа с разчитането на характера дали си я взел от майка си или от баба си… или си е твое собствено хрумване?
	— Защо, мисля, че трябва да съм я взел отнякъде — отвърна Донал, — но иначе положително има смисъл. Всеки би стигнал до нея, ако помисли няколко минути.
	— Вероятно повечето от нас изобщо не мислят — рече Галт все тъй сухо. — Седни. Донал. И аз ще поседна.

	* * *

	Настаниха се на две кресла един срещу друг. Галт остави лулата настрани.
	— Сега ме чуй — рече с нисък и сериозен глас. — Ти си един от най-странните млади чешити, които съм виждал. Просто не зная какво да те правя. Ако ми беше син, щях да те тикна в карантинното и да те пратя у дома за още десет години обучение, преди да те пусна между звездите… А бе, я стига! — самопрекъсна се Галт рязко и като видя, че Донал си отваря устата, вдигна ръка към него. — Знам, че сега си мъж и никой не може да те прати където и да било против твоята воля. Само че онуй, дето днес ме порази у теб, е, че имаш може би едно на хиляда шанс да станеш нещо забележително и деветстотин деветдесет и девет възможности тихичко да те отстранят от пътя, преди тази година да свърши. Слушай, момче, какво знаеш за световете извън Дорсай?
	— Ами-и — започна Донал, — има четиринайсет планетни правителства, като не се броят анархистичните системи на Света на Данин и Коби…
	— Правителства, задния ми ешелон! — грубо го прекъсна Галт. — Забрави тия граждански уроци! Правителствата в тоя наш двайсет и четвърти век са просто машинария. Важни са хората, които ги контролират. Проджект Блейн на Венера, Свен Холман на Земята. Старшият Брайт на Хармония, същата оная планета, към която сме се запътили… и Сайона Спойката на Култис по отношение на Екзотиките.
	— Генерал Камал… — започна Донал.
	— … е едно нищо! — засече го Галт. — Как може курфюрстът на Дорсай да представлява нещо, когато всеки дребен кантон със зъби и нокти се е вкопчил в своята независимост? Не, аз ти говоря за хората, които дърпат конците между звездите. Тия, дето ги споменах, и останалите — той дълбоко си пое дъх. — Я ми кажи, как мислиш, къде е нашият търговски принц и председател на Съвета на Цета спрямо ония, които изредих?
	— Искате да кажете, че им е равен?
	— Най-малкото — рече Галт. — Най-малкото. Не се подвеждай от факта, че го виждаш да пътува така — на търговски кораб, само с момичето и с Монтор. Напълно е възможно той да притежава кораба, екипажа, офицерите… и половината пасажери.
	— А вас и коменданта? — запита Донал може би малко по-грубо, отколкото бе необходимо. Чертите на Галт сякаш се вкоравиха; сетне той се отпусна.
	— Справедлив въпрос — изръмжа маршалът. — Аз се опитвам да те накарам да поставиш под съмнение повечето от нещата, които си приемал на доверие. Предполагам, че е естествено да включиш и мен самия. Не — за да отговоря на въпроса ти — аз съм Първи маршал на Фрайланд, все още съм дорсай, чиито професионални умения се дават под наем, но нищо повече. Току-що наехме пет леки дивизии за Първа дисидентска църква на Хармония и сега Пътувам, за да видя дали действат според договора. Това си е сложна сделка — както всички подобни — и включва партида договорни кредити, принадлежащи на Цета. Затова тук е и Уилям.
	— А комендантът? — настоя Донал.
	— Какво комендантът? — отвърна Галт. — Той е фрайландец, професионалист и то добър. Като стигнем на Хармония, ще поеме, показно за кратко една от трите полеви армии.
	— Отдавна ли е с вас?
	— О, около две стандартни години — каза Галт.
	— И в професионално отношение е добър?
	— Адски добър — рече Галт. — Как мислиш, защо е мой помощник? Впрочем за какво намекваш?
	— Имам едно съмнение и едно подозрение — рече Донал. — Само че още не съм подготвен да изразя гласно нито едното, нито другото.
	Галт се разсмя.
	— Задръж това маранско подушване на характерите за цивилките — каза. — Ще почнеш да виждаш змия под всеки храст. Повярвай, Хю е добър, честен войник — може би малко месест — и толкоз.
	— Едва ли мога да споря с вас — промърмори Донал, като отстъпи грациозно настрани. — Не се ли канехте да кажете нещо за Уилям, когато ви прекъснах?
	— О, да — отговори Галт и се намръщи. — Цялата работа е… ще ти я кажа кратко и ясно. Момичето не ти влиза в работата, а Уилям е смъртоносно лекарство. Остави ги на мира и двамата. А ако аз мога да ти бъда полезен за този вид пост, който искаш да имаш…
	— Много ви благодаря — рече Донал, — само че вярвам, че Уилям ще ми предложи нещичко.
	Галт примигна и се облещи.
	— На дявола в цевта! — взриви се той след половин секунда. — Това пък откъде ти хрумна?
	Донал се усмихна малко тъжно.
	— Още едно от подозренията ми — каза. — Несъмнено на основата на онова, което нарекохте маранско надушване на характера — и стана на крака. — Оценявам това, че се опитахте да ме предупредите, сър — Донал протегна юмрука си. — Дали бих могъл някога пак да поговоря с вас?
	Галт също стана и механично пое предложения му юмрук.
	— Винаги — отвърна. — Проклет да съм, ако те разбирам.
	Донал се взря в него, поразен от внезапно хрумналата му мисъл.
	— Кажете ми, сър — помоли той. — Дали бихте преценили, че аз съм… странен?
	— Странен ли? — Галт почти избухна при тази дума. — Странен не, ами… — и въображението му го изостави. — Защо питаш?
	— Просто се зачудих — каза Донал. — Толкова често са ме наричали тъй. Може и да са били прави.
	Издърпа юмрука си от захвата на маршала и на тази нотка се сбогува.


>	Наемник III

	Като се върна в коридора, водещ към носа на кораба, Донал си позволи да се замисли — донякъде натъжен — за този негов зъл дух, който по такъв странен начин го отличаваше от другите хора. Беше си въобразил, че го е оставил зад гърба си заедно с кадетската униформа. Вместо това тази сукуба* изглежда продължаваше да пътува с Донал, яхнала раменете му. Винаги бе било така. Онова, което за Донал бе тъй ясно, просто и недвусмислено, винаги бе поразявало другите като притулено, заплетено и неясно. Той винаги бе като странник, минаващ през малко градче, чиито жители имат различни подходи и го гледат с пълно неразбиране, граничещо направо с подозрителност. Езикът им се препъваше още на входните стъпала на неговите мотиви и не бе в състояние да влезе в самотното имение на ума му. Те казваха „враг“ и „приятел“, казваха „силен“ и „слаб“, „тях“ и „нас“. Изграждаха хиляди произволни класификации и разграничения, които той не бе в състояние да проумее, убеден, че всички хора са само хора — и че между тях няма какво толкова да се избира. Освен когато човек си има работа с тях като с индивиди, един по един: тогава трябва винаги да помни, че се налага да е търпелив. И ако се справя добре, тогава и по-големите, груповите неща се получаваха както трябва.
	[* Сукуби — зъб женски дух, специализирал се в съвъкупление със спящи мъже. — Бел.прев.]
	Като сви отново към входа на салона. Донал откри — както почти бе очаквал — младия нютънианец АрДел Монтор, полуизлегнал се в платформа на единия край на бара, появил се в мига, в който масите за вечеря се бяха скрили в стените. Две други малобройни попийващи групички допълваха числото на посетителите на салона — но никой от тях нямаше вземане-даване с Монтор. Донал тръгна право към него и Монтор, без да се помръдне, изви тъмните си очи, за да проследи наближаването му.
	— Мога ли да се присъединя? — запита Донал.
	— Поласкан съм — отвърна другият — не толкова с надебелен език, колкото бавно заради изпитото вътре в него. — Мислех си, че може да ми е приятно да поговорим — пръстите му пропълзяха по клавишите на менюто до него. — Пиене?
	— Дорсайско уиски — каза Донал. Монтор натисна. След секунда едно малко прозрачно бокалче, пълно до ръба, се издигна на плоча. Донал го взе и предпазливо отпи. Пиенето в онази нощ, когато бе отбелязал изкласяването си, му бе изяснило начина, но който му влияеше алкохолът: той бе решил насаме със себе си, че повече никога няма да се напива. И за Донал беше много характерно, че вече никога не го стори. Като вдигна поглед от чашата, установи, че нютъннанецът се е втренчил в него с неестествено ясни, отчаяни и проникващи очи.
	— Ти си по-млад от мен — заяви АрДел. — Макар и да не ми личат годините. На колко мислиш, че съм?
	Донал любопитно го огледа. Въпреки бръчиците от умора и разгул, лицето на Монтор имаше онзи недозрял вид на късното юношество — нещо, за което доста допринасяха гривата от несресана коса и отпуснатият маниер, по който се бе проснал на платформата си.
	— Четвърт стандартен век — предположи Донал.
	— Трийсет и три години абсолютна възраст — рече АрДел. — Докато стана на двайсет и девет, бях ученик, монах. Мислиш ли, че пия прекалено много?
	— Мисля, че за това просто не може да се спори — отвърна Донал.
	— Съгласен съм — каза АрДел с едно от внезапните му изпръхтявания в смях. — Съгласен съм с теб. За това просто не може да се спори — едно от малкото неща в тая изоставена от Бога Вселена, за което не може да се спори. Само че аз не за това се надявах да си поговорим.
	— А за какво? — Донал пак опита уискито.
	— За смелостта — отвърна АрДел, като го гледаше с празни, проникващи очи. — Имаш ли кураж?
	— За един войник това си е необходимост — рече Донал. — Защо питаш?
	— И нямаш съмнения? Никакви съмнения? — АрДел разклати златистото питие в бокала си и отпи една глътка. — Никакви скрити опасения, че когато мигът настане, краката ти ще омекнат, сърцето ти ще се раздумка и те ще се обърнеш и ще избягаш?
	— Разбира се, че няма да се обърна и да избягам — каза Донал. — В края на краищата, аз съм дорсай. А как ще се почувствам… — мога да кажа само, че никога не съм се чувствал по начина, който ми описа. А дори и да се бях…

	* * *

	Над главите им се разнесе сладкото издрънкване на камбанката и прекъсна разговора им.
	— Фазов преход след един стандартен час и двадесет минути — обяви нечий глас. — Фазов преход след един стандартен час и двадесет минути. Съветваме пасажерите да вземат лекарството си сега и за тяхно най-голямо удобство да извършат прехода, докато спят.
	— Ти глътна ли вече таблетката? — запита АрДел.
	— Още не — отговори Донал.
	— Но ще то направиш?
	— Разбира се — и Донал го изгледа с интерес. — Защо не?
	— Не ти ли се струва, че вземането на лекарство, за да се избегнат неудобствата на фазовия преход, е проява на страхливост? — попита АрДел. — Не е ли тъй?
	— Това е глупаво — заяви Донал. — Все едно да кажеш, че е проява на страхливост да носиш дрехи, за да ти е топло, или да ядеш, за да не гладуваш. Едното е въпрос на удобство, другото е въпрос на… — той се замисли за секунда, — … на дълг.
	— Значи за теб смелостта е всъщност изпълняване на дълга?
	— Въпреки онова, което лично ти би могъл да желаеш. Така е — рече Донал.
	— Да — замислено отрони АрДел. — Да — постави празната си чаша на бара и натисна за доливане. — А аз си мислех, че ти имаш кураж — продължи той отнесено, наблюдавайки как чашата потъва, пълни се и започва отново да се издига нагоре.
	— Аз съм дорсай — изтъкна Донал.
	— О, спести ми прелестите на внимателния подбор! — остро каза АрДел и пое вече напълнената си чаша. Когато се извърна назад, Донал видя, че лицето му е измъчено. — Смелостта е нещо повече. Ако е била единствено в гените ти… и той внезапно замлъкна, а сетне се наклони към Донал. — Чуй ме — почти прошепна, — аз съм един страхливец.
	— Сигурен ли си — спокойно запита Донал. — Откъде знаеш?
	— От страх чак ми се повдига — прошепна АрДел. — Страх ме е до смърт от Вселената. Какво знаеш ти за математическия апарат на социодинамиката?
	— Това не беше ли математическа система за предвиждания? — каза Донал. — Моето образование е в съвсем друга посока.
	— Не, не! — почти ядно възрази АрДел. — Имам предвид статистическото обработване при социалния анализ и екстраполирането в посока на увеличаване на населението и напредъка — и той още повече снижи глас: — Стига се до паралел със статистическите данни на случайния избор.
	— Съжалявам — рече Донал. — На мен това нищо не ми говори.
	АрДел изведнъж сграбчи ръката на Донал с изненадващо силна длан.
	— Не разбираш ли? — промълви. — Случайният избор включва всяка възможност — в това число и разпада. И той трябва да дойде, защото вероятността съществува. Щом числата в социалната статистика набъбнат, нараства също и възможността за това. Най-накрая и то ще се случи. Трябва да се самоунищожим. Няма друга алтернатива. И всичко туй само защото Вселената е прекалено широка дреха за нас. Оставя ни място да растем прекалено много, прекалено бързо. Ще достигнем някаква статистически критична маса… и тогава — той щракна с пръсти, — край!
	— Е, това е проблем на бъдещето — отсече Донал. Но тъй като не можеше да не отреагира на начина, по който се чувстваше другият, после добави по-меко: — Защо се безпокоиш толкова?
	— Как защо, не виждаш ли? — запита АрДел. — Ако всичко това ще свърши — просто ей тъй — сякаш никога не го е имало, тогава какъв смисъл е имало от него? С какво ще се отчетем за нашето съществувание? Нямам предвид нещата, които строим — те се разпадат достатъчно бързо. Нито пък знанието. То е просто преписване от една отворена книга на собствения ни език. Имам предвид ония неща, които първоначално не са били нужни на Вселената и които ние сме внесли в нея. Неща като Любов, доброта… и смелост.
	— Ако изпитваш такива чувства — рече Донал, като внимателно освободи ръката си от захвата на другия, — защо пиеш така?
	— Защото наистина съм страхливец — отвърна АрДел. — През цялото време усещам навън онази неопитност, която е Вселената. Пиенето ми помага да я изключа — да изключа ужасната истина за онова, което тя може да ни стори. Ей затова пия. За да се сдобия със смелост, ми е нужна бутилка, нужно ми е да правя разни дреболии, като например да мина през фазовия преход без медикамент.
	— Хайде сега — подметна Донал, като почти се изкуши да се усмихне. — От туй пък каква полза ще имаш.
	— Това ще означава да се изправя срещу нея, па макар и за нещо дребно — и АрДел впи в него тъмните си умоляващи очи. — Все едно да й кажа за един кратък миг: „Хайде, накъсай ме на най-дребните ивички, които можеш, размажи ме по най-широките си граници. Аз мога да издържа.“
	Донал поклати глава.
	— Ти не разбираш — АрДел се отпусна назад в платформата си. — Ако бях в състояние да работя, алкохолът нямаше да ми е нужен. Само че тия дни не мога да се добера до работата си. С теб не е тъй. Ти имаш работа за вършене: и имаш смелост — истинска смелост. Мислех си, че може би ще успея… както и да е, няма значение. Във всеки случай, смелостта не би следвало да може да се препредава.
	— На Хармония ли отиваш? — запита Донал.
	— Където моят принц отиде, тъдява ходя и аз — изрецитира АрДел и отново изсумтя насмешливо. — Някой път трябва да прочетеш договора ми — и се обърна към бара — Още едно уиски?
	— Не — рече Донал и се изправи на крака. — Ако ме извиниш…
	— Пак ще се срещнем — промърмори АрДел, докато набираше поръчката за нова напитка. — Трябва да те видя.
	— Да — отговори Донал. — До нова среща.
	— До нова среща — АрДел взе прясно напълнената си чаша от бара. Камбанката над главите им отново прозвуча и гласът напомни, че до момента на прехода остават само седемдесет и няколко минути. Донал излезе.

	* * *

	Половин час по-късно, след като се бе върнал в собствената си каюта, за да прочете и да проучи договора на Анеа още веднъж, Донал натисна бутона до вратата на кабината на Уилям, принц и председател на Съвета на Цета. И зачака.
	— Да? — запита гласът на Уилям над главата му.
	— Донал Грейм, сър — рече Донал. — Ако не сте зает…
	— О, разбира се… Донал. Влез! — вратата пред него се отвори и Донал влезе вътре.
	Уилям седеше на една обикновена платформа пред малко бюро, на което имаше купчина документи и малък секретар. Единствената лампа светеше точно над главата и бюрото му, като посребряваше сивата му коса. Донал се поколеба, като чу вратата да изщраква зад гърба му.
	— Настани се някъде — рече Уилям, без да вдигне глава от бумагите си. Пръстите му затанцуваха над клавишите на компютърния му секретар. — Имам да свърша някои работи.
	Донал огледа полумрака извън петното светлина, откри една платформа с подлакътници и седна. Уилям продължи още няколко минути, като прехвърляше документите и правеше бележки на секретаря.
	След малко отбутна оставащите листове настрани и освободен, писалищният плот отплава заедно с товара си към по-далечната стена. Единствената висяща лампа угасна и общото осветление заля кабината.
	Донал примигна от внезапната светлина. Уилям се усмихна.
	— И сега — рече, — от какво естество е работата ти с мен?
	Донал примигна, облещи се и пак примигна.
	— Сър? — запита.
	— Мисля, че можем да си спестим прахосването на време, като не се преструваме — каза Уилям с все тъй благоразполагащия си глас. — Ти ни се натрапи на масата, защото искаше да видиш някого край нея. Едва ли е маршалът — с твоите дорсайски маниери щеше да намериш по-добър начин да го сториш. Положително не е Хю и е съвършено невероятно да става дума за АрДел. Значи остава Анеа: тя е достатъчно хубава и двамата сте достатъчно млади, за да направите нещо толкова глупаво… макар при тези обстоятелства да си мисля, че и това не е — Уилям сви тънките си пръсти и се усмихна. — Значи оставам аз.
	— Сър, аз… — Донал понечи да се изправи, вдървен от наранено достойнство.
	— Не, не — рече Уилям и го върна с жест на мястото му. — Сега вече ще е много глупаво да си тръгнеш, след като си даде толкова зор, за да се добереш дотук, не е ли тъй? — Гласът му стана рязък. — Сядай!
	Донал седна.
	— Защо искаше да се срещнеш с мен? — попита Уилям.
	Донал разкърши рамене.
	— Е добре… — каза той. — Ако искате да ви го кажа съвсем право в очите… мисля, че мога да ви бъда полезен.
	— Под което разбираш — подметна Уилям, — че смяташ, че можеш да бъдеш полезен на себе си, като опипаш почвата как да изкяриш, както вече се опита, от моето положение и авторитет… Продължавай.
	— Така стана — рече Донал, — че в ръцете ми попадна нещо, което ви принадлежи.
	Без да каже дума, Уилям протегна ръка. След кратко колебание Донал извади от джоба си договора на Анеа и му го подаде. Уилям го взе, разгъна го и му хвърли един поглед. После небрежно го остави на масичката до себе си.
	— Тя поиска да я избавя от него — обясни Донал. — Поиска да ме наеме да й помогна да се отърве от него. Очевидно не знаеше колко трудно е да се унищожи един лист от материята, от която правят договорите.
	— Но ти си приел работата — подметна Уилям.
	— Нищо не съм обещавал — отвърна Донал с измъчен глас.
	— Обаче още от самото начало си възнамерявал да го донесеш право при мен.
	— Убеден съм — рече Донал, — че договорът е ваша собственост.
	— О, разбира се — съгласи се Уилям. После отправи дълга усмивка към Донал. — Ти, естествено, съзнаваш — продължи той най-подир, — че няма защо да вярвам и на една твоя думичка. Достатъчно ми е да предположа, че ти самият си го откраднал, а после си се изплашил как ще се избавиш от него… и си съчинил тая небивалица, така че да можеш да ми го продадеш обратно. Капитанът на тоя кораб ще бъде щастлив да те тикне в ареста, щом му кажа, и да те предаде на съда, веднага щом стигнем Хармония.
	По гърба на Донал пробяга лека, студена, галванизираща тръпка.
	— Една Избраница на Култис не може да лъже под клетва — каза той. — Тя…
	— Не виждам никаква причина да включвам Анеа в тая работа — рече Уилям. — Всичко може да се уреди много удобно и без нея. Моята дума срещу твоята.
	Донал не каза нищо. Уилям отново се усмихна.
	— Нали виждаш — подхвърли той, — какво се опитвам да ти вкарам в главата. — Ти си не само продажен, но и глупак.
	— Сър! — изтръгна се от устните на Донал. Уилям махна отегчено с ръка.
	— Запази си дорсайските избухвания за някой, дето ще се впечатли от тях. Знам не по-зле от теб, че нямаш никакво намерение да ме нападнеш. Би могло, ако беше от по-друг вид дорсаи — обаче ти не си. Ти си, както казах, хем продажен, хем глупак. Приеми тези изявления като очевидни факти, каквито са си всъщност; и сетне можем да се захванем с бизнес.
	Той погледна Донал. Но Донал не каза нищо.
	— В такъв случай, много добре — продължи Уилям. — Ти дойде при мен с надежда, че ще открия как да те използвам по някакъв начин. И ето че ще успея. Анеа, разбира се, е просто едно глупаво младо момиче — но за нейно добро, както и за мое, тъй като вече съм я наел, ще трябва да се погрижим тя да не се забърка в сериозна каша. Е, тя веднъж вече ти се е доверила. Би могла да ти се довери отново. И ако го стори, в никакъв случай не я обезкуражавай. А за да те имам под ръка за някое подобно доверяване — Уилям отново се усмихна, този път съвсем добросърдечно, — мисля, че мога да ти уредя назначението като отряден командир под командването на комендант Хю Килиън, още щом кацнем на Хармония. Няма никаква причина една военна кариера да не върви ръка за ръка заедно с каквито и да било други задачи, които мога да ти намеря.
	— Благодаря ви, сър — рече Донал.
	— Няма за какво… — от някакъв скрит в стената високоговорител се разнесе звън. — Аб??… Фазов преход след пет минути… — Уилям вдигна малка сребърна кутийка от масичката в нозете му и я отвори. — Взе ли си вече лекарството? Заповядай.
	И протегна кутийката към Донал.
	— Благодаря ви, сър — почтително каза Донал. — Вече го взех.
	— В такъв случай — рече Уилям, като извади една бяла таблетка и върна кутийката на мястото й, — струва ми се, че това е всичко.
	— И аз така мисля, сър — отвърна Донал.

	* * *

	Донал кимна и излезе. Извън кабината поспря само колкото да си вземе едно от своите успокоителни за фазов преход и сетне се отправи към собствената си каюта. Пътьом се отби в корабната библиотека, за да направи справка в една информационна ролка за Първата дисидентска църква на Хармония: това го забави доста, така че когато фазовият преход започна, той вървеше по един от дългите секционни коридори.
	Той добросъвестно беше проспал всички предишни преходи, откакто бе напуснал Дорсай, а и разбира се, още преди години бе научил какво може да очаква. В добавка бе изцяло под действието на медикамента; а самият фазов преход приключи, преди още да започне наистина. Всъщност той не отнемаше никакво време, не съществуваше какъвто и да е доловим интервал. И все пак преходът _се беше_ случил: някаква неотвратимо чувствителна част от Донал _бе усетила_ и помнеше, че е бил накъсан на най-дребните частици, съставляващи съществото му, разпилян из огромната Вселена, а после уловен, насъбран и отново изграден в някаква произволна точка, намираща се на светлинни години от мястото на унищожението му. Именно този негов спомен, а не самият преход, го накара да залитне — само една крачка — преди да продължи отново твърдо да марширува към каютата си. Донал запамети завинаги тоя спомен.
	Продължи надолу по коридора; митарствата му за този ден обаче не бяха свършили. Когато стигна края на една от секциите, Анеа пристъпи напред от напречния коридор, който бе точно копие на онзи коридор, намиращ се няколко секции по-нататък, където я бе видял за пръв път. Зелените й очи пламтяха.
	— Ти си се срещнал с него! — изстреля тя, като прегради пътя му.
	— Да съм го срещнал… аха, Уилям… — запъна се той.
	— Не отричай.
	— Защо пък да отричам? — Донал я изгледа почти изумено. — Туй едва ли е нещо, дето да трябва да го крия.
	Тя се вторачи в него.
	— О! — извика. — На теб май просто за нищо не ти пука. Какво направи… с онова, което ти дадох?
	— Върнах го на собственика му, разбира се — отвърна Донал. — Нищо друго смислено не можех да сторя.
	Изведнъж Анеа така пребледня, че той насмалко не се пресегна да я подхване — толкова сигурен бе, че ще припадне. Тя обаче не постъпи толкоз по женски, а потресена втренчи поглед в него.
	— О! — глухо възкликна тя. — Ти… предател такъв! _Мошеник!_ — и преди той да успее да помръдне или да каже и дума, се завъртя като вихрушка и се затича по коридора натам, откъдето бе дошла.
	Усещайки се донейде вкиснат и нещастен — защото макар да имаше доста ниско мнение за здравия й разум, Донал наистина бе очаквал тя да не изслуша обясненията му — той пое самотния си път към каютата. Измина останалото разстояние, без да срещне жива душа. След току-що отминалия фазов преход благоразумните пасажери се бяха омели от коридорите.
	Единствено когато минаваше покрай една кабина, дочу отвътре дерящи се звуци. Погледна нагоре и видя, че номерът на вратата е същият, който бе видял при отиването си в библиотеката.
	Беше кабината на АрДел Монтор; и вероятно вътре бе самият той — лишен от медикамента и изтерзан от отминалия фазов преход, подхванал дългата си битка с Вселената.


>	Отряден командир

	— Е добре, джентълмени — започна Хю Килиън.
	Бе се изправил — уверен и внушителен в бойната си хамелеонова униформа — и крайчетата на пръстите на дясната му ръка бяха полегнали върху плавно издутата повърхност на картоскопа пред него.
	— Бихте ли се събрали около скопа тук… — рече той. Петимата отрядни командири се приближиха, докато и шестимата застанаха плътно един до друг около обхващащия към един квадратен метър картоскоп. Осветлението в затъмнителната черупка, която ги обгръщаше от всички страни, помръкна и се сля с вътрешното осветление на скопа, така че когато Донал хвърли бързешком един поглед на своите колеги офицери, нямаше как да не си представи мъже, заклещени между гнева и още веднъж гнева, пламтящ в някаква малка и добре опакована част от онзи пъкъл, за който Стареят за свръзка на Първата дисидентска църква така сладкодумно бе говорил само преди няколко часа по време на службата в навечерието на боя.
	— … нашата позиция тук — продължаваше Хю. — Като ваш комендант аз ви давам обичайното уверение, че позицията е идеално защитима и че замисленото настъпление по никакъв начин не нарушава Кодекса на наемниците. Значи — и той продължи по-отривисто, — както можете да видите, ние заемаме ивица с петкилометров фронт и трикилометрова дълбочина, намираща се между два хребета. Втора бойна команда на Сто седемдесет и шеста армия е вдясно от нас. Четвърта бойна команда — отляво. Проектираните действия изискват Втора и Четвърта команда да се държат здраво с всички сили на двата ни фланга, докато ние се придвижим напред с шестдесет процента от силите си и завладеем едно малко градче, наречено Вярата Ще Възтържествува, което е _ей тук_…
	Показалецът му се стрелна надолу и се спря върху издутия като купол образ на картата.
	— … на приблизително четири километра от сегашното ни местоположение. Ще използваме три от нашите пет отряда — на Скуок, на Уайт и на Грейм; всеки отряд ще си пробие самостоятелно път до целта. Всички ще получите индивидуални карти. Първите двайсет стометровки са гора. След това ще трябва да пресечете реката, която е широка около четирийсет метра, но за която Разузнаването ни уверява, че в момента може спокойно да се премине, като максималната дълбочина е метър и двадесет. От другата страна отново има гора, която постепенно се разрежда чак до самите покрайнини на градчето. Ще потеглим след двайсет минути. След час ще започне да се зазорява, а аз искам всичките три отряда да пресекат реката, преди да се е развиделило напълно. Някакви въпроси?
	— Каква е активността на неприятеля в околността? — запита Скуок. Той беше нисък, набит касидец и изглеждаше монголоид, но произходът му всъщност бе ескимоски. — Какво противопоставяне можем да очакваме?
	— Разузнаването не споменава за нищо друго, освен за патрули. Възможно е и да има някой малък отряд, който да охранява самостоятелно града. Нищо друго — Хю огледа подредените в кръг лица. — Изглежда съвсем фасулска работа. Още въпроси?
	— Да — обади се Донал, който изучаваше картата. — Що за некомпетентен военен е решил да ни прати напред само с шестдесет процента от живата ни сила?
	Атмосферата в черупката внезапно и рязко се смрази. Донал вдигна поглед и видя, че Хю Килиън е вперил очи в неговите от другата страна на картоскопа.
	— Ами, Грейм — рече комендантът с леко язвителна нотка в гласа, — така се получи, но това бе _моето_ предложение към Щаба. Може би си забравил — сигурен съм, че никой от другите командири на роти не е — ала това е демонстрационна кампания с цел да покажем на Първата дисидентска църква, че си струва да ни наемат.
	— За това обаче едва ли се налага да поставяме на карта живота на четиристотин и петдесет мъже — отвърна дръзко Донал, без изобщо да се впечатли.
	— Грейм — натърти Хю, — тук ти си младши офицер, а аз съм комендант. Би следвало да знаеш, че не съм длъжен да ти обяснявам тактическите идеи. Но просто за да успокоя ума ти, ще кажа, че Разузнаването ни е дало зелена светлина по отношение на всяка вражеска активност в района.
	— И все пак — настоя Донал, — защо да поемаме ненужен риск?
	Хю театрално въздъхна.
	— Определено не би следвало да ти давам уроци по стратегия — хапливо заяви той. — Мисля, че превишаваш правото, което Кодексът ти дава да поставяш под съмнение решенията на Щаба. Но за да приключим с тоя въпрос — има си съвсем добра причина да използваме минималния брой хора. Главната ни атака срещу неприятеля трябва да мине през тази зона. Ако се придвижим напред с всички хора, войските на Обединените ортодокси незабавно ще започнат да укрепват защитата си. А като го направим по тоя начин, ще изглежда сякаш просто сме се придвижили, за да заемем естествения вакуум по фронтовата линия. Щом завладеем градчето. Втора и Четвърта команда ще се промъкнат незабелязано, за да ни подсилят, и ние ще се окажем в състояние да оглавим мащабна атака към равнината под нас. Този отговор удовлетворява ли те?
	— Само донякъде — заяви Донал. — Аз…
	— Ще се пръсна! — избълва фрайландецът. — Командире, аз имам пет кампании зад гърба си. Едва ли бих си пъхнал врата в примката. И ще поема отряда на Уайт, а него ще оставя да командва тук в Зоната. Ти, аз и Скуок ще направим опита. _Сега_ доволен ли си?
	На това, разбира се, не можеше да се възрази. Донал сведе глава в знак на подчинение и срещата приключи. Но тъй като си остана все тъй недостатъчно убеден, като се връщаше заедно със Скуок към мястото на своя отряд, зададе още един въпрос на касидеца.
	— А ти мислиш ли, че се плаша от сянката си? — запита Донал.
	— Ха! — озъби се Скуок. — Отговорността си е негова. Би следвало да знае какво прави — и с тези думи двамата се разделиха; всеки отиде да събира хората си.

	* * *

	Като се върна в зоната на собствения си отряд, Донал откри, че неговите командири на групи вече са събрали командата му. Хората стояха въоръжени и в пълна бойна готовност, подредени в три редици по петдесет човека, като начело на всяка редица имаше по един старши и един младши групен командир. Най-висшият по чин групен командир — висок и кльощав цетански ветеран на име Мърфи — го придружаваше, докато той обикаляше редиците, проверявайки хората.
	Хубава бойна част са, мислеше си Донал, докато крачеше между редиците. Добре тренирани мъже, калени в битки, макар в никакъв случай да не бяха елитна част, тъй като бяха подбрани съвсем случайно от Стареите на Първата дисидентска църква — като се изключи това, че Уилям единствено бе настоял да подбере офицерите за Демонстрационната бойна армия. Освен обичайното въоръжение всеки човек носеше пистолет и нож, но иначе това си бяха въоръжени с пружинни пушки пехотинци. Ако се гледаха единствено оръжията, всеки бандюга от кривите улички на големия град имаше повече и по-модерно стрелково оръжие; номерът със съвременните бойни средства обаче не бе огневата ти мощ да превишава мощта на врага, а да носиш оръжия, които той не е в състояние да прецака. Химичните и радиационните оръжия прекалено лесно можеха да бъдат извадени от строя от разстояние. Ето откъде печелеше пружинната пушка със своя събиращ пет хиляди къса магазин и изтънения си неметален механизъм, който можеше изстрел след изстрел с неизменна точност да забива от хиляда метра тресчици в мишена с големината на човек.
	И все пак, мислеше си Донал, докато крачеше между смълчаните мъже в непълната мрачина преди зазоряване, някой ден дори и пружинните пушки ще станат уязвими. И накрая пехотинецът ще трябва да се върне към ножа и късия меч. И изкусността на отделния войник ще натежи още повече. Защото колкото и фантастични далекообхватни оръжия да трупаш, рано или късно се налага да завземеш терена — а за това никога не е имало нещо по-добро от редовия кашик.
	Донал приключи проверката и тръгна назад, за да застане пред хората си.
	— Свободно, мъже — рече той. — Само че останете в строя. Всички групни командири да дойдат с мен.
	Вървя, докато не се отдалечи толкова, че строените войници да не могат да ги чуват, а групните командири го последваха. Наклякаха в кръг и той им предаде заповедите на Щаба, които току-що бе получил от Хю, като на всеки раздаде карти.
	— Някакви въпроси? — попита по същия начин, както Хю бе попитал своите командири.
	Въпроси нямаше. Изчакваха го да продължи. На свой ред Донал бавно огледа кръга, преценявайки мъжете, от които щеше да зависи неговото командване.
	През трите седмици, предшестващи тази утрин, бе имал възможност да ги опознае. Шестимата, седнали сега насреща му, въплъщаваха в миниатюра различните реакции, които назначението му за командир бе предизвикало в отряда като цяло. От сто и петдесетте мъже под негово командване имаше неколцина, които се съмняваха в него поради младостта му и липсата на боен опит. Доста повече бяха ония, които несъмнено се радваха да го имат за командир поради дорсайската репутация. Малцина, просто шепа хора, бяха от онези, които автоматично се наежват като мъж към мъж, колчем се озоват в допир с друг индивид, за който се носи слух, че е по-добър от тях. Инстинктивни гигантоубийци. От този тип бе старши командирът на Трета група — един бивш миньор от Коби на име Лий. Дори и клекнал сега в кръга, в навечерието на акцията той посрещаше погледа на Донал с лек оттенък на предизвикателство: четинестата тъмна коса — упорито щръкнала в полумрака, костеливото чене — здраво стиснато. Хората от този тип винаги причиняваха неприятности, освен когато носеха отговорност, която да ги възпира. Донал се отказа от първоначалното си намерение самият той да пътува с Трета група.

	* * *

	— Ще се разделим на отделения с големината на патрул — от по двайсет и пет човека всяко — рече той. — Всяко отделение ще се води от някой старши или младши групен командир. Ще се придвижвате самостоятелно и ако се сблъскате с някой неприятелски патрул, ще се биете като отделна група. Не желая никое отделение да се притичва на помощ на друго. Ясно ли е?
	Кимнаха. Ясно беше.
	— Мърфи — обърна се Донал към кльощавия старши командир. — Искам ти да тръгнеш с младшето отделение от групата на Лий, която ще заеме ариергардна позиция. Лий ще поеме собствената си половинка от групата точно пред теб. Шасен… — и той погледна старшия групен на Втора група, — ти и Золта ще бъдете съответно на трета и четвърта позиция, гледано от тила. Искам ти лично да си на четвърто място. Суки, като младши на Първа група, ти ще бъдеш пред Шасен непосредствено след мен. Аз ще поема първата половинка на Първа група в челна позиция.
	— Отряден — обади се Лий, — а как ще се разбираме?
	— Ще се сигнализира с ръце и словом. И не желая никой от вас да се доближава до другия, за да си улеснява комуникацията. Минимум двадесет и пет метра разстояние между групите — Донал пак огледа кръга. — Работата ни тук е да проникнем в малкото градче толкова бързо и тихо, колкото можем. Бийте се само ако бъдете принудени и прекратявайте боя моментално щом стане възможно.
	— Говори се, че вероятно ще бъде неделна разходка — изкоментира Лий.
	— Не действам въз основа на лагерни слухове — безстрастно заяви Донал, а очите му подириха бившия миньор. — Ние ще вземем всички предпазни мерки. Вие отдельонните ще отговаряте за това вашите хора да бъдат напълно екипирани с всичко, включително и лекарства.
	Лий се прозина. Жестът му не бе проява на дързост… не съвсем.
	— Това е — каза Донал. — Върнете се при групите си.
	Сбирката се разпадна.
	След няколко минути от отряд към отряд се заразнасяха почти недоловими изсвирвания и войниците започнаха да се придвижват. Зората още не бе обхванала небето, ала ниските облаци над дърветата взеха да просветляват.
	Първите двадесет стометровки през гората, при все че бяха изминати достатъчно предпазливо, се превърнаха точно в това, което ги бе назовал Лий — неделна разходка. Но когато Донал, който водеше първото отделение, излезе на брега на реката, работата взе да се запича.
	— Разузнавачите — напред! — нареди той. Двамина от неговата група цамбурнаха в гладко течащата вода и с високо вдигнати пушки загазиха през сивкавия й простор към оттатъшния бряг. Отблясъците от пушките им, размахани в кръг, оповестиха, че всичко е наред, и Донал поведе останалите във водата.
	Като стигнаха на другия бряг, той разпрати разузнавачи на три страни — напред и в двете посоки по брега — и изчака, докато Суки и неговите хора се показаха на оттатъшния бряг на реката. Сетне, след като разузнавачите му се върнаха, без да забележат какъвто и да било неприятел, Донал разпръсна хората си в разреден строй и потегли напред.
	Денят настъпваше бързо. Продължиха на петдесетметрови скокове, като изпращаха разузнавачите напред и щом се получеше сигнал, че всичко там е чисто, се придвижваха и останалите войници. Те правеха скок след скок, а контакт с врага нямаше. След малко повече от час, когато големият оранжев диск на Е. Еридани изскочи ясно на хоризонта, Донал се взря през прикритието на храстите към едно малко, обрулено от битки селце, което бе нямо като гроб.
	След още четиридесет минути трите отделения от Трети отряд на 176-а армия се съединиха и се окопаха около малкото градче Вярата Ще Възтържествува. Не откриха нито един местен жител.
	Нито пък влязоха в контакт с врага.


>	Отряден командир II

	Името на отряден командир Грейм бе максимално опорочено.
	Трета команда или поне онази част от нея, която се бе окопала край селото, не си даваше много зор да скрие тоя факт от него. Ако той бе показал и с най-дребното нещо, че е чувствителен към тяхното мнение, те изобщо не биха си давали зор. Само че в пълното му безразличие към тяхното отношение имаше нещо, дето възпираше явното им презрение. При все това сто и петдесетте мъже, които той бе принудил да подходят към селото с пълна екипировка и да положат максимални усилия за сигурност, както и другите триста мъже, които бяха се добрали дотук много по-небрежно и лесно и сега се смятаха за късметлии, че не служат под командата на такъв офицер, бяха на едно и също мнение за Донал, а то бе крайно отрицателно! Има само едно нещо, което ветераните мразят повече от това да се потят ненужно в някой гарнизон — да ги накарат да се потят ненужно в бойна обстановка. Беше плъзнал слух, че работата него ден ще е като неделна разходка. И тя _се оказа_ неделна разходка — освен за ония, които служеха под командата на един млад-зелен дорсайски офицер на име Грейм. Те не бяха особено щастливи.
	Заедно със здрача, тъй като залезът гаснеше през обраслите като храсти клонаци на дърветата, които представляваха местната мутантна вариоформа на земно иглолистно, докарано тук по време на тераформирането на планетата, пристигна един куриер от Хю, който се намираше в командния щаб, разположен точно отвъд близкия до неприятеля край на селото. Куриерът откри Донал настанил се върху един паднал ствол да изучава картата на местността.
	— Сигнал от Бойния щаб — рече куриерът, като клекна до ствола.
	— Стани — тихо рече Донал. Куриерът стана. — Сега кажи какъв е сигналът.
	— До утре сутрин Втора и Трета команди няма да се придвижват — намусено съобщи куриерът.
	— Сигналът е приет — заяви Донал и го отпрати с ръка. Куриерът се обърна и бързо се отдалечи, готов да даде на останалите редници и сержанти още един пример какъв задръстеняк е новият офицер.
	Като остана сам, Донал продължи да проучва картата, докато все още имаше някаква светлина. Щом стана съвсем тъмно, той отмести картата, извади от джоба си малка черна свирка и свирна да извика старши отдельонния с най-висок чин.
	След малко на фона на едва различимото зад върховете на дърветата небе се замержеля една кльощава фигура.
	— Мърфи, сър. Разрешете да остана — чу се гласът на старши отдельонния.
	— Остани… — рече Донал. — Разставени ли са всички постове, старши?
	— Да, сър — в гласа на Мърфи не се долавяше никаква интонация.
	— Добре. Искам да са нащрек по всяко време. Сега, Мърфи…
	— Да, сър?
	— Имаме ли в отряда някой с добър усет за миризми?
	— Миризми ли, сър?
	Донал просто зачака.
	— Ами, сър — отрони най-подир Мърфи, — имаме Лий. Той на практика е израснал в мините, където на човек му се налага да има добър усет към миризмите. Става дума за мините на Коби, отряден командир.
	— Вече предположих, че имаш предвид тях — сухо заяви Донал. — Би ли довел Лий тук?
	Мърфи извади собствената си свирка и свирна за старши отдельонния на Трето отделение. Двамата зачакаха.
	— Той е нейде из лагера, нали? — попита след малко Донал. — Искам всички, които не са на пост, да бъдат на не повече от една свирка разстояние.
	— Да, сър — рече Мърфи. — След минута ще е тук. Той знае, че аз го викам. Всяка свирка звучи малко по-различно, така че след някое време човек започва да ги разпознава, сър.
	— Отдельонен — скастри го Донал, — ще ти бъда задължен, ако не изпитваш нужда все да ми обясняваш неща, които вече знам.
	— Да, сър — подчини се Мърфи и утихна.
	В мрака се открои друга сянка.
	— Какво има, Мърфи? — произнесе гласът на Лий.
	— Аз исках да те видя — обади се Донал, преди старши отдельонният да успее да отговори. — Мърфи разправя, че си имал добър усет за миризми.
	— Доста добре се справям — потвърди Лий.
	— _Сър!_
	— Доста добре се справям, сър.
	— Добре — каза Донал. — Я погледнете тази карта. Гледайте внимателно. Сега ще светна — и той включи едно малко фенерче, като го прикри с ръка. Картата се появи, просната на дънера пред тях. — Вижте тук — посочи Донал. — На три километра в тази посока. Знаете ли какво е това?
	— Малка долина — отвърна Мърфи. — Доста далеч от нашите постове.
	— Ще идем там — заяви Донал. Светлината угасна и той се надигна от ствола.
	— Ще идем? Ние ли, сър? — настигна го гласът на Лий.
	— И тримата — потвърди Донал, — хайде, тръгвайте — и със сигурна крачка ги поведе в тъмнината.

	* * *

	Докато вървеше през гората, със задоволство установи, че двамата отдельонни се движат в мрака почти тъй уверено като него самия. Малко повече от миля вървяха бавно, но предпазливо, а сетне усетиха, как земята под нозете им започва постепенно да се издига.
	— Чудесно. Пълзешком и без бързане — тихо нареди Донал. Тримата мъже се проснаха по корем и тихо и умело запълзяха към билото на склона. Това им отне половин час: но пък накрая се озоваха легнали един до друг току под ръба на хребета и се взряха в черната като кладенец малка и добре скрита долинка под тях. Донал потупа Лий по рамото и когато онзи извърна лице към него в мрачината, Донал докосна носа си, посочи към долината и направи гримаса, че трябва да души. Лий обърна лице към долината и няколко минути лежа в това положение. Отстрани изглеждаше, че не прави нищо, ала накрая отново погледна към Донал и кимна. Донал им направи знак да потеглят обратно надолу по склона.
	Донал не зададе никакъв въпрос, а и двамата отдельонни не проявиха инициатива, чак докато и тримата не се озоваха без проблеми зад линията на собствените им постове. Тогава Донал се извърна към Лий:
	— Е, отдельонен — подхвана той, — какво помириса?
	Лий се поколеба. Когато отвърна, в гласа му се долавяше озадаченост.
	— Не знам, сър — отвърна. — Нещо… като че ли кисело. Едва го подуших.
	— Само туй ли можеш да кажеш? — заразпитва го Донал. — Нещо кисело?
	— Не знам, сър — повтори Лий. — Носът ми си го бива доста, отряден… Всъщност — и в гласа му се прокрадна войнствена нотка, — имам адски добър нос. Никога по-рано не съм помирисвал нещо подобно. Иначе щях да се сетя.
	— Някой от вас двамата да е имал по-рано договор на тази планета?
	— Не — рече Лий.
	— Не, сър — отвърна Мърфи.
	— Ясно — отсече Донал. Бяха стигнали до същия онзи ствол, откъдето бяха тръгнали преди малко по-малко от три часа. — Е добре, това е всичко. Благодаря ви, отдельонни — и пак седна на ствола. Другите двама се поколебаха за миг; сетне си тръгнаха заедно.
	Щом остана насаме, Донал отново направи справка с картата и известно време поседя в размисъл. После стана, издири Мърфи и му нареди да поеме отряда и да стои буден, защото самият той отивал в командния щаб. После потегли.

	* * *

	Командният щаб представляваше затъмнителна черупка, в която се намираха един сънлив ординарец, един картоскоп и Скуок.
	— Комендантът наблизо ли е някъде? — запита Донал, щом влезе.
	— Спи от три часа насам, — отвърна Скуок. — А ти защо си на крак? Ако нямам някаква задача, аз не бих го сторил.
	— Къде е легнал?
	— На около десет метра оттук в посока единадесет часа* — каза Скуок. — Какво толкова има? Нали не се каниш да го събудиш?
	[* Възприет и американската армия начин за обозначаване на посоките чрез часовата стрелка. Обикновено дванадесет часа означава север: в такъв случай единадесет часа ще е на тридесет градуса на запад. — Бел.прев.]
	— Може пък все още да е буден — заяви Донал и излезе.
	Като излезе от черупката и прекоси поразчистеното пространство около щаба, той тръгна на пръсти в посоката, която бе споменал Скуок. Между две дървета бе провесен боен хамак с издута като могилка климатична покривка. Само че когато Донал се пресегна да сложи ръка върху рамото на неясната форма, напипа единствено меката материя на една навита на руло бойна куртка.
	Донал изпухтя и сви назад. Тръгна по пътя, по който бе дошъл, отмина командния щаб и когато наближи селото, бе спрян от един постови.
	— Съжалявам, отряден — рече постовият. — Заповед на коменданта. Никой да не влиза в района на селото. Дори и той самият, така рече. Противопехотни мини.
	— О, да… благодаря, постови — каза Донал и като се обърна, се скри в тъмнината.
	В мига обаче, в който се скри от погледа на постовия, той свърна отново и бавно се запрокрадва през линията на постовите и сред къщите на селцето. Малката, но много ярка луна, която хармонитите наричаха Окото на Бога, тъкмо изгряваше и през порутените стени хвърляше редуващи се петна от лъжливо сребро и чернилка. Като се плъзгаше в тъмните петна и се измъкваше от тях, Донал търпеливо започна да претърсва селото — къща по къща и сграда подир сграда.
	Това бе бавна и трудна работа и той я вършеше в пълна тишина. Луната възлезе в небето. Минаха близо четири часа, преди да попадне на онова, което диреше.

	* * *

	В осветения от луната център на останалата без покрив черупка на някаква малка постройка стоеше Хю Килиън. В хамелеоновата си бойна униформа той изглеждаше много висок и кадърен. А близо до него — кажи-речи достатъчно близо, за да се окаже в ръцете му — беше Анеа, Избраницата на Култис. Зад тях, размазана от действието на един поляризатор, който несъмнено бе средството, позволило и да стигне невидима до това място, се провиждаше малка летяща платформа.
	— … скъпа — говореше Хю, а резониращият му глас бе тъй тих, че едва стигаше до ушите на Донал, скрил се в сянката от външната страна на порутената стена, — скъпа, трябва да ми вярваш. Заедно можем да го спрем, само че ти трябва да ме оставиш да водя цялата работа. Той има ужасяваща власт…
	— Зная, зная! — прекъсна го гневно тя, едва не кършейки ръце. — Само че всеки ден изчакване прави нещата още по-опасни за теб, Хю. Бедният Хю… — и тя нежно повдигна ръка, за да докосне бузата му, — в каква каша те забърках.
	— Да си ме забъркала? Мен? — Хю се разсмя — ниско и самоуверено. — Аз се напъхах в това с отворени очи — и той се пресегна към нея. — Заради теб…
	Ала тя му се изплъзна.
	— Сега не му е времето за това — отсече. — Във всеки случай, ти не го правиш заради мен, а заради Култис. Той няма да може да ме използва — разпали се Анеа, — за да сложи под чехъл _моя_ свят!
	— Разбира се, че е заради Култис — рече Хю. — Само че Култис си _ти_, Анеа. Ти си всичко онова, което обичам в Екзотиците. Нима не разбираш? Всичко, с което разполагаме, са твоите подозрения. Ти _си мислиш_, че той гради планове срещу Спойката, срещу Сайона. Обаче само туй не ни е достатъчно, за да идем на Култис.
	— Но какво мога да направя? — викна тя. — _Не мога_ да използвам собствените му методи срещу него. Аз не мога да лъжа, да мошенича или да пращам подире му агенти, докато той продължава да притежава моя договор. Аз… Аз просто не мога. Това е то да си Избраница! — и Анеа сви юмруци. — Собственият ми ум, собственото ми тяло ми устройват капан — и тя внезапно се извъртя към него. — Ти каза — когато за пръв път разговарях с теб, преди два месеца — ти каза, че имаш доказателство!
	— Бях сбъркал — тонът на Хю стана успокояващ. — Нещо ми привлече вниманието… както и да е, не бях прав. Анеа, аз също си имам собствена вградена морална система. Тя може и да не стига до равнището на психически блокаж, като твоята — и той се изпъна, придобивайки много войнствен вид на лунната светлина, — но аз зная кое е почтено и справедливо.
	— О, зная. Зная, Хю… — тя цялата бе разкаяние. — Само че съм толкова отчаяна. Ти не знаеш…
	— Само да можеше той да направи нещо лично против теб…
	— Против мен? — Тя се вцепени. — Няма да посмее! Избраница на Култис и освен това — добави тя с доста по-голяма доза здрав разум от оная, която Донал й приписваше, — това би било глупаво. Той няма какво да спечели; а Култис ще се обърне срещу него.
	— Не зная — начумери се Хю на лунната светлина. — Той е изключителен мъж. Но си мислех…
	— О, Хю! — изхихика се изведнъж тя досущ като ученичка. — Не ставай смешен!
	— Смешен! — тонът му кънтеше от наранените чувства.
	— Ох, виж… нямах предвид това. Хю, хайде престани да изглеждаш като слон, комуто някоя пчела току-що е ужилила хобота. Няма никакъв смисъл да си измисляме разни неща. Той е прекалено интелигентен да… — и тя пак захихика, но сетне стана сериозна. — Не. Не сърцето му трябва да ни безпокои, а главата.
	— А за моето сърце безпокоиш ли се? — попита с приглушен глас той.
	Тя се втренчи в земята.
	— Хю… аз наистина те харесвам — рече. — Само че ти не разбираш. Една Избраница е… символ.
	— Ако искаш да кажеш, че не можеш…
	— Не, не, не е туй… — и тя бързо вдигна очи. — Хю, аз нямам никакви блокове против любовта. Само че ако се включа в нещо… нещо дребно и подличко, въпросът е какво ще причиня на хората на Култис, за които една Избраница означава нещо… Нали _наистина_ ме разбираш?
	— Разбирам, че съм войник — отвърна той. — И че никога не зная дали ще имам утрешен ден, или не.
	— Зная — промълви тя. — Пращат те по разни задачи като тая, опасни задачи.
	— Моя скъпа мъничка Анеа — нежно рече той, — колко малко разбираш какво означава да си войник. Аз доброволно съм се заел с тази работа.
	— Доброволно? — тя се втренчи в него.
	— Да търся опасността — да търся възможности да докажа колко струвам! — разпали се той. — Да си спечеля име, така че звездите да повярват, че съм такъв мъж, когото една Избраница на Култис би могла да пожелае и с когото да се свърже!
	— О, Хю! — викна тя с нотка на ентусиазъм. — Само да успееш! Само нещо да може да те направи прочут! Тогава наистина бихме могли да се преборим с него!
	Той се сепна и се облещи към нея на лунната светлина с такъв зашеметен вид, че скритият в сянката Донал едва не се изхили.
	— Трябва ли винаги да говориш за политика? — изплака Хю.

	* * *

	Донал обаче вече им бе обърнал гръб. Нямаше смисъл да слуша по-нататък. Отдалечи се безшумно на такова разстояние, че да не могат да го чуят; след това обаче тръгна бързо, без да се безпокои за шума. Докато търсеше Хю, бе минал почти през цялото село, така че в момента бе най-близо до зоната на собствения си отряд. Късата нощ на северния континент на Хармония вече започваше да посивява преди разсъмването. Насочи се право към своите хора, тъй като една от странните му уверености смрази кръвта му.
	— Стой! — изкрещя един от собствените му постови, когато Донал излезе иззад къщите. — Стой и кажи… Сър!
	— Ела с мен! — отсече Донал. — Накъде се намира Трето отделение?
	— Насам, сър — отзова се мъжът и го поведе, като подтичваше, за да навакса на дългите крачки на Донал.
	Втурнаха се в зоната на Трето отделение. Донал вдигна свирката към устните си и сигнализира за Лий.
	— А бе к’во…? — измърмори нечий сънлив глас на половин дузина метра от тях. Един хамак се изду и изплю костеливата фигура на бившия миньор. — Какво по дяволите… сър?
	Донал закрачи към него и с двете си ръце го извърна с лице към неприятелската територия, откъдето долиташе сутрешният ветрец.
	— Помириши! — заповяда.
	Лий примигна, потри носа си с възлест юмрук и сподави една прозявка. Вдъхна два-три пъти, за да изпълни дробовете си, ноздрите му се разшириха… и изведнъж се разбуди напълно.
	— Същото, сър — рече, като се обърна към Донал. — Само, че по-силно.
	— Добре! — Донал се извърна към постовия. — Сигнализирай на старши отдельонните на Първо и Второ отделение. Нека накарат хората си да се покатерят по дърветата, високо по дърветата и те самите също да се изкатерят.
	— По дърветата ли, сър?
	— Шавай! Искам след десет минути всеки човек от този отряд да е на една дузина метра над земята — с оръжията си, — постовият се обърна да изпълни заповедта. — Ако след като дадеш този сигнал, ти остане време, опитай се да се добереш до командния щаб. Ако видиш, че не можеш, качвай се на някое дърво. Загря ли?
	— Да, сър?
	— Тогава шавай!
	Донал се озърна и се зае сам със задачата да вади от хамаците им спящите войници от Трето отделение и да ги праща нагоре по стволовете на високите дървета. Не се получи за десет минути. Минаха почти двадесет, докато всички се озоват над земята. Група дорсайски ученици би се справила четири пъти по-бързо и то вдигната от дълбокия сън на младостта. Като цяло обаче, помисли си Донал, когато най-подир и той самият се закатери по едно дърво, времето им бе стигнало, а именно това бе важното.
	Той не спря като другите на височина дванадесет метра. Докато бе изхвърлял другите от техните хамаци, си бе набелязал най-високото дърво в околността; така че сега продължи да се катери, докато успее да погледне над върховете на по-ниската растителност наоколо. Заслони очи от изгряващото слънце и впери поглед към неприятелската територия и между дърветата.
	— Е, и сега к’во ше пра’им? — долетя един огорчен глас нейде отдолу и встрани от собствения му наблюдателен пост на високото. Донал свали длан от веждите си и наклони глава надолу.
	— Старши отдельонен Лий — рече с нисък, но звучен глас. — Ще застреляш следващия, който си отвори устата, без да е бил заприказван от теб или мен. Това е пряка заповед.
	Сетне пак вдигна глава сред възцарилата се тишина и отново се взря изпод дланта си през пролуките между дърветата.
	Тайната на наблюдението е търпението. Не виждаше нищо, но продължи да седи, без да се вглежда в нищо конкретно, а просто продължаваше да наблюдава същата област; и постепенно, сякаш бяха фигури, които като на филмова лента се проявяват от някакъв преплетен фон, започна да различава много хора. Те току се шмугваха от едно прикритие към друго — тълпа мъже, които приближаваха лагера.
	Донал пак се приведе надолу през клонките.
	— Никаква стрелба, докато не надуя моята свирка — рече той с глас, още по-нисък от преди. — Предайте нататък — тихо!
	Сетне чу как подобно на шепота на вятъра в същите тези клонки заповедта бе препредадена чак до последния човек от Трето отделение и — надяваше се — също на Второ и Първо отделение.
	Малките облечени в хамелеонови дрехи фигурки продължаваха да напредват. Като присви очи през заслоняващите ги листа и клони, той различи един малък черен кръст, пришит към дясното рамо на всяка бойна дреха. Това изобщо не бяха наемници. Бяха местните елитни войски на самата Обединена ортодоксална църква — превъзходни бойци и същевременно диви фанатици. И още, докато умът му потвърждаваше разпознатото, напредващите мъже се втурнаха в атака към лагера, като в кърваво-сивия сумрак всички вкупом закрещяха и завиха с цяло гърло. Секунда по-късно крясъците им бяха подкрепени от пискливата песен на изстрелваните от техните пружинни пушки тресчици, които зацепиха въздуха, дърветата и човешката плът.
	Все още не бяха се добрали до дърветата, където се криеше отрядът на Донал. Само че неговите хора бяха наемници и имаха приятели в лагера, атакуван от ортодоксалните елитни части. Донал ги възпираше, докато можеше и дори още някоя и друга секунда; сетне вдигна свирката към устните си и я наду с изцяло свален заглушител — изсвирване, което отекна от единия край на лагера до другия.

	* * *

	Неговите хора откриха яростен огън от дърветата и за няколко минути на земята се възцари дива бъркотия. Съвсем не е лесно да разбереш веднага от коя страна стрелят по теб с пружинна пушка. В продължение на може би пет минути атакуващите ортодоксални войници действаха под заблудата, че пушките, които ги режеха на късчета, са скрити в някаква изградена на равнището на земята засада. Те убиваха безжалостно всичко, което можеха да забележат на нивото на очите си; и докато открият грешката си, вече бе твърде късно. Върху топящите им се редици бе концентриран огънят на сто петдесет и една пушки; и макар точността само на една от тях да покриваше дорсайските стандарти, точността на останалите напълно отговаряше на задачата. За по-малко от четиридесет минути от момента, в който Донал се бе заел да тормози своите упоени от съня хора да се катерят по дърветата, битката приключи.
	Трето отделение се свлече от дърветата си и един от първите озовали се на земята — един войник на име Кенибък — хладнокръвно вдигна пушката си към рамото и изпрати един къс в гърлото на някакъв ортодокс, който се гърчеше наблизо на земята.
	— Никакви такива! — остро и ясно изкрещя Донал и гласът му се разнесе из околността. Един наемник ненавижда безсмисленото убиване: неговата работа не е да изтребва хора, а да печели битки. Друг изстрел обаче не бе даден. Този факт говореше нещо за чувствителната промяна в отношението на хората от Трето отделение към _онзи нов офицер_, Грейм.
	По заповед на Донал ранените от двете страни бяха прибрани, а на хората със сериозни рани — дадени лекарства. Атакуващите войници бяха избити почти до крак. Загубите обаче не бяха изцяло еднопосочни. От над тристате мъже, които се намираха на земята по време на атаката, всички освен четиридесет и трима — в това число и отряден командир Скуок — бяха убити или ранени.
	— Пригответе се за оттегляне — нареди Донал и в този момент мъжът срещу него изви глава, за да погледне нещо зад гърба на Донал. Донал се извърна. От разрушеното село с пистолет в ръка насам трополеше комендант Килиън.
	Мълчешком, без да помръднат, оцелелите отряди от неговата команда наблюдаваха как той търчи към тях. Щом забеляза как го гледат, той се поспря; очите му зашариха и се фокусираха върху Донал. Премина във вървеж и с едри крачки наближи на няколко метра от по-младия офицер.
	— Е, отряден командир! — изстреля той. — Какво е станало? Рапортувай!
	Донал не му отговори пряко. Вдигна ръка и посочи Хю; и се обърна към двама от редовите войници, които стояха наблизо.
	— Войници — рече. — Арестувайте този човек. И го задръжте за незабавен съд по член четвърти от Кодекса на наемниците.


>	Ветеран

	Веднага след като се добра до града с натикания в джоба си анулиран договор и почисти хотелската си стая, Донал слезе два етажа по-долу, за да посети маршал Хендрик Галт. Откри го и свърши с него известна работа, преди да си тръгне, за да направи второто си посещение — в друг хотел в противоположната част на града.
	Хвана го яд, че щом обяви за присъствието си на комуникатора на вратата, почувства известна слабост в коленете. Наистина повечето хора биха оправдали тази му слабост. Уилям, принц на Цета, бе човек, когото малцина биха се осмелили да хванат за рогата; а въпреки всичко, което току-що бе изпитал на гърба си, Донал все още бе млад — много млад! — мъж. И така портиерът го покани и като си наложи най-спокойното си изражение, Донал закрачи към апартамента.
	Също както предния път, когато Донал го бе видял, Уилям работеше на бюрото си. Това съвсем не бе превземка от негова страна и много хора сред звездите биха могли да го потвърдят. Рядко се случваше някой човек да постигне дори един-единствен път онова, което Уилям постигаше по отношение на бизнеса ден след ден, напълно рутинно. Донал се доближи до бюрото и кимна за поздрав. Уилям вдигна очи към него.
	— Смаян съм, че те виждам — рече той.
	— Наистина ли, сър? — запита Донал.
	Без да отрони и дума, Уилям го гледа може би половин минута.
	— Не правя често грешки — заяви. — Вероятно мога да се утешавам с мисълта, че когато направя, те се оказват също тъй големи, както успехите ми. Що за нечовешка броня имаш, млади момко, че си позволяваш отново да се появиш при мен?
	— Може би е бронята на общественото мнение — отвърна Донал. — Напоследък се случи да съм пред очите на хората. Тия дни си извоювах нещо като име.
	— Да — съгласи се Уилям. — Аз самият познавам този вид броня от личен опит.
	— А и освен това — продължи Донал, — вие изпратихте да ме повикат.
	— Да — и без никакво предупреждение на лицето на Уилям се изписа такова жестоко изражение, каквото Донал никога досега не бе виждал. — Как смееш! — злобно изръмжа по-възрастният мъж. — Как смееш!
	— Сър — промълви Донал с каменно лице, — аз нямах никаква алтернатива.
	— Нямал си алтернатива! Идваш при мен и имаш наглостта да кажеш „Нямах никаква алтернатива“?
	— Да, сър — рече Донал.
	С бързо и гъвкаво движение Уилям стана. Заобиколи с прокрадващи се стъпки бюрото и се изправи срещу Донал: очите му — леко вдигнати нагоре, за да се впият в очите на този висок млад дорсай.
	— Взех те да следваш заповедите ми и нищо повече! — отряза той с леден глас. — А ти, какъвто си си фукляв герой, всичко провали.
	— Сър?
	— Да. _„сър“_. Малоумник от гората! Идиот! Кой ти каза да се счепкваш с Хю Килиън? Кой ти каза да предприемаш каквито и да било действия срещу него?
	— Сър — повтори Донал. — Нямах никакъв избор.
	— Нямал си избор? Как така си нямал избор?
	— Моята команда беше команда от наемници — отговори Донал, без да трепне. — Комендант Килиън ни даде уверения в съответствие с Кодекса на наемниците. Уверенията му не само излязоха лъжливи, но и той самият заряза командата си на бойното гюле и на неприятелска територия. Непряко той бе отговорен за смъртта на повече от половината си хора. Като присъстващ там действащ офицер с най-висок чин аз нямах никаква друга възможност, освен да го арестувам и да го задържа, за да бъде съден.
	— Съд на място.
	— Така е според Кодекса, сър — и Донал направи малка пауза. — Съжалявам, че бе необходимо да го застреляме. Военният съд не ми остави никаква алтернатива.
	— Пак ли? — ревна Уилям. — _„Никакви алтернатива!“_ Грейм, пространството между звездите не принадлежи на хора, които налитат само на _„никакви алтернативи!“_. — Той рязко се обърна, заобиколи бюрото си и седна.
	— Добре — рече студено, но вече без никаква емоция, — махай се оттук — Донал се обърна и тръгна към вратата, а Уилям вдигна от бюрото лист хартия. — Остави си адреса на моя комуникатор — рече той. — Ще ти намеря служба на някой друг свят.
	— Съжалявам, сър… — подхвана Донал.
	Уилям вдигна поглед.
	— Не ми хрумна, че можете още да се нуждаете от мен. Маршал Галт вече ми намери друга служба.
	Дълго време Уилям го гледа. Очите му бяха студени като очите на базилиск.
	— Разбирам — бавно отрони накрая. — Е, добре, Грейм, може би и в бъдеще ще си имаме работа един с друг.
	— Надявам се, че ще имаме — подхвърли Донал и излезе. Но дори и след като затвори вратата след себе си, му се струваше, че усеща погледа на Уилям през цялата дебелина на стената.
	Оставаше му да направи още едно посещение, преди да приключи със задълженията си на тази планета. Провери указателя в коридора и слезе един етаж по-долу.
	Комуникаторът на вратата го покани да влезе при АрДел Монтор — едър и както винаги неспретнат и с поглед само леко разцентрован от пиене — го посрещна на половината път в антрето.
	— Теб! — възкликна АрДел, щом Донал му обясни какво желае. — _Теб_ тя няма да поиска да види — подгърби широките си рамене и погледна Донал; за секунда очите му се проясниха. От тях надзърна нещо тъжно и благо, но само колкото да бъде сменено с горчив присмех. — Но пък на старата лисица няма да й хареса. Ще попитам Анеа.
	— Кажи й, че става дума за нещо, което тя трябва да знае — рече Донал.
	— Точно това ще направя. Изчакай ме тук — и АрДел излезе.
	След петнайсетина минути се върна.
	— Трябва да се качиш — каза. — Апартамент 1890 — Донал тръгна към вратата. — Не мисля — подхвърли нютънианецът почти тъжно, — че някога пак ще се видим.
	— Защо, може и да се срещнем — отговори Донал.
	— Да — съгласи се АрДел и впери проникващ взор в Донал. — Може и да се срещнем. Като нищо може да се срещнем.

	* * *

	Донал излезе и се запъти към апартамент 1890. Комуникаторът го пусна да влезе. Анеа го очакваше — стройна и сякаш глътнала бастун, облечена в една от нейните дълги сини рокли с висока яка.
	— Е? — рече тя. Донал я изгледа почти с печал.
	— Наистина ме мразиш, нали? — попита.
	— Ти го уби! — пламна тя.
	— О, разбира се — и въпреки всичките си старания, раздразнението, което тя винаги съумяваше да предизвика у него, изплава на повърхността. — Наложи ми се — за твое собствено добро.
	— За мое собствено добро!
	Донал бръкна в джоба на туниката си и извади малък детектор. Той обаче не светеше. Като по чудо в този апартамент нямаше подслушвателни устройства. А сетне Донал си помисли: _„Разбира се, все забравям каква е тя.“_
	— Чуй ме — рече той. — Ти си отлично подготвена чрез генна селекция и обучение да бъдеш Избраница — но не и да бъдеш нещо друго. Защо не можеш да проумееш, че междузвездните интриги не са лъжица за твоята уста?
	— Междузвездните… за какво приказваш? — запита тя.
	— О, я слез за малко на земята — каза той уморено и по хлапашки, както би казал каквото и да било, когато бе напуснал дома си. — Уилям е твой враг. Дотолкова го разбираш, само че не разбираш защо и по какъв начин, макар и да си мислиш, че ти е ясно. А и аз не го разбирам — призна той, — при все че имам едно хрумване. Само че начинът да се противопоставиш на Уилям не е като играеш неговата игра. Играй своята! Дръж се като Избраница на Култис. Като Избраница той не може и с пръст да те докосне.
	— Ако — рече тя, — нямаш какво повече да кажеш…
	— Добре — пристъпи той към нея, — тогава слушай. Уилям се опитваше да те компрометира. Килиън беше негово оръдие…
	— Как смееш? — избухна тя.
	— Как смея ли? — уморено повтори той. — Има ли някой в това междузвездно общество от откачени мъже и жени, дето да не знае тази фраза и да не ме замери с нея, щом ме види? Смея, понеже това е истината.
	— Хю — налетя го тя, — беше фин, честен човек. Войник и джентълмен. А не някакъв… някакъв…
	— Наемник? — подпита Донал. — Само че той си беше точно наемник.
	— Беше офицер от кариерата — високомерно отвърна тя. — Има разлика.
	— Няма никаква разлика — той поклати глава. — Само че ти туй не можеш да го проумееш. Наемник не значи непременно онази дума, която някой ти е вкарал в главата, като мръсна. Както и да е. Хю Килиън беше нещо много по-лошо от всяко прозвище, което ти да не разбираш достатъчно, за да поискаш да ми го прикачиш. Той беше глупак.
	— О! — Анеа рязко му обърна гръб.
	Той я хвана за лакътя и я обърна към себе си. Тя застина, потресена от изненада. Досега никога не й бе идвало на ум колко е силен. И внезапното осъзнаване на физическата й безпомощност в неговите ръце я разтърси и потресена тя мигом изпадна в необичайно мълчание.
	— Тогава чуй истината — рече той. — Уилям те разлюшкваше пред очите на Килиън като скъпоценна награда. Подхранваше глупашката му надежда, че би могъл да притежава теб — Избраницата на Култис. Стори така, че да можеш да посетиш Хю онази нощ във Вярата Ще Възтържествува… да — добави, щом видя как зяпна тя, — зная за това. Видях те там заедно с него. Уилям се постара да си осигури стопроцентова сигурност, че Хю ще се срещне с теб, също както се постара да се увери, че ортодоксалните войници ще атакуват.
	— Не вярвам, че… — успя да вметне тя.
	— Не ставай глупачка и ти — грубо натърти Донал. — Как иначе мислиш, защо една превъзхождаща по численост група от елитните войски на ортодоксите ще вземе да нападне лагера точно в необходимия момент? На кои други войници освен на фанатизираните ортодокси може да се разчита, че няма да оставят и един човек от нашата част да се измъкне по живо, по здраво? Било е замислено от цялата тази патаклама да избяга само един човек — Хю Килиън, който след това е щял да се окаже в положение да заяви претенциите си на герой към теб. Виждаш ли колко струва твоето добро мнение?
	— Хю не би могъл…
	— Хю _не можа_! — прекъсна я Донал. — Както ти казах, той беше глупак. Глупак, но добър войник. На Уилям нищо друго не му е и трябвало. Знаел е, че Хю ще излезе достатъчно глупав, за да дойде да те види и достатъчно добър войник, за да не пожертва живота си, когато види, че командата му е унищожена, както ти казах той щеше да се върне сам — и то като герой.
	— Само че ти си прозрял всичко! — отсече тя. — Какъв е твоят секрет? Подслушвателна линия до лагера на ортодоксите?
	— Това определено се виждаше от ситуацията: командата — незащитена, комендантът глупашки си урежда любовна среща на бойното поле; така че нещо от рода на внезапно нападение просто беше неизбежно. Аз просто се запитах какви войски би трябвало да бъдат използвани и как могат да бъдат открити. Ортодоксалните части не ядат нищо друго освен местни растения, сготвени по тукашному. Миризмата на готвеното се просмуква в дрехите им. Всеки ветеран от някоя хармонийска кампания би бил способен да открие присъствието им по същия начин.
	— Ако има достатъчно чувствителен нос. Ако знае къде да ги търси…
	— Имаше само едно логично място…
	— Във всеки случай — студено рече тя, — не става дума за това. Работата е там — и тя изневиделица избухна насреща му, — че Хю не е бил виновен. Ти сам го каза. Дори и според теб той е бил само глупак! И ти си наредил да го убият!
	Той уморено въздъхна.
	— Престъплението — заобяснява, — за което комендант Килиън беше екзекутиран, е, че е подвел хората си и ги е изоставил на неприятелска територия. За _това_ той плати с живота си.
	— Убиец! — каза тя. — Махай се!
	— Ама… — объркан, той се втрещи в нея. — Аз току-що ти обясних.
	— Нищо не си ми обяснил — възрази студено и от дистанция тя. — Не чух нищо друго освен цяла планина от лъжи, лъжи и пак лъжи за един мъж, на когото не си достоен и ботушите да чистиш. Сега ще се махнеш ли, или ще трябва да повикам охраната на хотела?
	— Ти не вярваш…? — и той я загледа с широко отворени очи.
	— Махай се — обърна му тя гръб. Донал се обърна като зашеметен, тръгна слепешката към вратата и излезе в коридора вцепенен, все още вървейки, той поклати глава като човек, който се е озовал в лош сън и не е способен да се събуди.
	Какво бе това проклятие, дето тегнеше над него? Тя не лъжеше — просто не бе способна да го прави така успешно. Наистина бе изслушала обясненията му и… в нейните очи те не значеха нищо. Всичко бе така очевидно, така ясно — машинациите на Уилям, глупостта на Килиън. И тя не го бе видяла, дори когато Донал й го посочи. Тя, една Избраница на Култис.
	Защо? Защо? Защо?
	Терзан от демоните на неувереността в себе си и самотата, Донал пое надолу по коридора назад, към хотела на Галт.


>	Адютант

	Срещнаха се в кабинета на маршал Галт в дома му на Фрайланд; огромната площ на помещението и високият сводест таван ги правеха да изглеждат като джуджета: трима мъже, застанали около едно голо бюро.
	— Капитан Лудроу, това е моят адютант, комендант Донал Грейм — с рязък глас съобщи Галт. — Донал, това е Рус Лудроу, патрулен началник на моя Син патрул.
	— За мен е чест, сър — рече Донал и кимна.
	— Радвам се да се срещнем, Грейм — отвърна Лудроу. Той беше доста нисък, набит мъж малко над четиридесетте, с много тъмна кожа и очи.
	— Ще поверяваш на Донал всичката щабна информация — рече Галт. — Сега, каква е обстановката според бойното и техническото разузнаване?
	— Няма никакво съмнение, че ония планират да приземят на Ориенте експедиционен корпус — Лудроу се обърна към бюрото и занатиска бутоните на клавиатурата на картата. Повърхността на бюрото се избистри до напълно прозрачно и те се вгледаха в една немащабна карта на системата на Сириус.
	— Ние сме тук — заби той пръст във Фрайланд. — Тук е Нова Земя — пръстът му мина към фрайландската посестрима, — а тук е Ориенте — и показалецът прескочи върху един по-малък свят, намиращ се по-близо от тях до слънцето, — така, както ще бъдат разположени една спрямо друга след дванайсет дена. Както виждате, слънцето ще се намира между нашите два свята и кажи-речи между всеки от тях и Ориенте. Едва ли биха могли да изберат по-изгодна тактическа позиция.
	Галт огледа картата и изръмжа. Донал наблюдаваше Лудроу с тихо любопитство. Акцентът му издаваше, че е новоземянин, но въпреки това той заемаше висок пост в щаба на Фрайландските бойни части. Разбира се, двата сириуски свята бяха естествени съюзници, тъй като бяха взели страната на Стара Земя срещу групата на Марс — Венера — Нютън — Касида; но поради простата причина, че се намираха тъй близо един до друг, между тях в някои отношения съществуваше естествено съперничество и офицерите от кариерата обикновено напредваха най-добре на родния си свят.
	— Не ми харесва — заяви най-накрая Галт. — От туй, дето виждам, номерът е много тъп. Като кацнат, хората им ще трябва да носят дихателни апарати; и какво, по дяволите, очакват да правят с това си предмостие, когато го отвоюват? Ориенте е прекалено близо до слънцето, за да го тераформират*; иначе и ние да сме го сторили още много отдавна.
	[* От _Terra_ (лат.) — Земя. Мащабно преобразяваме ни цяла планета е цел на нея да се създадат максимално близко до земните условия за живот. — Бел.прев.]
	— Възможно е — хладно каза Лудроу, — да възнамеряват да предприемат оттам атака срещу нашите две планети.
	— Не, не — възрази остро и почти раздразнено Галт. Масивното му лице се надвеси над картата. — Тая идея е също толкова откачена, колкото тераформирането на Ориенте. Те не биха могли да снабдяват базата си там, още по-малко пък да я използват за атакуване на две големи планети с напълно нормализирано население и промишленост. Освен това, човек не може да завоюва цивилизовани светове. Това е максима.
	— Максимите обаче понякога се износват — подхвърли Донал.
	— Какво? — попита Галт, като вдигна очи. — О… Донал. Не ни прекъсвай сега. Като го гледам — продължи той към Лудроу, — ми се чини, че не е нищо повече от маневри на живо. Знаеш какво имам предвид.
	Лудроу кимна — също както без да съзнава, кимна и Донал.
	Маневрите на живо бяха нещо, за което никой планетарен началник-щаб не си признаваше, но не представляваха тайна за който и да било военен. Всъщност това бяха истински малки битки, провокирани с някой удобен противник — или за окончателно доизпипване на уменията на обучаваните войски, или за да се запази вече изпипаното умение на войските, които са бездействали твърде дълго. Галт бе почти единственият от планетарните командири по него време, който бе твърдо против този начин на действие не само на теория, но и на практика. Той смяташе, че когато се появят симптоми, че наетите войски са се скапали от бездействие, е по-честно да ги уволни, както бе станало при последните събития на Хармония. Сам Донал бе на същото мнение, макар винаги да съществуваше опасност, когато уволниш войските, те да загубят усещането, че ти принадлежат, а и понякога се разлагаха поради лошо ръководство.
	— Какво мислиш? — попита Галт своя патрулен командир.
	— Не зная, сър — отвърна Лудроу. — Струва ми се, че това е единственото смислено тълкувание.
	— Ще трябва обаче — прекъсна го повторно Донал, — да разгледаме и някои от безсмислените тълкувания, за да видим дали някое от тях не представлява потенциална опасност. А оттук…
	— Донал — сухо се намеси Галт, — ти си ми адютант, а не началник на бойните операции.
	— И все пак… — продължи да настоява Донал, ала маршалът го сряза с тон на окончателна заповед:
	— Това е всичко!
	— Да, сър — подчини се Донал.
	— В такъв случай — рече Галт, като пак се обърна към Лудроу, — ще разглеждаме това като пратена ни от небесата възможност да отрежем едно-две пипала от бойната мощ на нютън-касидската флота и пехотни войски. Върни се при патрула си, командире. Ще изпратя заповеди.
	Лудроу приведе глава и тъкмо се канеше да си тръгне, когато бе прекъснат от слабото свистене на въздуха на една от големите врати на кабинета, която се плъзна встрани, последвано от почукването на приближаващи женски токчета по полирания под. Те се обърнаха и видяха висока и ослепително красива червенокоса жена, която вървеше към тях през кабинета.
	— Елвин! — рече Галт.
	— Нали не прекъсвам нещо? — обади се тя, преди още да е стигнала до тях. — Не знаех, че имаш посетител.
	— Рус — каза Галт, — познаваш ли дъщерята на моята балдъза, онази същата Елвин Рай? Елвин, това е началникът на моя Син патрул, Рус Лудроу.
	— Много голяма чест е за мен — поклони се Лудроу.
	— О, ние сме се срещали… или най-малкото аз съм ви виждала преди — тя му подаде за кратко ръка, а сетне се обърна към Донал:
	— Донал, ела с мен на риба.
	— Съжалявам — отговори Донал. — На работа съм.
	— Не, не — отпрати го Галт с голямата си ръка. — За момента нямам нужда от теб. Ако искаш, бягай.
	— Тогава съм на твоите услуги — заяви Донал.
	— Какъв хладен прием само! — обърна се тя към Лудроу. — Сигурна съм, че патрулният началник не би се поколебал така.
	Лудроу отново се поклони.
	— Никога не бих се поколебал, когато става дума за една Рай.
	— Ето! — възкликна тя. — Той трябва да ти послужи за образец, Донал. Би следвало да се научиш на маниери… а също и да говориш така.
	— Щом ти го предлагаш — рече Донал.
	— О, Донал — и тя отметна глава назад, — ти си безнадежден. Добре де, хайде идвай — обърна се и излезе, а той я последва.

	* * *

	Прекосиха грамадния централен хол и излязоха на градинската тераса над синьо-зеленото заливче на плиткото вътрешно море, което миеше покрайнините на дома на Галт. Донал очакваше тя да продължи към пристана, но Елвин свърна в една малка беседка и застана срещу него.
	— Защо се държиш така с мен? — хвърли в очите му тя. — Защо?
	— Как се отнасям? — погледна я Донал от височината на целия си ръст.
	— О, дървеняк такъв! — Устните й се опънаха назад над съвършените й зъби. — От какво се боиш — че ще те изям ли?
	— А няма ли? — попита я той напълно сериозно и тя се засмя на отговора му.
	— Хайде, ела да ловим риба — подвикна тя, извърна се и хукна надолу към пристана.
	И така двамата се заеха с риболов. Само че дори когато се врязваше във водата, преследвайки някоя извиваща се риба на шестдесет клафтера* дълбочина, умът на Донал бе на друго място. Беше оставил малкия реактивен двигател на раменете му да го тласка натам, накъдето го водеше преследването, а насаме в шлема си мрачно се проклинаше за собственото си невежество. Защото повече от всичко Донал презираше престъпното невежество — в този случай непознаването на женските прийоми — което го бе накарало да повярва, че може да си позволи лукса да поддържа небрежно и приятелско познанство с една жена, която силно го желаеше, но която той самият не желаеше ни най-малко.
	[* Един клафтер е равен на шест фута, или 1,83 метра. — Бел.прев.]
	Когато Галт го доведе като личен адютант, тя вече живееше тук, в този дом. По някакви объркани криволици на фрайландските наследствени закони за нея отговаряше маршалът — въпреки твърде далечната им родствена връзка и факта, че нейната собствена майка и някои други близки нейни роднини бяха все още живи. Бе около пет години по-възрастна от Донал, макар дивата енергичност и буйните й емоции да караха тази разлика да бледнее. Отначало той бе намерил кипежа на чувствата й за интересен, а компанията й — за балсам за онова, което напоследък — при все че той не си го признаваше с толкоз много думи — представляваше уязвена и много нежна част от егото му. Това обаче бе отначало.
	— Знаеш ли — му бе казала тя по време на един от странните й проблясъци на прямота, — всеки би ме поискал.
	— Всеки — се бе съгласил той, преценявайки красотата й. Едва по-късно Донал откри — за голям свой ужас — че бе приел една покана, за която дори не бе и подозирал, че се крие в думите й.
	От четири месеца насам той се бе установил в имението на маршала, проумявайки някои от елементите на фрайландския щабен контрол, а също така — с все по-нарастващ смут — някои от плетениците на женския ум. И на туй отгоре откри, че се диви защо не я желае. Той определено харесваше Елвин Рай. Присъствието й му доставяше радост, привлекателността й не можеше да се отрече, а остротата на ума и гладът за усещания в нейната личност наподобяваха подобни черти в неговата собствена. И все пак той не я желаеше. Никак, ни най-малко, изобщо.
	След няколко часа се отказаха от риболова. Елвин бе уловила четири риби, средно по седем-осем килограма. Той не бе хванал ни една.
	— Елвин… — Започна Донал, като тръгна заедно с нея нагоре по стъпалата към терасата. Само че преди да може да продължи внимателно премислената си реч, скритият в един розов храст сигнален номератор меко иззвъня.
	— Комендант — кротко се обади розовият храст, — комуникаторът на входната врата съобщава, че някой си старши групов командир Тейдж Лий е дошъл да се срещне с вас. Искате ли да го видите?
	— Лий… — измърмори Донал и повиши глас: — от Хармония?
	— Казва, че е от Хармония — отговори розовият храст.
	— Ще го видя — рече Донал и с големи крачки пое към къщата. Чу зад себе си звук от бягащи нозе и Елвин го улови за ръката.
	— Донал — започна тя.
	— Ще ми отнеме само минута — отвърна той. — Ще се видим след няколко минути в библиотеката.
	— Добре — тя го пусна и изостана зад него. Донал влезе в къщата и тръгна към вестибюла.

	* * *

	Лий, същият онзи Лий, който бе командвал неговата Трета група, го очакваше.
	— Е, групов — рече Донал, докато се ръкуваха, — какво те води насам?
	— Вие, сър — каза Лий и погледна Донал в очите с нещо от онова предизвикателство, което Донал бе забелязал още при първата си среща с него. — Можете ли да използвате личен ординарец?
	Донал го изгледа преценяващо.
	— Защо?
	— Откакто ни разкараха всичките след тая история с Килиън, си мъкна договора нагоре-надолу — обясни Лий. — Ако искате да знаете, имах запой. На, честен кръст. Щом не съм в униформа, ставам алкохолик. Като съм униформен, е по-добре, но рано или късно се скарвам с някого. Все отлагах да подпиша нов договор, защото не можех да реша какво искам. Най-подир ми светна в главата. Искал съм да работя за вас.
	— Сега ми се виждаш достатъчно трезвен — рече Донал.
	— Щом е за няколко дни, мога всичко да направя — дори и да спра пиенето. Ако бях дошъл тук с треперещи ръце, никога не бихте ме взели.
	Донал кимна.
	— Аз не съм скъп — продължи Лий. — Само ми погледнете договора. Ако вие самият не сте в състояние да си ме позволите, ще подпиша за редови войник, а вие ще подръпнете конците така, че да ме назначите при вас. Ако имам нещо за вършене, не пия; а и мога да бъда полезен. Вижте…
	Той приятелски протегна ръка, сякаш да се здрависа отново, и изневиделица в дланта му се появи нож.
	— Това е пандизчийска работа, трик на наемен убиец — подметна Донал. — Да не мислиш, че ще ти свърши работа с мен?
	— С вас — не! — Лий помръдна и ножът изчезна. — Точно затова искам да работя за вас. Аз съм голям чешит, коменданте. Нужно ми е нещо, на което да се опра. Нужно ми е така, както на обикновените хора са им нужни храна, пиене, дом и приятели. Туй всичко го има в психологическия индексен номер на моя договор — стига да поискате да направите копие от него и да ме проверите.
	— Засега ще разчитам на думата ти — каза Донал. — Какво _не е_ наред с теб?
	— Аз съм граничен психо* — отвърна Лий, без изпитото му лице да промени изражението си. — Не може да се коригира. По рождение нещо ми липсва. Докторите казват, че нямам никакво чувство кое е добро и кое — лошо; и не мога да се справям, като се ръководя само от абстрактни правила. Когато за пръв път получих в ръцете си договора, ми обясниха, че мен ми е нужно през цялото време да имам пред очите си мой собствен, личен, жив бог. Вие ме наемате и ми казвате да прережа гърлата на всички хлапета под пет години, които срещна — всичко е наред. Казвате ми да прережа собственото си гърло — същата работа. За мен всичко е както трябва.
	[* Или, по-правилно, гранична личност. Характеризира се с изразена неустойчивост в представата за самия себе си и разстройство на идентификацията. Наблюдават се фобии, тревожност, депресивност, загуба на контрол над импулсите, самонаранявания, тенденция към наркоманска зависимост, агресии и гняв, насочени срещу себе си и околните. Граничната личност схваща себе си ту като много добра, ту като много лоша. — Бел. на жената на преводача.]
	— Не се стараеш да изглеждаш много привлекателен.
	— Казвам ви истината. _На вас_ не мога да кажа нищо друго. Аз съм като шик, който цял живот е обикалял, търсейки пушка, на която да пасна; и сега съм я намерил. Така че не ми вярвайте. Вземете ме да ме изпитате за пет години, десет години — за остатъка от живота ми. Само не ме изхвърляйте — Лий се извърна и насочи кокалестия си пръст към вратата зад гърба си. — Коменданте, отвън за мен е ад. Всичко тук вътре е рай.
	— Не зная — промълви бавно Донал. — Не зная дали ще поискам да поема тази отговорност.
	— Никаква отговорност — очите на Лий заблестяха и Донал изведнъж осъзна, че мъжът насреща му е ужасен: ужасен да не би да бъде отхвърлен. — Просто ми кажете. Пробвайте ме, още сега. Само ми кажете да застана на четири крака и да лая като куче. Кажете ми да си отрежа лявата ръка от китката. Веднага щом ми порасне нова ръка, ще се върна, за да върша онова, което поискате да върша — ножът изведнъж се озова отново в ръката му. — Искате ли да видите?
	— Махай го оттук! — изстреля Донал. Ножът изчезна. — Добре, ще купя лично твоя договор. Моите помещения са зад третата врата вдясно нагоре по стълбите. Качи се и ме изчакай.
	Лий кимна. Не обели и дума за благодарност. Просто се обърна и тръгна.
	Донал мислено се разтърси, сякаш емоционалният заряд, който прашеше във въздуха пред него последните няколко секунди, притежаваше физическа маса, легнала тежко върху плещите му. Сетне пое към библиотеката.
	Когато влезе, завари Елвин да гледа през огромната открита стена към океана. При звука на стъпките му тя бързо се обърна и тръгна да го пресрещне.
	— Какво беше? — попита.
	— Един от моите войници от онази история на Хармония — отговори той. — Взех го като мой личен ординарец — и я погледна от горе на долу. — Ев…
	Тя моментално се отдръпна леко от него. Погледна през стената и едната й ръка падна надолу, за да си поиграе с една сребърна полустатуетка, оставена на ниската масичка в краката й.
	— Да? — подхвана тя.
	Донал откри, че е много трудно да изрече словата.
	— Ев, знаеш, че съм тук от много време — започна той.
	— От много време? — и тя се обърна към него с леко стреснато изражение. — Четири месеца? Само че те ми изглеждат като часове.
	— Възможно е — настойчиво рече той. — Само че това си е много време. Тъй че може би сега е моментът да напусна.
	— Да напуснеш? — очите й се разшириха; големите й лешникови очи бяха вперени в него. — Кой каза, че напускаш?
	— Разбира се, че ще ми се наложи — каза Донал. — Но си помислих, че съм длъжен да изясня нещо, преди да тръгна. Ев, ти много ми харесваш…
	Тя обаче бе прекалено бърза за него.
	— Ти ме харесваш? — викна. — Мисля, че би следвало! Че аз почти не съм имала и минута за себе си само и само да те развличам. Честна дума, почти забравих какво има извън това място! Харесвал ме! Положително би трябвало да ме харесваш, след като положих толкова грижи за теб!
	Той дълго гледа разгневеното й лице и накрая унило се усмихна.
	— Абсолютно права си — призна. — Причиних ти толкова неприятности. Извини ме, че бях толкова тъп, та да не го забележа — и сведе глава пред нея. — Сега ще тръгвам.
	Извърна се и си тръгна. Но едва бе направил дузина крачки из огряната от слънцето библиотека, и тя го повика.
	— Донал!
	Той се обърна и я видя — вперила поглед в него, със застинало лице и отпуснати покрай тялото ръце със свити в юмруци пръсти.
	— Донал, ти… ти не можеш да си идеш — каза Елвин с напрегнат глас.
	— Моля? — ококори се в нея той.
	— Не можеш да си идеш — повтори тя. — Службата ти е тук. Тук си назначен.
	— Не — поклати Донал глава. — Ти не разбираш, Ев. Задава се работа с Ориенте. Отивам да помоля маршала да ме назначи на някой кораб.
	— Не можеш — гласът й звучеше студено. — Той не е тук. Отиде долу в Космодока.
	— Е, тогава ще ида там и ще го помоля.
	— Не можеш. Аз вече го помолих да те остави тук. Той ми обеща.
	— Ти _какво-о_? — Думите експлодираха от устата му с тон, който прилягаше повече на бойното поле, отколкото на това тихо имение.
	— Помолих го да те остави тук.
	Той се обърна и горделиво закрачи към вратата.
	— Донал! — той чуваше как гласът и отчаяно го зове, но сега нито тя, нито някой друг в този дом би могъл да стори нещо, за да го спре.
	Намери Галт да изучава новия експериментален модел на поразяващ живата сила на противника, кораб с екипаж от двама души. По-възрастният мъж изненадано вдигна очи, когато се появи Донал.
	— Какво има? — попита той.
	— Може ли да ви видя за минута насаме, сър? — каза Донал. — По личен и спешен въпрос.
	Галт му хвърли един остър поглед, но помръдна с глава встрани и двамата се усамотиха в будката за инструментален контрол.
	— Какво има? — повтори Галт.
	— Сър — рече Донал, — разбрах, че Елвин ви е попитала, дали не бих могъл да остана на служба във вашето домакинство по време на задаващата се кампания, за която по-рано днес говорихме с патрулен командир Лудроу.
	— Точно така. Помоли ме.
	— Аз не знаех за това — заяви Донал, като отвърна на погледа на по-възрастния мъж. — Не съм го искал.
	— Не си го искал?
	— Да, сър.
	— Уф — изпъшка Галт. Пое дълбоко дъх и потри брадичка с якото си ръчище. Изви глава встрани и се загледа през прозореца на контролната будка в експерименталния кораб. — Разбирам — рече. — Не се сетих.
	— Няма причина да се досетите — Донал усети как нещо вътре в него се сви, когато съзря изражението на по-стария човек. — Трябваше да поговоря по-рано с вас, сър.
	— Не, не — отхвърли внушението Галт с един мах на ръката. — Аз съм виновен. Никога не съм имал деца. Нямам никакъв опит. Вече й е време да си уреди живота, а и… аз имам високо мнение за теб, Донал.
	— Вие вече се показахте прекалено добър към мен, сър — измъчено промълви Донал.
	— Не, не… е, грешки винаги стават. Ще се погрижа веднага да ти намеря място — в бойните сили, разбира се.
	— Благодаря ви — рече Донал.
	— Не ми благодари, момче — внезапно Галт заприлича на старец. — Би трябвало да се сетя. Ти си дорсай.


>	Щабна свръзка

	— Добре дошъл на борда — поздрави го един младши капитан с приятно лице, когато Донал прекрачи през газовата бариера на вътрешния шлюз. Младши капитанът едва бе минал двадесетте — чернокос младеж с квадратно лице, който оставяше впечатление, че здравата е наблягал на атлетичните упражнения. — Аз съм младши капитан Олмин Клей Андерсен.
	— Донал Грейм — двамата си отдадоха чест един на друг. После си стиснаха ръцете.
	— Имаш ли някакъв корабен опит? — запита Андерсен.
	— Осемнадесет месеца летни тренировъчни пътувания на Дорсай — отговори Донал. — Командване и въоръжения — никакви технически постове.
	— Командването и въоръженията вършат достатъчно добра работа на кораб клас 4J. Особено командването. Ти ще бъдеш старши офицер след мен — ако нещо стане — и той направи онзи незабележим ритуален жест, като се пресегна, за да докосне близката бяла въглеродно-пластмасова стена зад гърба му. — Не че ти предлагам в такъв случай ти да поемеш командването. Моят първи помощник може да се справи съвсем добре. Но ако стане това, ти може би ще успееш да му помогнеш.
	— За мен ще е чест — заяви Донал.
	— Искаш ли да огледаш кораба?
	— Нямам търпение.
	— Добре. В такъв случай влизай в салона — Андерсен го поведе: през малката приемна и плъзгащата се херметична преграда, по един коридор, който криволичеше пред тях ту наляво, ту надясно. Минаха през друга врата, която се изпречи отпреди им в стената на коридора, сетне по един малък пасаж и през последната врата изскочиха в едно голямо, приятно декорирано кръгло помещение.
	— Салонът — обясни Андерсен. — Контролният център е точно под краката ни; той е на обратна гравитация — натисна един издатък на стената и част от пода се плъзна встрани. — Ще трябва да се метнеш през глава — предупреди той Донал и се гмурна с главата напред в отвора.
	Донал, който знаеше какво може да очаква, последва примера на младши капитана. Инерцията от скока му го пренесе през отвора в друга кръгла зала със същата големина както салона, в която всичко би изглеждало обърнато с краката нагоре и заковано за тавана, ако не бе дребният факт, че тук гравитацията бе с обратен знак и онова, което в салона бе надолу, тук беше нагоре, а нагоре вместо това означаваше надолу.
	— Тук — рече Андерсен, щом Донал леко се приземи на пода до отвора, — е нашето Контролно око. Както навярно си забелязал, когато си наближавал, за да се качиш на борда, корабите от клас 4J са с конструкция „топка и чук“ — Натисна няколко метални издатъка и в една голяма сфера, плаваща в средата на пода — същата, която бе нарекъл Контролно око — се появи изображение на техния кораб така, както би изглеждал от известно неголямо разстояние. Полуобрамчен от обсипания със звезди екран на космоса и тънкия къс от извития край на Фрайланд, който заемаше единия ъгъл на сцената, корабът се рееше в пространството. Две тънки колони с дължина около стотина метра свързваха една сфера с диаметър тридесет метра с ромбоидно тяло — корабният реактивен двигател. В най-дебелата си част той имаше сечение с диаметър около пет метра и приличаше на голям детски пумпал, закрепен с две жици, които го притискаха в средата. Това беше „чукът“. Съответно корабът беше „топката“.
	— И никакво оборудване за фазов преход? — попита Донал. Мислеше си за традиционната цилиндрична форма на големите кораби, които се движеха между звездите.
	— Не се подлъгвай — отвърна Андерсен. — Решетката си е на мястото. Просто се надяваме, че неприятелят няма да я види или няма да я удари. Не можем да я предпазим, така че се опитваме да я направим невидима — и протегна пръст, за да посочи голите наглед колони. — По цялата дължина на кораба, от реактивния двигател до носа има покривна решетка, боядисана в черно.
	Донал умислено кимна.
	— Много лошо, че в отсъствие на атмосфера поляризаторите не могат да работят — отбеляза той.
	— Така е — съгласи се Андерсен и изключи Окото. — Дай да огледаме набързо останалата част от кораба.
	Андерсен излезе през вратата и го поведе по един пасаж, наподобяваш пасажа, по който бяха влезли в салона. Сетне излязоха в коридор, криволичещ досущ като онзи, по който бяха прекосили другата половина на кораба.

	* * *

	— Помещенията на екипажа и столовата са в другата половина — обясни Андерсен. — Помещенията на офицерския състав, складовете за резервни части, муниции и продоволствия, ремонтната секция са в тази — Андерсен бутна вратата в коридорната стена срещу тях и двамата влязоха в секция, голяма приблизително колкото малка хотелска стая и в същинския смисъл на думата граничеща в оттатъшния си край с извитата външна черупка на кораба. В този момент черупката на тази секция бе прозрачна, а нагънатият „зъболекарски стол“ срещу контролния панел в основата на прозрачната част бе зает, макар и фигурата в него да бе облечена в прост работен комбинезон.
	— Моят пръв помощник — рече Андерсен. Фигурата надникна над облегалката за главата. Беше жена в началото на четиридесетте.
	— Здрасти. Ол — обади се тя. — Само проверявам основния дублаж.
	Андерсен направи крива гримаса към Донал.
	— Антипарашутните оръжия — обясни той. — На никого не му е приятно да избива бедните безпомощни нещастници, докато падат от небето, за да атакуват, така че това си е офицерска работа. Ако не съм зает с нещо друго в момента, обикновено аз се заемам с това. Щабна свръзка Донал Грейм — първи офицер Коа Бен.
	Донал и жената се ръкуваха.
	— Е, продължаваме ли? — запита Андерсен. Обиколиха останалата част от кораба и приключиха пред вратата на Доналовата каюта в офицерския отсек.
	— Съжалявам — каза Андерсен, — но нямаме достатъчно койки. Пълен състав при бойни условия. Така че се наложи да настаним твоя ординарец заедно с теб. Ако не възразяваш…
	— Ни най-малко — отвърна Донал.
	— Чудесно — Андерсен изглеждаше облекчен. — Ей затова харесвам дорсаите. Те са толкова разумни.
	Потупа Донал по рамото и се забърза отново да се заеме със задълженията си около подготвянето на кораба и екипажа за действие.

	* * *

	Като влезе в каютата си, Донал видя, че Лий вече е разопаковал принадлежностите и на двамата — включително един висящ хамак за себе си в допълнение към единичната койка, предназначена за Донал.
	— Всичко ли подреди? — попита Донал.
	— Всичко — отвърна Лий. Той продължаваше постоянно да забравя уставното „сър“, ала Донал, който вече имаше известен опит с фанатично буквалното възприемане, с което бившият миньор изпълняваше всяка дадена му от него заповед, се въздържаше да го прави на въпрос. — Уредихте ли ми вече договора?
	— Нямах време — каза Донал. — Това не може да се уреди за един ден, нали знаеш?
	— Не — отвърна Лий. — Досега винаги просто съм го давал. А сетне, когато изтечеше срокът на службата ми, ми връщаха договора и получавах парите, които съм заработил.
	— Е, обикновено това отнема няколко седмици или месеца — рече Донал. Той обясни на Лий онова, което никога по-рано не му бе хрумвало и което почти всеки друг би пропуснал да забележи — че договорите са притежание изцяло на родното общество или свят на отделния човек и че договорното съглашение се урежда между наемателя и родното правителство на наемания. Целта бе не толкова да се осигурят работа и минимални средства за живот на индивида, колкото родните му власти да си осигурят изгодни монетарни и „договорни“ баланси, които да им дадат възможност на свой ред да наемат обучените специалисти, от които те имат нужда. В случая с договора на Лий Донал се явяваше частен работодател и можеше да предложи пари, но не и договорни кредити. Ето защо въпросът с наемането на Лий трябваше да се съгласува с дорсайските власти, а също и с властите на Коби, откъдето беше родом Лий.
	— Това обаче е по-скоро формалност, а не нещо друго — увери го Донал. — Доколкото имам комендантски чин, на мен ми се позволява да имам ординарец. А и намерението ми да те наема е регистрирано. Това означава, че твоето родно правителство няма да те извика при някаква специална задача нейде другаде.
	Лий кимна, което при него бе едва ли не висш израз на облекчение.
	— … Сигнал! — внезапно пропя сигналният номератор от стената до вратата на каютата. — Сигнал за щабна свръзка Грейм. Незабавно да докладва на флагманския кораб. Щабна свръзка Грейм да докладва незабавно на флагманския кораб.
	Донал предупреди Лий да не се мотае в краката на редовния екипаж на кораба и излезе.

	* * *

	Бойният флагман, съставен от Червения и Зеления патрул на фрайландските космически сили също като кораба клас 4J, който Донал току-що бе напуснал, вече се намираше във временна свободна орбита около Ориенте. На Донал му трябваха близо четиридесет минути, за да се добере дотам, а когато влезе в приемното шлюзово помещение и съобщи името и чина си, му дадоха водач, който го отведе в стаята за инструктаж във вътрешността на кораба.
	В стаята се бяха натъпкали двадесет и няколко щабни свръзки.
	По чин те варираха от административни куриери до един петдесетгодишен подпатрулен началник. Бяха вече насядали с лице към една платформа и когато Донал влезе — очевидно той бе последният, когото очакваха — един старши капитан с флагманско звание влезе, следван по петите от началника на Синия патрул Лудроу.
	— И така, господа — започна старшият капитан и стаята се смълча, — ето какво е положението.
	Махна с ръка и стената зад него се разтвори, за да покаже една симулация за предстоящата битка. Ориенте плаваше в черния космос, заобиколена от множество кораби от най-различен вид. Големината на корабите бе силно преувеличена, така че те да станат видими в сравнение с планетата, чийто диаметър бе, грубо казано, две трети от диаметъра на Марс. Най-големите кораби, тези от клас „Патрулен“ — дълги цилиндрични междузвездни бойни кораби — бяха на променливи орбити от осемдесет до петстотин километра над повърхността на планетата, така че съчетаните им движения обгръщаха Ориенте в паяжина от изменчиви придвижвания. Цял облак от по-малки единици — C4J-та, A (подклас) деветки, куриерски кораби, стрелкови платформи и индивидуални и двуместни лодки клас „Комарче“ бяха изведени на позиция зад тях, по-близо до планетата, съвсем ниско в атмосферата.
	— Ние мислим — рече старши капитанът, — че с ефективна скорост и вече намалявайки скоростта, неприятелят ще излезе от фаза горе-долу тук…
	На половин милион километра от Ориенте и точно срещу слънцето внезапно се появиха и запримигваха цял орляк нападателни кораби. Те бързо се спуснаха към планетата, като видимо увеличиха размерите си и щом се доближиха, минаха в кръгови спускащи се орбити около Ориенте. По-малките съдове ги наближиха и двете флотилии се сблъскаха по най-разнообразни начини, така че окото не бе в състояние да проследи едновременно всички отделни движения. Сетне атакуващата флота премина под по-голямата част от защитниците и неочаквано избълва облак от миниатюрни предмети — десантните войски. Те се заспускаха надолу, атакувани от по-малките съдове, докато повечето от нападащите кораби от Нютън и Касида започнаха да изчезват като духнати свещи, дирейки безопасност във фазовия преход, който да ги пренесе на светлинни години от мястото на битката.
	За фино тренирания професионален ум на Донал гледката бе едновременно красиво вълнуваща и напълно фалшива. От памтивека насам нито една битка не се бе развила с такава балетна грациозност и баланс. Нито пък някога бъдеща битка би се протекла така. Това бе само едно творческо предположение за развоя на битката и в него нямаше никакво място за неизбежното издаване на погрешни заповеди, за индивидуалните колебания, за подценяването на противника, за навигационните грешки, завършващи със сблъсквания, или за откриването на огън по собствените кораби.
	Всички тия неща изчакваха редът им да дойде в действителните събития — подобно на харпии, накацали на все още неотнесените от шрапнели клони на някое дърво, докато зората се промъква като сив крадец на полето, където мъжете се готвят да се бият. В задаващите се събития над Ориенте щеше да има добри и лоши действия, мъдри и глупави решения — и нито едно от тях нямаше да има никакво значение. От значение щеше да е само техният сбор в края на деня.
	— … Е, господа — каза старши капитанът, — сега знаете как Щабът вижда нещата. Вашата работа — лично вашата, като щабни свръзки — е да наблюдавате. Ние искаме да узнаем всичко, което можете да забележите, всичко, което можете да откриете, всичко, което можете или мислите, че можете, да извлечете от видяното. И, разбира се — той се позабави с крива усмивка на устата, — нищо не би ни зарадвало повече от някой пленник.
	При тези думи се разнесе общ смях, тъй като всички знаеха колко фантастично невероятно е да загребеш един човек от някой вече разбит и отворен вражески кораб при съществуващите разлики в скоростите и при другите усложнения на една космическа битка — а дори и да успееш, да откриеш, че той е все още жив.
	— Това е всичко — завърши старши капитанът. Щабните свръзки станаха и се струпаха на изхода.

	* * *

	— Само една минута, Грейм!
	Донал се извърна. Гласът принадлежеше на Лудроу. Патрулният началник бе слязъл от платформата и сега приближаваше към него. Донал се върна назад, за да го пресрещне.
	— Бих искал да поговоря с теб за малко — рече Лудроу. — Почакай, докато другите излязат от стаята.
	Двамата стояха мълчаливо, докато последната щабна свръзка излезе и старши капитанът изчезне.
	— Да, сър? — подпита Донал.
	— Интересува ме нещо, което ти каза или по-скоро май се канеше да кажеш онзи ден, когато се срещнахме при маршал Галт, докато преценявахме тази история с Ориенте. Ти подхвърли нещо, което комай подсказваше, че имаш съмнения относно заключенията, до които тогава стигнахме. Само че аз така и не чух какво имаше предвид. Би ли ми го казал сега?
	— Ами нищо, сър — отговори Донал. — Щабът и маршалът несъмнено знаят какво правят.
	— В такъв случай не е ли възможно ти да си видял в ситуацията нещо, което ние сме пропуснали?
	Донал се подвоуми.
	— Не, сър. Аз не зная за намеренията и плановете на неприятелите нищо повече от вас. Само че… — Донал се вгледа надолу в тъмното лице срещу неговото, колебаейки се дали да каже какво мисли. След историята с Анеа той много внимаваше да пази за себе си своите полети на ментално долавяне на нещата. — Може би съм просто подозрителен, сър.
	— Всичките сме такива, човече! — натърти Лудроу с известно нетърпение. — За какво става дума? _Ти_ ако беше на наше място, какво щеше да сториш?
	— Ако бях на ваше място — започна Донал, като отхвърли дискретността по дяволите, — щях да атакувам Нютън.
	Ченето на Лудроу увисна. Той се вторачи в Донал.
	— Небеса — възкликна след миг той, — май не си много скромен по отношение на средствата! Не знаеш ли, че един цивилизован свят не може да бъде завоюван?
	Донал си позволи лукса да въздъхне леко. Сетне направи повторен опит да обясни мисълта си с терминология, която другият да може да проумее.
	— Спомням си, че и маршалът рече същото — каза той. — Аз самият не съм такъв оптимист. Всъщност би ми се искало някой ден да опровергая точно тази максима. Както и да е, не това имах предвид. Нямах намерение да предложа да _превземем_ Нютън, а да го _атакуваме_. Подозирам, че нютънианците също като нас са жертва на максимите. Като ни видят да опитваме невъзможното, нищо чудно да заключат, че ние изведнъж сме открили някакъв начин да го направим възможно. От техните реакции спрямо такова едно заключение бихме могли да научим много — включително и за тая работа с Ориенте.
	Удивеното изражение на Лудроу премина в смръщване.
	— Всяка войска, която атакува Нютън, ще понесе фантастични загуби — начена той.
	— Само ако се опита да проведе атаката докрай — разгорещено го прекъсна Донал. — Това би могло да бъде лъжливо нападение и нищо повече. Въпросът не е да се причинят истински щети, а да се разстрои стратегическото мислене на противника, като се въведе неочакван за него фактор.
	— И все пак — продължи Лудроу, — за да има ефект от лъжливия маньовър, атакуващата войска ще трябва да рискува да бъде пометена.
	— Дайте ми една дузина кораби… — започна Донал, но Лудроу се сепна и примигна като човек, който се опомня от току-що сънуван сън.
	— Да ти дадем… — повтори той и се усмихна. — Не, не, коменданте, говорехме теоретично. Щабът никога не би се съгласил с подобна щура и непланирана рискована операция; аз пък нямам никакви пълномощия да дам заповед за провеждането й на своя глава. А и дори да го направя, как бих могъл да оправдая възлагането на командването на подобна бойна група на един млад мъж, който има опит само с пехотата и никога през живота си не е командвал кораб? — Лудроу поклати глава. — Не, Грейм — но признавам, че идеята ти е интересна. И ми се иска някой от нас поне да се бе сетил за нея.
	— Ще бъде ли грешка, ако спомена за нея…
	— Няма да излезе нищо добро — да оспорваш сега плана, който Щабът от седмица вече е вкарал в действие — и той широко се усмихна. — Всъщност и моята репутация би пострадала сериозно. Но идеята е добра. Грейм. Имаш заложби за стратег. Ще упомена този факт в моя доклад до маршала.
	— Благодаря ви, сър — рече Донал.
	— Връщай се тогава на кораба си — каза Лудроу.
	— Довиждане, сър.
	Донал отдаде чест и излезе. Зад него Лудроу още минута бърчи вежди над онова, което бе казано преди малко, а после се замисли за други неща.


>	Действащ капитан

	Твърди се, размишляваше Донал, че космическите битки се провеждат единствено по взаимно съгласие. Това бе една от ония максими, в които той не вярваше; лично за себе си бе решил да я опровергае, когато му се отдаде възможност. Само че докато стоеше пред екрана на Контролното око в главната командна зала на C4J и наблюдаваше как появяващите се неприятелски кораби наедряват със скоростта, с която приближаваха, бе принуден да признае, че в този момент максимата е вярна. Или вярна поне що се отнася до това, че когато атакуваш някой вражески пункт, за който знаеш, че ще бъде защищаван от неприятеля, има налице известно взаимно съгласие.
	Ами ако той изобщо откаже да го защищава? Ами ако направи съвършено неочакваното…
	— Контакт след шестдесет секунди. Контакт след шестдесет секунди! — обяви високоговорителят над главата му.
	— Закопчай коланите — спокойно нареди Андерсен в микрофона пред себе си. Седна, а Първият и Вторият офицер се разположиха в по един „зъболекарски стол“ от двете му страни. Сега той „виждаше“ положението не в действителни образи, както правеше Донал, а чрез показанията на инструментите. И поради тази причина неговата информираност за нещата бе по-пълна. Усещайки се тромав в животоспасяващия си боен скафандър, Донал бавно се покатери в един подобен стол пред Окото и се закопча към него. В случай че корабът бъдеше разбит, той и креслото щяха да останат свързани колкото е възможно по-дълго. При късмет с помощта на креслото Донал щеше да успее да се добере за четиридесет-петдесет часа до някой спасителен кораб в орбита около Ориенте — ако не се намесеше някой от дузините неочаквани фактори.
	Преди контакта с врага той има време да се настани удобно пред Окото. В тези последни няколко секунди Донал се огледа наоколо и напук на всичко, което знаеше, намери за малко чудно, че тази тиха бяла зала, необезпокоявана и от най-малкото потръпване, може да бъде изправена пред прага на яростна битка и на собственото му възможно унищожение. След това време за мислене повече нямаше. Влязоха в контакт с врага и той трябваше да не отклонява поглед от сцената.
	Заповедите бяха врагът да бъде по-скоро тормозен, а не да се доближават до него. Изчислените загуби в жива сила бяха двадесет процента за неприятеля и пет процента за защищаващите сили. Само че подобни числа, макар и да не са замислени така, подвеждат. За човека в битката двадесетте процента, та дори и петте процента загуби не означават, че той ще бъде двадесет или пет процента ранен. Нито пък в една космическа битка това означава, че един от пет или един от двадесет човека ще бъде ранен или убит. Това означава един _кораб_ от пет или един _кораб_ от двадесет — и всяка жива душа на него. Защото в космоса сто процента загуби означават деветдесет и осем процента мъртви.
	Линиите на защита бяха три. Първата бе изградена от леки съдове, предназначени да забавят приближаващите кораби, така че по-големите и по-тромави кораби да могат да се опитат да изравнят скоростите в достатъчна степен, та да започнат да работят с тежките си оръжия. След това идваха самите големи кораби на техните настоящи орбити. И най-накрая имаше втора линия от по-малки съдове, предназначени по същество да унищожават отделни войници, когато атакуващите пуснеха своите оборудвани с космически скафандри десантни войски. Донал се намираше в първата линия на един C4J.
	Нямаше никакво предупреждение. Нямаше никакъв разгар на битката. В последната секунда преди контакта оръдейниците на C4J откриха огън. После…
	Всичко бе свършило.
	Донал примигна и отвори очи, опитвайки се да си припомни какво се бе случило. Никога нямаше да си спомни. Залата, в която лежеше привързан за своя стол, бе разцепена като от гигантска секира. През зле осветената цепнатина се виждаше част от нечия офицерска каюта. Нейде над главата му зловещо светеше червена аварийна светлина — сигнал, че в командната зала няма въздух. Контролното око бе леко килнато, но все още действаше. През прозрачния си шлем Донал видя чезнещите светлинки, издаващи, че неприятелят се отдалечава към Ориенте. Изправи се трудно в стола си и изви глава към командния панел.
	Двама бяха съвсем мъртви. Каквото и да бе разцепило залата, бе докоснало и тях. Третият офицер бе също мъртъв, Андерсен бе несъмнено труп. Коа Бен все още живееше, но от немощните й движения в стола личеше, че е зле ранена. И в този момент никой нищо не би могъл да направи за нея — бяха без въздух, всички до един — пленници в своите скафандри.
	По войнишки обученото тяло на Донал започна да реагира, преди още умът му да успее да схване обстановката. Той се усети, че вече откача коланите, които го прикрепваха към стола. С несигурни стъпки се запрепъва през залата, отбутна от пътя си увисналата глава на Андерсен и натисна с палец бутона за междукорабна връзка.
	— C4J Сто двадесет и девет — рече. — C4J Сто двадесет и девет… — и продължи да повтаря кабалистичните числа, докато на екрана пред него не просветна едно пъхнато в шлем лице, също така безкръвно, както на мъртвия мъж в стола под него.
	— KL — каза лицето. — Двадесет и три? — което бе кодът за „Можете ли все още да управлявате кораба?“
	Донал погледна панела. Като по чудо за едната бройка той не бе засегнат от онова, което бе разцепило залата. Всички уреди даваха своите показания.
	— Двадесет и девет — потвърди той.
	— M-четиридесет — каза другият и прекъсна връзката. Донал остави бутона за междукорабна връзка да се изплъзне изпод палеца му. M-четиридесет означаваше _Продължаван според указанията._

	* * *

	За C4J Сто двадесет и девет, кораба, в който се намираше Донал, „Продължавай според указанията“ означаваше да се приближи до Ориенте и да унищожи колкото може повече десантници. Донал се зае с неприятната задача да отстрани мъртвите и умиращата от техните контролни кресла.
	Докато преместваше Коа — по-нежно, отколкото останалите — забеляза, че тя е унесена и в безсъзнание. Нямаше строшени кости, но изглежда отстрани бе прищипана или смазана от докосването на онова, което бе убило другите. Скафандърът й бе опънат и неувреден. Донал помисли, че може би тя все пак ще успее да се измъкне.
	Като се настани в капитанското креело, той повика оръдейните кули и останалите постове на екипажа.
	— Докладвай — нареди.
	Отзоваха се оръдейни кули Първа и от Пета до Осма.
	— Тръгваме в посока към планетата — рече той. — Всички здрави мъже да напуснат засега оръдейните кули и да сформират работен екип, който да запечата кораба и отново да напомпа тук малко въздух. Онези, които не са разхерметизирани, да се съберат в салона. Най-високият — по чин оцелял член от екипажа да поеме командването.
	Последва малка пауза. После един глас му отговори:
	— Оръдеен техник Ордовия. Изглежда аз съм най-старшият по чин, сър. Капитанът ли е?
	— Щабна свръзка Грейм, действащ капитан. Вашите офицери са мъртви. Като най-старши тук аз поех командването. Дадена ви е заповед, техник.
	— Да, сър — и гласът прекъсна предаването. Донал се зае със задачата да си припомни своето корабно обучение. Заложи курса на C4J към Ориенте и провери всички уреди. След малко светлината над него рязко угасна и тъпанчетата му доловиха бавен съскащ звук — отначало съвсем лек, сетне бързо нарастващ по сила и височина на тона до истински писък. Скафандърът му бе загубил част от своята звуконепроницаемост.
	Няколко минути по-късно една ръка го потупа по рамото. Обърна се и видя един русокос мъж с килнат назад шлем.
	— Корабът е запечатан, сър — заяви той. — Аз съм Ордовия.
	Донал откопча собствения си шлем и го бутна назад, поемайки с чувство за признателност въздуха в помещението.
	— Погледни Първия офицер — нареди той. — Имаме ли нещо като медик на борда?
	— Нито един жив медик, сър. Прекалено сме малки, за да ни се полага медик. Обаче имаме охладителна камера.
	— Тогава я замразете. И върнете хората по техните постове. След още двадесет минути ще бъдем на бойна нога.
	Ордовия излезе. Донал седна пред инструментите и поведе C4J към планетата внимателно и при максимална безопасност. По принцип той знаеше как да управлява кораба, в който се намираше; но никой не бе по-наясно от него самия колко далеч е от това да бъде опитен пилот или капитан. Можеше да управлява този съд тъй, както човек, които е взел половин дузина уроци по езда, може да се справи с един кон — тоест знаеше какво да върши, но нищо не можеше да прави инстинктивно. Докато Андерсен бе отчитал показанията на всички уреди с един поглед и бе реагирал моментално. Донал се съсредоточаваше върху половин дузина основни датчици и спореше сам със себе си, преди да предприеме нещо.
	Така че те закъсняха за действията в горните слоеве на ориентийската атмосфера, но не чак толкоз, че десантните войски да са се спуснали в безопасност извън обсега на оръжията им. Донал огледа контролния панел за основния дублиращ спусък, който поемаше управлението на антипарашутните картечници, и бързо го откри.
	— Поемам пулверизаторните оръдия — обяви той в микрофона пред себе си. Гледаше инструментите, но във въображението си виждаше тъмните падащи, напъхани в скафандрите тела на десантниците; помисли си за няколкото милиона миниатюрни тресчици от карбонизирана стомана, които щяха да полетят като суграшица между тях, щом само помръднеше пръст. Отговорът леко се позабави; сетне се разнесе гласът на Ордовия:
	— Сър… ако обичате, оръдейниците казват, че са свикнали те да насочват оръжията…
	— Техник! — сряза го Донал. — Чу заповедта. Прехвърли управлението към мен!
	— Прехвърлям, сър.
	Донал погледна във визьора. Компютърът бе намерил своите мишени пред прицелите на пулверизаторите. Той натисна бутона и го задържа.
	Два часа по-късно, когато C4J вече се намираше в стабилна орбита, наредиха той да се върне към мястото на срещата, а неговият капитан да рапортува на своя подпатрулен началник. В същото време пристигна сигнал всички щабни свръзки да рапортуват на флагманския кораб и още един сигнал до щабна свръзка Донал Грейм да рапортува лично на началника на Синия патрул Лудроу. Като обмисли трите заповеди, Донал извика Ордовия по корабния телефон и му нареди да се заеме с първото поръчение. Той самият реши да се погрижи за другите две, които можеше да са, а можеше и да не са свързани.
	Щом пристигна на флагманския кораб. Донал обясни положението на посрещащия офицер, който сигнализира поотделно на свиканите щабните свръзки и на командира на Синия патрул.
	— Трябва да идете направо при Лудроу — информира той Донал и му осигури водач.

	* * *

	Донал откри Лудроу в един частен кабинет на флагманския кораб, който бе не много по-голям от Доналовата каюта на C4J.
	— Хубаво! — рече Лудроу при влизането на Донал, като се надигна иззад бюрото и бързо го заобиколи. Изчака водача да си отиде и сетне сложи тъмната си длан върху рамото на Донал.
	— Как премина вашият кораб? — запита той.
	— На собствен ход — отвърна Донал. — Обаче имахме пряко попадение в контролната зала. Всички офицери бяха убити или ранени.
	— Всички офицери? — Лудроу му отправи остър поглед. — А ти?
	— Поех командването, разбира се. Не ни остана нищо друго обаче, освен да се заемем с прочистване на живата сила на противника.
	— Няма значение — заяви Лудроу. — Значи си бил действащ капитан през част от операцията?
	— Да.
	— Чудесно. Това е по-добре, отколкото се надявах рече Лудроу. — Сега ми кажи нещо. Имаш ли желание да се навреш в шамарите?
	— За всяка кауза, която мога да одобря — със сигурност — отвърна Донал. Претегли мислено по-дребничкия, доста грозноват човечец; и изведнъж почувства, че харесва началника на Синия патрул. Откакто бе напуснал Дорсай, рядко бе срещал подобна прямота.
	— Много добре. Ако се съгласиш, и двамата ще се наврем в шамарите — Лудроу погледна към вратата на кабинета, но тя беше плътно затворена. — Възнамерявам да наруша изискванията за строга секретност и ако не възразяваш, ще те вкарам в списъка на една акция въпреки заповедите на Щаба.
	— Строга секретност? — повтори като ехо Донал и изведнъж усети как по гърба му полазиха мравки.
	— Да. Вече открихме какво се крие зад това нютън-касидско приземяване на Ориенте… нали познаваш Ориенте?
	— Изучавал съм я, естествено — каза Донал. — В училище — и напоследък, когато подписах договор с Фрайланд. Температурата стига до седемдесет и осем градуса по Целзий, скали, пустини, нещо като местни лози и кактусова джунгла. Няма големи водни басейни, които да си струва да се отбележат, а в атмосферата има прекалено много въглероден диоксид.
	— Правилно — рече Лудроу, — важното е, че е достатъчно голяма, за да може да се скриеш на нея. Сега те са долу и няма как да ги измъкнем на бърза ръка оттам, а ако не се спуснем след тях, съвсем пък няма да можем. Мислехме, че се приземяват като един вид упражнение на живо и че можем да очакваме след няколко дни или седмици да си тръгнат, като си платят за нахълтването. Е, сбъркали сме.
	— Сбъркали сте?
	— Открихме каква причина са имали да кацнат на Ориенте. Изобщо не е онова, което си мислехме.
	— Бързо сте действали — възхити се Донал. — Колко време е минало… четири часа от приземяването?
	— Те действаха бързо — възрази Лудроу. — Засега укриваме новината: те изстрелват откоси с някакъв нов радиоактивен материал от газохвъргачки, които стрелят веднъж, придвижват се и стрелят повторно от някое ново укритие — много голям брой газохвъргачки. И зарядите, които изстрелват, уцелват самия стар Сириус. Активността на слънчевите петна е започнала да се увеличава — той замлъкна и впери неистов поглед в Донал, сякаш с нетърпение очакваше коментара му. Донал обмисли положението, без да бърза.
	— Неприятности с времето? — рече най-накрая.
	— Точно така — енергично потвърди Лудроу, като че ли Донал бе някой отличен ученик, който току-що отново се е проявил блестящо. — Според метеоролозите така, както действат ония, работата може да стане сериозна. А и вече чухме каква цена искат, за да отзоват войските си. Изглежда в момента на Нова Земя има тяхна търговска комисия. Никакви официални връзки, обаче комисията е изплюла камъчето.
	Донал кимна. Той изобщо не се изненада да научи, че се водят съвсем нормални търговски преговори между светове, които в същото време активно се сражават помежду си. Такъв бе нормалният ход на живота между звездите. Отливът и приливът на обучен персонал, поставени на договорна основа, представляваха пулсът на цивилизацията. Свят, който би се опитал да кара на свои собствени сили, щеше да изостане само за броени години, да изсъхне на корен — или най-малкото щеше да започне да купува само жизнено необходимото на разоряващи цени. Конкуренцията означаваше търговия с обучени умове, а това означаваше договори, а договорите означаваха продължаване на преговорите.
	— Те искат съглашение за реципрочно комисионерство — каза Лудроу.
	Донал моментално впи очи в него. Принципът на отворения пазар в търговията с договори между световете бе зарязан от близо петдесет години. Той водеше до спекулиране с човешкия живот. Премахваше последните остатъци от достойнство и сигурност за индивида и го третираше също като добитък или железария, с които се търгува единствено заради най-голямата възможна печалба. Дорсай заедно с Екзотиките, Мара и Култис бе повел битка срещу този принцип. В добавка имаше още една особеност. На „затворените“ светове, каквито бяха световете от групата на Венера — което включваше Нютън и Касида — а също и на Дружествените, отвореният пазар се превръщаше в още едно оръдие на управляващата група; докато на „свободните“ светове като Фрайланд той ставаше уязвим пункт, в който чуждите кредити можеха да се възползват от местните ситуации.
	— Разбирам — рече Донал.
	— Имаме три възможности за избор — продължи Лудроу. — Да се предадем — тоест да приемем съглашението. Да изстрадаме лошия ефект върху времето за няколко месеца, докато прочистим Ориенте чрез ортодоксалните военни способи. Или да платим непосилна цена в човешки жертви, като проведем ударна кампания, за да очистим бързо Ориенте. Така че моето мнение е, че е време да рискуваме — моето мнение, между другото, но не и това на Щаба. Те не знаят нищо за това, а ако знаеха, не биха го подкрепили. Какво ще кажеш в края на краищата да изпробваме твоята идея да сплашим Нютън?
	— С удоволствие! — бързо каза Донал и очите му заблестяха.
	— Задръж си ентусиазма, докато чуеш какво ще трябва да направиш — сухо отвърна Лудроу. — Нютън поддържа постоянен екран от деветдесет кораба от първи клас в защитни орбити около себе си. Аз мога да ти дам пет.


>	Подпатрулен командир

	— Пет! — възкликна Донал. Имаше чувството, че нещо дребно е пролазило по гърба му. Откакто Лудроу му бе отказал първия път, той доста внимателно бе разработил какво би могло да се направи с Нютън и как един човек може да се залови с него. Планът му изискваше малка, компактна и без излишъци бойна група от тридесет кораба първи клас в триъгълна формация от три подпатрула по десет кораба всеки.
	— Разбираш ли — заобяснява Лудроу, — въпросът не е колко съда мога да ти отделя. Дори при загубите, които понесохме, моят Син патрул наброява над седемдесет кораба първи клас, без да броим останалите. Въпросът е какви кораби мога да ти поверя за едно начинание, за което най-малко офицерите, но вероятно и всички войници ще разберат, че представлява мисия, която ще е напълно доброволна и ще бъде проведена тихомълком, когато Щабът ни загърби за миг. Капитаните на тези кораби до един са напълно лоялни лично към мен, иначе не бих ги подбрал.
	Тук Лудроу най-после погледна Донал.
	— Добре де — рече, — знам, че е невъзможно. Просто се съгласи с мен и можем да забравим цялата работа.
	— Мога ли да разчитам на подчинение? — попита Донал.
	— Това — отвърна Лудроу, — е единственото нещо, което мога да ти гарантирам.
	— Ще се наложи да импровизирам — каза Донал. — Ще ида с тях, ще огледам обстановката и ще видя какво може да се направи.
	— Съвсем откровено. В такъв случай е решено.
	— Решено е — потвърди Донал.
	— Тогава ела с мен — Лудроу се обърна и го поведе вън от кабинета по коридорите до един шлюз. От шлюза преминаха в малък куриерски кораб, който ги чакаше готов за полет: куриерският ги отведе до един кораб първи клас на петнайсетина минути път.
	Въведоха го в голямата и сложна главна командна зала на кораба и Донал откри, че там го очакват петима старши капитани. Лудроу отговори на поздрава на един сивокос мъж с яко телосложение, който отдаде чест и се представи като капитан на кораба.
	— Капитан Банерман — рече Лудроу, представяйки го на Донал, — капитан Грейм.
	Донал умело прикри изненадата си. Подведен от общата насока на мислите си, беше забравил, че ще бъде необходимо да бъде повишен в чин. Едва ли можеш да поставиш една щабна свръзка с чин комендант да командва капитани на кораби първи клас.
	— Господа — обърна се Лудроу към другите строеви офицери, — бях принуден да сформирам на бърза ръка една нова подпатрулна единица от вашите пет кораба. Капитан Грейм ще бъде вашият нов шеф. Ще изградите разузнавателна команда, за да свършите определена работа близо до самия център на космическата зона на неприятеля. Искам да подчертая, че правото на капитан Грейм да командва е неограничено. Ще се подчинявате на всички негови заповеди без въпроси. Сега, има ли някакви въпроси, които някой от вас би желал да зададе, преди той да поеме командването?
	Петимата капитани не отрониха и дума.
	— В такъв случай чудесно — Лудроу поведе Донал пред редицата. — Капитан Грейм, това е капитан Асеини.
	— Имам честта — рече Донал, като се ръкува.
	— Капитан Коул.
	— Имам честта.
	— Капитан Сукая-Мендес.
	— На вашите услуги, капитане.
	— Капитан Ел Ман.
	— Имам честта — рече Донал. Едно нашарено с белези дорсайско лице в средата на тридесетте се взираше в него. — Струва ми се, че фамилното ви име ми е известно, капитане. Южния континент, близо до Тамлин, нали?
	— Близо до Бриджворт, сър — отговори Ел Ман. — Чувал съм за рода Грейм.
	Донал продължи нататък.
	— И капитан Руоул.
	— Имам честта.
	— Е, добре — каза Лудроу и бързо отстъпи крачка назад. — Ще оставя командата във ваши ръце, капитан Грейм. Някакви специални припаси?
	— Торпеда, сър — отвърна Донал.
	— Ще накарам Оръжейната да се свърже с вас — заяви Лудроу и си тръгна.
	Пет часа по-късно, натоварили няколкостотин допълнителни торпеда, петте подпатрулни кораба потеглиха за дълбокия космос. Донал искаше колкото се може по-скоро да се ометат от базата, на място, където естеството на тяхната експедиция да не може да бъде разкрито, а експедицията отменена. Заедно с торпедата бе пристигнал и Лий; Донал се бе сетил, че неговият ординарец е останал на борда на C4J. Лий бе прекарал битката много добре, привързан в неговия хамак в една секция на кораба, незасегната от удара, който бе проникнал до командната зала. Сега Донал имаше съвсем определени нареждания за него.
	— Този път те искам с мен — рече. — Ще стоиш до мен. Силно се съмнявам, че може да ми потрябваш, но ако ми се наложи, искам да си ми пред очите.
	— Там ще съм — безстрастно каза Лий.
	Двамата разговаряха в каютата на патрулния командир, която сега бе предоставена на Донал. Донал тръгна към главната командна зала, Лий го последва. Когато Донал стигна до този нервен център на кораба, завари и тримата корабни офицери да изчисляват фазовия преход под надзора на Банерман.
	— Сър! — каза Банерман, щом Донал влезе. Когато го погледна, Донал се сети за своя инструктор по математика в училище; внезапно и болезнено това му напомни за собствената му младост.
	— Готови ли сме вече за преход? — попита Донал.
	— След около две минути. Тъй като не посочихте някаква конкретна дестинация, компютърът не смята дълго. Просто направихме обичайните проверки, за да се уверим, че няма опасност да се сблъскаме с някакъв обект. Скок от четири светлинни години, сър.
	— Добре — каза Донал. — Елате с мен, Банерман.
	И тръгна към по-голямото и доста по-съвършено контролно Око, заемащо центъра на тази командна зала; после натисна клавишите. Сферата се изпълни с една сцена от библиотечния файл на кораба: бяло-зелена планета и две лунички плуваха в пространството, осветени от слънце тип GO.
	— Портокалът и двете семки — подхвърли Банерман, разкривайки неприязънта на лишения от луна фрайландец към естествените планетни спътници.
	— Да — рече Донал. — Нютън — и погледна Банерман. — Колко близо можем да го нацелим?
	— Сър? — каза Банерман, като се извъртя да го погледне. Донал зачака, без да сваля очи от по-възрастния мъж. Очите на Банерман се отместиха и се сведоха към картината в Окото.
	— Можем да излезем толкова близко, колкото искате, сър — отговори той. — Вижте, при скокове в дълбокия космос ни се налага да спираме, за да извършим известни наблюдения и да установим точно местоположението си, обаче точното местоположение на всяка цивилизована планета вече е установено. За да излезем на безопасно разстояние от тяхната защита, аз бих казал, сър, че…
	— Не съм питал за безопасното разстояние от тяхната защита — тихо рече Донал. — Казах „колко близо“.
	Банерман пак вдигна поглед. Лицето му не бе пребледняло, но сега в него имаше някаква решимост. Той гледа Донал няколко секунди.
	— Колко близо? — повтори като ехо. — Два планетни диаметъра.
	— Благодаря, капитане — каза Донал.
	— Преход след десет секунди — обяви гласът на Първия офицер и започна обратно броене: — Девет секунди — осем — седем — шест — пет — четири — три — две — _преход_!
	Направиха прехода.
	— Така — продължи Донал, сякаш преходът изобщо не бе прекъсвал онова, което се бе наканил да изрече, — сега на това място, дето е тъй хубаво и празно, ще отработим един маньовър. Искам всички кораби да го упражняват. Бихте ли свикали капитанска среща, капитане?
	Банерман отиде до командното табло и излъчи повикването. Петнадесет минути по-късно и след като освободиха всички младши офицери, капитаните се събраха насаме в командната зала на Банермановия кораб и Донал обясни какво си е наумил.
	— На теория — начена той, — нашият патрул е просто на разузнавателна акция. В действителност ще се опитаме да симулираме атакуваща флотилия, която напада планетата Нютън.
	Изчака минута, за да даде възможност тежестта на думите му да се вреже в умовете им, и продължи да обяснява намеренията си.
	Трябваше да вкарат в контролните си инструменти една симулирана планета. После щяха да приближават тази планета, която трябваше да представлява Нютън, в случаен ред и от различни посоки — първо един кораб, сетне два заедно, после поредица от единични кораби и така нататък. На теория трябваше да излизат във фазовото пространство точно пред планетата, да изстрелват по едно или повече торпеда, да завършат пробега си покрай планетата и незабавно да излизат от фаза. Целта бе да симулират полагане на мрежа от експлозии, покриващи цялата повърхност на планетата.
	Налагаше се обаче да има и една основна разлика. Торпедата им трябваше да експлодират значително преди външния пръстен на Нютъновите защитни орбити, сякаш са били предназначени просто да освободят някаква радиация или материал, планирани да паднат към планетата, разпръсквайки се по пътя си.
	И още нещо: набезите им трябваше да се пресметнат във времето така, че групичката от петте редуващи се кораба да изглежда като голяма флотилия, заета с непрекъсната бомбардировка.
	— Някакви предложения или забележки? — запита накрая Донал. Зад групичката, застанала насреща му, се виждаше Лий, който се бе подпрял на стената на командната зала и наблюдаваше капитаните с безизразни очи.
	Никой не му отговори веднага; сетне Банерман подхвана изтежко, сякаш бе почувствал, че останалите са му прехвърлили неприятното задължение да бъде говорител на групата.
	— Сър — рече той, — а шансовете за сблъскване?
	— Доста високи, това го знам — отвърна Донал. — Особено с корабите-защитници. Само че на нас просто ни се налага да си опитаме късмета.
	— Мога ли да попитам колко набега ще направим?
	— Толкова — натърти Донал, — колкото можем да издържим — и без да бърза, изгледа един по един членовете на групата. — Искам да ме разберете, господа. Ще направим всичко възможно да избегнем пряката битка или случайните жертви. Тези неща обаче едва ли могат да бъдат избегнати, като се вземе предвид големият брой необходими набези.
	— Колко набега имате предвид, капитане? — запита Сукая-Мендес.
	— Не виждам — каза Донал, — как можем наистина да създадем илюзията за голяма флотилия, която участва в смазваща бомбардировка на един свят, при по-малко от два пълни часа непрекъснати облитания.
	— Два часа! — възкликна Банерман. Групата инстинктивно измърмори.
	— Сър, — продължи Банерман, — дори и при пет минути за набег при пет кораба това означава повече от два набега в час. Ако ги удвоим или ако дадем жертви, може да стигнем до четири набега в час. Това прави осем фазови прехода в час — шестнадесет за период от два часа. Сър, дори и да са дрогирани до ушите, хората на нашите кораби не могат да го понесат.
	— Капитане, да знаете някой досега да се е опитвал? — попита Донал.
	— Не, сър… — започна Банерман.
	— Тогава откъде ни е известно, че това не може да се направи? — и Донал продължи, без да изчака отговор:
	— Въпросът е, че това трябва да се направи. От вас се изисква единствено да управлявате корабите си и евентуално да изстрелвате по две торпеда. За това нямате нужда от всички хора, които биха ви трябвали, за да водите битка в обичайни условия. Ако някои от вашите хора се окажат непригодни за действие, правете преход с онези, които са ви останали.
	— _Плай дорсай!_ — промърмори белязаният Ел Ман и Донал хвърли поглед към него, благодарен колкото за подкрепата, толкова и за комплимента.
	— Някой да иска да се оттегли? — твърдо попита Донал.
	Групата отговори с бавен, но недвусмислен отрицателен ропот.
	— Добре — Донал отстъпи крачка назад. — Тогава да се заемем с тренировъчните набези. Свободни сте, господа.
	Той проследи с поглед как четиримата от другите кораби излизат от командната зала.
	— Добре е да нахраните екипажите и да им дадете да си починат — рече Донал, като се обърна към Банерман. — И вие самият си починете. Аз също смятам да го сторя. Наредете да ми изпратят в каютата две порции.
	— Сър — поклони се Банерман. Донал се обърна и напусна командната зала, следван като сянка от Лий. Кобианецът мълча, докато двамата влязоха в каютата си, но вътре вече изръмжа:
	— Какво искаше да каже тоя с белязаното лице, като ви нарече плах?
	— Плах? — извърна се изненадано Донал.
	— Плах, плайх — нещо такова.
	— Аха — усмихна се Донал на изражението на другия. — Лий, това не беше обида, а потупване по рамото. Той каза _плай_. Това означава нещо като-о… истински, чист, действителен.
	Лий изсумтя, сетне кимна и заяви:
	— Мисля, че можете да разчитате на него.

	* * *

	Храната пристигна — по един поднос за всеки от тях. Донал хапна малко и се опъна на койката. Изглежда заспа моментално, а когато се събуди от докосването на ръката на Лий до рамото му, знаеше, че е сънувал нещо, но какво именно, не можа да си спомни. Спомняше си единствено движението на неясни сенки, сякаш решението на някакъв сложен физически проблем, свел сам себе си до понятията за посока и маса, изведнъж някак си бе придобило плът.
	— Учението вече ще започне — каза Лий.
	— Благодаря, ординарец — рече автоматично Донал. Стана и се отправи към командната зала, отърсвайки се пътьом от унесеността на съня. Лий го последва, но Донал не осъзна това, докато кобианецът не пъхна в дланта му две малки бели таблетки.
	— Лекарството — поясни Лий. Донал механично ги глътна. Застаналият до командното табло Банерман го видя да влиза, обърна се и тръгна да го пресрещне.
	— Готови за първия тренировъчен набег, сър — рапортува той. — Откъде бихте желали да наблюдавате — по уредите или на Окото?
	Донал хвърли един поглед и видя, че и на двете места има поставени столове.
	— На Окото — отвърна. — Лий, ти можеш да вземеш другия стол, защото комай за теб няма стол.
	— Капитане, вие…
	— Зная, Банерман — рече Донал, — трябваше да спомена, че възнамерявам да взема ординареца си с мен. Съжалявам.
	— Ни най-малко, сър — Банерман се отдалечи и се настани в собствения си стол, следван от Лий. Донал насочи вниманието си към Окото.
	Петте кораба бяха подредени в една линия на хилядакилометрови интервали в дълбокия космос. Погледна стройната им индианска нишка и леко засили увеличението, така че въпреки разстоянието, което би направило и най-близкия кораб невидим, всички се появиха с подробностите, тъй като Окото ги представяше сякаш бяха осветени отвътре.
	— Сър — подхвана Банерман и тихият му глас с лекота изпълни помещението, — нагласих едно превключване. Когато направим фазовия преход, тази библиотечна лента ще замени образа в Окото, тъй че ще можете да видите как ще изглежда в действителност нашето приближаване.
	— Благодаря, капитане.
	— Фазов преход след десет секунди…
	Обратното броене затиктака като часовник. Последва усещането за фазов преход и изневиделица Донал се понесе близо над една планета — на има-няма петдесет хиляди километра над повърхността й. „Огън…“ и още веднъж „Огън…“ нареди високоговорителят от тавана на командната зала. Отново последна неописуемото унищожение и повторното преизграждане на тялото. Светът бе изчезнал и те се озоваха в дълбокия космос.
	Донал загледа останалите четири кораба от редицата. Внезапно водещият изчезна. Останалите продължаваха да висят, без да помръднат. В контролната зала можеше да се чуе и муха. Секундите запълзяха, станаха минути. Минутите запълзяха. Изведнъж пред кораба на Банерман се появи другият.
	Донал погледна към трите кораба отзад. Сега там бяха останали само два.
	Набезите продължиха, докато всички кораби минаха по веднъж.
	— Отново — заповяда Донал.
	Повториха — нещата продължиха без засечка.
	— Почивка — рече Донал, като стана от стола. — Капитане, съобщете на всички кораби да дадат половин час почивка на хората. Проверете дали всеки е нахранен, отпочинал и снабден с лекарства. Дайте на всички допълнителни дози, за да ги вземат, когато се наложи. След това бих искал да поговоря с вас на четири очи.
	Щом изпълни тези заповеди, Банерман отиде при Донал, а той го отмъкна настрани.
	— Как реагират хората? — попита той.
	— Чудесно, капитане — отвърна Банерман и Донал с изненада долови истински ентусиазъм в гласа му. — Добри екипажи имаме. С високи звания и голям опит.
	— Радвам се да го чуя — с благодарност каза Донал. — А сега… как е времевият интервал?
	— Точно пет минути, сър — Банерман го загледа въпросително. — Можем леко да го съкратим или да го увеличим колкото искате.
	— Не — заяви Донал. — Просто исках да зная. Имате ли бойно облекло за мен и моя ординарец?
	— Изпратили са от склада.
	Половината час мина бързо. Когато времето вече изтичаше и те се приготвиха да се привържат в столовете си, Донал погледна часовника на стената на командната зала. Показваше 23:10, уговореният половин час щеше да изтече в 23:12.
	— Започнете в 23:15 — нареди той на Банерман. Съобщиха и на другите кораби. Облечени в бойни униформи, всички седяха в своите столове или на постовете си и чакаха. Донал почувства в устата си странен метален вкус, а по кожата му бавно започна да избива пот.
	— Дайте ми радиовръзка с всички кораби — рече той. Последва няколкосекундна пауза и един Трети офицер се обади откъм командното табло:
	— Свързахме ви, сър.
	— Войници — започна Донал, — тук е капитан Грейм — и после млъкна. Не бе имал никаква идея какво да каже. Бе поискал радиовръзката импулсивно и за да отхвърли напрежението на последните няколко мига, което положително тежеше на другите не по-малко, отколкото на него. — Ще ви кажа само едно. Това е нещо, което Нютън никога няма да забрави. Желая късмет на всички ви. Това е всичко.
	Даде знак на Третия офицер да го изключи и погледна часовника. Из целия кораб зазвънтя мек сигнал. Беше 23:15.


>	Подпатрулен командир II

	Нютън никога нямаше да го забрави.
	Над един свят, който по техническите си постижения отстъпваше единствено на Венера — а някои твърдяха, че дори не й отстъпва — над един свят, потънал в материален разкош, горделив със знанията си и самодоволно съзерцаващ многобройните си бойни единици, падна сянката на нашественика. В предишния миг неговите обитатели се чувстваха така сигурни зад обкръжаващия ги щит на техните деветдесет кораба в орбита, както бяха били винаги… а в следващия вражеските бойни кораби ги връхлетяха, правейки набези в небето на тяхната планета и пускайки бомби с… _какво_?
	Не, Нютън никога нямаше да забрави. Но това дойде по-късно.
	За мъжете в петте кораба онова, което имаше значение, беше тук и сега. Техният пръв набег над богатия свят отдолу едва ли им се видя нещо повече от поредното упражнение. Деветдесетте неприятелски кораба бяха там, а също и много други космически съдове. Всички те — или поне онези, които не бяха скрити зад тялото на планетата — бяха засечени от апаратурата на фрайландските кораби. Но нищо повече. Дори вторият набег мина почти без инциденти. Но когато водещият кораб на Донал изскочи от подпространството, за да започне третия, Нютън се бе разбръмчал като гнездо на разгневени стършели.
	Когато отново нахлуха в пространството около планетата, потта се лееше като из ведро по лицето на Донал и напрежението не бе единствената причина за нея. Физическият потрес от петте фазови прехода вземаше своето. Насред атаката им техният белостенен малък свят, заключен в контролната зала, се разтресе от внезапна рязка вибрация, ала корабът продължи сякаш незасегнат, пусна второто си торпедо и се гмурна в безопасното убежище на шестия си фазов преход.
	— Повреди? — обади се Донал и с изненада чу странно предрезгавелия си глас. Преглътна и отново запита с по-нормален и овладян тон: — Повреди?
	— Повреди няма — отсечено съобщи откъм контролния пулт един офицер. — Близко попадение.
	Донал обърна почти яростно очи към сцената в Окото. Появи се вторият кораб. Сетне третият. Четвъртият. Петият.
	— Този път двойно по-дълго! — рязко заповяда Донал.
	Кратка минута-две почивка и отново влудяващото усукване на фазовия преход.
	Окото ненадейно смени увеличението и Донал мярна в него два нютънски кораба: единият в посока към планетата, другият в същата равнина и приблизително на шейсет градуса вдясно от линията на техния курс.
	— Защита… — подхвана Донал, но оръдейните екипи не изчакаха заповедта. Бяха проследили мишената, а компютрите отдавна работеха с пълна мощ. Пред очите на Донал нютънският кораб, който беше отпред и в тяхната равнина, се разтвори като спукан балон на бавен каданс и сякаш падна встрани от тях.
	… Още един фазов преход.

	* * *

	За секунда залата заплава пред помътения поглед на Донал. Той почувства моментно гадене и веднага след това чу как някой пред пулта се дере, но не успява да повърне. Избухна вътрешно и накара гнева си да се пребори с надигащата се от стомаха му вълна.
	_Всичко е в ума ти… Всичко е само в ума ти_ — той се бичуваше с тази мисъл като с ругатня. Залата се укроти; гаденето понамаля.
	— Време е… — задъхано се обади Банерман откъм пулта. Донал примигна и се опита да се съсредоточи върху сцената в Окото. Противната миризма на собствената му пот дразнеше ноздрите му — или може би просто залата се бе просмукала с вонята на изпотените им тела?
	В Окото видя, че от последния набег бяха излезли четири кораба. Докато гледаше, петият се появи сякаш с намигане.
	— Още веднъж! — хрипливо нареди той. — Този път по-ниско.
	Откъм пулта долетя приглушен, сякаш хлипащ звук, но Донал нарочно не обърна глава да види кой е.
	_Отново фазов преход._
	Размазаното петно на планетата отдолу. Рязко разтърсване. Още едно.
	Отново фазов преход.
	Контролната зала — пълна с мъгла? Не — собствените му очи. Примигни. Не повръщай.
	— Повреди?
	Няма отговор.
	— Повреди!
	— Леко попадение. Кърмата. Запечатано е…
	— Още веднъж.
	— Капитане — гласът на Банерман, — не можем да повторим. Един от нашите кораби…
	Провери в Окото. Изображенията танцуват и се люшкат — Да, само четири кораба.
	— Кой?
	— Мисля, че… — изпъшква Банерман, — Мендес.
	— Още веднъж.
	— Капитане, не можеш да искаш…
	— Тогава ми осигурете радиовръзка.
	Пауза.
	— Чувате ли ме? Дайте ми радиовръзка.
	— Радиовръзка… — гласът на някакъв офицер. — Имате връзка капитане.
	— Добре. Тук е капитан Грейм — дрезгаво и пискливо. Нима това е неговият глас? — Търся доброволци — още един набег. Само доброволци. Който ще дойде, да се обади.
	Дълга пауза.
	— _Плай дорсай!_
	— _Плай Ел Ман!…_ Други?
	— Сър… — Банерман, — другите два кораба не приемат.
	Примигни към Окото. Фокусирай. Наистина. Два от трите кораба се отклоняват от курса.
	— Значи само нашите два. Банерман?
	— На вашите… — дрезгаво, — заповеди, сър.
	— Извърши набега.
	Пауза…
	_Фазов преход!_
	Планета, водовъртеж… шок… тъмнина.
	Не можеш да припадаш сега…
	— Изтегли кораба! — Пауза. — _Банерман!_
	Немощен отговор:
	— Да, сър…
	ФАЗОВ ПРЕХОД
	… Тъмнина…

	* * *

	— … Стани!
	В главата на Донал — ръмжащ, остър, яден шепот. Той се чуди, затворил очи, откъде иде шепотът. Чува го още веднъж и още веднъж. Бавно проумява, че заповедта си я е дал сам.
	Пребори се и отвори очи.
	Контролната зала бе застинала като смъртта. В дълбините на Окото пред него при пълно увеличение се виждаха три миниатюрни очертанийца на кораби — разпилени надалеч един от друг. Несръчно заопипва с мъртви пръсти ремъците на скафандъра, които го привързваха към креслото. Един по един те се разпуснаха. Оттласна се от креслото и падна на колене на пода.
	С олюляване и залитане се изправи на крака. Извърна се към петте кресла пред контролния пулт и се запрепъва към тях.
	В четири от креслата Банерман и тримата му офицери бяха увиснали в безсъзнание. Третият офицер комай бе не просто в безсъзнание. Лицето му беше бяло като свещ и той като че ли не дишаше. И четиримата бяха повръщали.
	В петото кресло, извит на дъга в коланите, висеше Лий. Не беше в безсъзнание. Когато Донал го приближи, очите му бяха широко отворени, а от ъгъла на устата на ординареца бе протекла струйка кръв. Явно бе опитвал да разкъса ремъците със сила, като безмозъчно животно, за да иде при Донал. И въпреки това очите му не бяха безумни, а само горяха с неестествена решимост. Когато Донал стигна до него, Лий се опита да проговори; за секунда обаче всичко, което успя да стори, бе да издаде задавен звук и от ъгъла на устата му изтече още малко кръв.
	— Бре ли си? — изломоти най-накрая.
	— Да — прохриптя Донал. — Само минута и ще те освободя. Какво е станало с устата ти?
	— Ухапах си езика — неясно профъфли Лий. — Нищо ми няма.
	Донал развърза последния ремък и като се протегна напред, разтвори устата на Лий с ръце. Наложи се да се напъне здравата, за да успее. Изтече още малко кръв, но сега вече можеше да погледне вътре. Единият ръб на езика на Лий — на три-четири сантиметра от върха — бе напълно отхапан.
	— Не говори — нареди Донал. — Изобщо не използвай езика си, докато не ти го закърпят.
	Лий кимна без никаква следа от чувство и тромаво се заизмъква от креслото.
	Докато успее да стане, Донал успя да охлаби ремъците, които придържаха неподвижната фигура на Третия офицер. Извлече го от креслото и го положи на пода. Пулс не се долавяше. Просна го в цял ръст и опита да започне изкуствено дишане, ала още при първото усилие главата му се замая и бе принуден да спре. Бавно успя да се изправи и се зае да развързва ремъците на Банерман.
	— Ако се чувстваш добре, освободи Втория — рече той на Лий. Кобианецът се заклатушка вдървено около Втория офицер и започна да го развързва.
	С общи усилия двамата проснаха на пода тримата фрайландци и свалиха шлемовете им. Банерман и Вторият офицер взеха да дават признаци, че съзнанието им се възвръща и Донал ги остави, за да опита отново изкуствено дишане с Третия офицер. Ала когато докосна тялото му, откри, че то вече е взело да изстива.
	Върна се обратно и се захвана с Първия офицер, който все още бе отпуснат и в безсъзнание. След малко Първият задиша дълбоко и по-равномерно, очите му се отвориха. Но по погледа му бе ясно, че нито вижда останалите, нито знае къде се намира. Бе се втренчил в командния пулт с празните очи на човек, който е силно дрогиран.
	— Как се чувстваш? — запита Донал, Банерман. Фрайландският капитан изръмжа и направи опит да се повдигне на лакът. Донал му помогна и двамата с Лий успяха да го вдигнат — първо до седнало положение, после на колене и накрая — като използваха гърба на едно кресло, за да го придърпат нагоре — на крака.
	От първия миг, в който отвори очи, Банерман повече не ги свали от контролния пулт. Сега, без да каже и дума, той мъчително се настани пак в креслото си и непохватно започна да натиска бутоните.
	— Всички корабни секции — програчи в микрофона пред себе си. — Доклад.
	Отговор не последва.
	— Доклад! — каза Банерман. Показалецът му натисна един бутон и алармената камбана зазвънтя металически високо из целия кораб. Звукът стихна и от високоговорителя над главите им долетя немощен глас:
	— Четвърта оръдейна секция докладва, както е заповядано, сър…
	Битката над Нютън бе приключила.


>	Герой

	Сириус бе залязъл преди малко, а малкият ярък диск на джуджето-компаньон, за което фрайландците и новоземяните имаха толкова много неласкави прозвища, тъкмо бе засиял силно върху стената на Доналовата спалня. Окъпан в промеждутъчната светлина, Донал седеше само по спортни гащета и подреждаше някои от по-интересните съобщения, които напоследък — след онзи рейд над Нютън — биваха адресирани до него.
	Бе така потънал в заниманието си, че не обърна никакво внимание, докато Лий не го докосна по загорялото кафеникаво рамо.
	— Време е да се облечете за събирането — каза кобианецът. Беше прехвърлил през ръката си сива униформа, състояща се от сако и панталони, скроени в удължения фрайландски стил. По последния вик на модата униформата нямаше никакви отличителни знаци за ранг. — Имам две новини за вас. Първо, _тя_ пак беше тук.
	Донал се намръщи и започна да се облича. След като се бе върнал от късия си престой в болницата, последвал приключението на Нютън, Елвин бе обладана от идеята да го дундурка. Беше й удобно да заключи, че той все още страда от психически увреждания от свръхдозата фазови преходи, през която всички бяха минали. Въпреки мнението на медиците и на Донал тя бе настоявала да се присламчи към него с такова упорство, че напоследък то го бе накарало да се чуди, дали не бяха за предпочитане фазовите преходи. Сетне обаче смръщването изчезна.
	— Мисля, че на това му виждам края — рече той. — Какво друго?
	— Този Уилям от Сета, от когото толкова се интересувате — отвърна Лий. — Дошъл е тук за партито.
	Донал обърна глава и остро го изгледа. Лий обаче просто му докладваше. На кокалестото му лице липсваха дори тези малки белези на изражение, които през последните няколко седмици на общуване Донал бе започнал да разчита.
	— Кой ти каза, че Уилям ме интересува? — запита властно той.
	— Вие се вслушвате, когато хората говорят за него. Не биваше ли да го споменавам?
	— Не, напротив — каза Донал. — Щом откриеш за него нещо, което мислиш, че мога да не го знам, искам да ми го казваш. Просто не знаех, че си толкова наблюдателен.
	Лий сви рамене. После вдигна сакото, за да може Донал да си пъхне ръцете в него.
	— Откъде е пристигнал? — запита Донал.
	— От Венера — рече Лий. — Води със себе си един нютънец — едро младо пиянде на име Монтор. И едно момиче — от ония специални хора от Екзотиките.
	— Избраницата на Култис?
	— Точно така.
	— Какво правят тук?
	— Той е голяма клечка — каза Лий. — Има ли на Фрайланд някой, който да не е пристигнал за вашето парти?
	Донал отново се навъси. Почти бе съумял да забрави, че тези няколкостотин известни люде ще се съберат тук вечерта именно в негова чест. О, не че от него се очакваше да се самоизтъква. Социалните правила на деня и на този конкретен свят правеха изтъкването на собствената бележитост да изглежда невъзпитано. Или по-скоро прякото изтъкване. На теория, на човек се отдаваше чест, като се уважаваше неговото гостоприемство. И тъй като Донал не разполагаше с достатъчни средства да осигури подходящото гостоприемство, беше се намесил маршалът. Въпреки това събитието беше такова, че Донал инстинктивно не го харесваше.
	Той остави въпроса настрани и се върна към Уилям. Щом беше дошъл на посещение на Фрайланд, щеше да е немислимо да не бъде поканен и почти немислимо да откаже да дойде. Може би е просто това. Може би, помисли си Донал с досада, която не отговаряше на възрастта му, почвам да се плаша от призраци. Но още докато умът му оформяше тази мисъл, той знаеше, че тя не е вярна. Заговори онази негова особеност, която след физическото сътресение битката над Нютън и многобройните й фазови преходи бе станала по-изявена от всякога. Нещата, които по-рано прозираха само смътно, сега започваха да добиват форма и плът за него. Започваше да се оформя някакъв мотив, в чийто център бе Уилям, и на Донал не се нравеше онова, което той долавяше там.
	— Искам да знам какво можеш да откриеш за Уилям.
	— Веднага — отвърна Лий. — А нютънецът?
	— И момичето от Екзотиките — Донал приключи с обличането и отскочи до кабинета на маршала. Елвин беше там, а освен нея и маршала като гости бяха Уилям и Анеа.

	* * *

	— Донал, влез! — повика го Галт, когато Донал се поколеба на прага. — Нали помниш Уилям и Анеа!
	— Едва ли ще ги забравя — Донал влезе и се здрависа с тях. Усмивката на Уилям бе топла, а ръкостискането му — твърдо, но ръката на Анеа бе хладна и тя бързо я издърпа от дланта на Донал, а усмивката й бе официална. Донал долови, че Елвин ги наблюдава внимателно; лекият пръст на поличбата наруши спокойствието на ума му.
	— С нетърпение очаквах пак да те видя — каза Уилям. — Дължа ти едно извинение, Донал. Наистина ти го дължа. Силно съм подценил твоя гений.
	— Не е гений — рече Донал.
	— Гений — настоя Уилям. — Скромността е за дребните хорица.
	И той се усмихна искрено.
	— Вероятно разбираш, че тази афера с Нютън те е направила най-новата звезда на нашия военен хоризонт?
	— Ще трябва да внимавам вашите ласкателства да не ми размътят ума, принце — Донал също можеше да си играе на двусмислия. Първата забележка на Уилям почти бе приспала вниманието му. Онези, които го тревожеха и объркваха, бяха не вълците сред човеците, а овчарските кучета, които се бяха увълчили. Всъщност тревожеха го хората, които по природа и инстинкт бяха предназначени да станат едно нещо, а поради случайността и своенравието си започваха да действат противно на своята природа. Може би, помисли си той, точно по тази причина ми е много по-лесно да имам работа с мъже, отколкото с жени — защото мъжете са по-малко склонни към самозаблуждения. Сега обаче едно повърхностно поемане на дъх привлече вниманието му към Анеа.
	— Скромен си — рече тя, но двете порозовели петънца високо на скулите на иначе леко бледото й лице, както и недружелюбните й очи сякаш опровергаваха нейните думи.
	— Може би — рече той толкова непосредствено, колкото можеше, — защото наистина не вярвам, че има за какво да бъда скромен. Всеки би могъл да направи това, което аз направих над Нютън — а и фактически го сториха още няколкостотин мъже. Онези, които бяха там заедно с мен.
	— О, но идеята е била твоя — подхвърли Елвин. Донал се разсмя.
	— Добре — съгласи се той. — За идеята аз ще си припиша заслугата.
	— Моля те, направи го — рече Анеа.
	— Я слушайте — намеси се Галт, като видя, че нещата излизат от контрол. — Тъкмо се канехме да влезем и да се присъединим към партито. Ще дойдеш ли с нас, Донал?
	— С удоволствие — дозаглади положението Донал.
	Те тръгнаха — малка групичка хора — през големите врати на кабинета на Галт право в главната зала на имението. Тя вече беше пълна с гости, разделени от плаващи във въздуха подноси, отрупани с храна и напитки. Малката им група се разтвори в явно по-голямото скупчване на хора като капка оцветител в чаша вода. Отделните й членове бяха разпознати, пленени и разпръснати от другите гости; за няколко секунди всички бяха разделени — всички, освен Донал и Елвин, която на излизане от кабинета бе хванала собственически ръката му.
	Елвин го придърпа насаме в една малка ниша.
	— Значи за това си мечтаел! — ядно го обвини тя. — За нея!
	— Нея? — той издърпа ръката си. — Какво ти става, Ев?
	— Знаеш кого имам предвид! — изстреля тя. — Тази Избраница. Нея преследваш — макар да не мога да разбера защо. Определено не е кой знае какво на външен вид. А и още не е съвсем пораснала.
	Той неочаквано изстина. А тя — рязко осъзнала, че този път е отишла твърде далеч — внезапно и уплашено отстъпи назад. Донал се опитваше да се овладее, ала сега го бе връхлетял истински пристъп — един от тези типично дорсайски изблици на ярост, които бе получил по наследство. Крайниците му изстинаха, той виждаше всичко с нежелана яснота, а умът му тиктакаше като някаква самостоятелна машина в най-далечните дълбини на съществото му. В този миг у него назряваше убийство. За миг той забалансира на острия му ръб.
	— Сбогом, Ев — каза той.
	Тя отстъпи с вдървени крака още една крачка назад, после втора, след това се извърна и избяга. Донал се обърна и видя насочените към него потресени погледи на околните.
	Погледът му премина над тях като коса и хората се разпръснаха встрани. Тръгна напред през тях и излезе от залата сякаш беше сам-самичък в нея.

	* * *

	Когато вратата се отвори, той крачеше напред-назад в пълната изолация на маршалския кабинет и изразходваше с ходене адреналина, който се бе излял в него от главата до петите. Извърна се рязко като вълк, но това беше просто Лий.
	— Да имате нужда от мен? — попита Лий.
	Тези пет думи разрушиха магията. Напрежението в него внезапно се прекърши и Донал избухна в смях. Смя се толкова дълго и толкова високо, че очите на кобианеца първоначално се помрачиха от учудване, а после от нещо като страх.
	— Не… не… Всичко е наред — изломоти най-накрая. Обикновено бе прекалено деликатен да докосва нехайно хората, но сега потупа Лий по рамото, за да го успокои — толкова злощастен изглеждаше жилестият ординарец. — Виж дали можеш да ми намериш нещо за пиене — някое дорсайско уиски.
	Лий се обърна и излезе от кабинета. Върна се след секунди с една оформена като лале чаша, съдържаща може би стотина грама бронзово уиски. Донал го глътна, благодарен за пламтящото усещане в гърлото.
	— Научи ли нещо за Уилям? — попита той и върна чашата на Лий.
	Лий поклати глава.
	— Не съм изненадан — промърмори Донал и се намръщи. — Да си виждал нейде АрДел Монтор — онзи нютънец, дето дойде с Уилям?
	Лий кимна.
	— Можеш ли да ми покажеш къде да го открия?
	Лий отново кимна. Изведе Донал на терасата отвън, повървяха малко и през една открита стена влязоха в библиотеката. Там, в едно от малките сепаренца за четене, те намериха АрДел насаме с една бутилка и няколко книги.
	— Благодаря, Лий — каза Донал.
	Лий изчезна. Донал тръгна напред и седна до малката масичка в сепаренцето срещу АрДел и неговата бутилка.
	— Поздравления — рече АрДел, като вдигна очи. По собствените му стандарти беше само леко пийнал. — Надявах се да поговоря с теб.
	— Защо не дойде в стаята ми? — попита Донал.
	— Не дойдох — АрДел напълни отново чашата си, огледа се за друга, но видя само една ваза с няколко дребни местни разновидности на лилиите. Изхвърли ги на пода, напълни вазата и вежливо я подаде на Донал.
	— Не, благодаря — отсече Донал.
	— Все пак я вземи — каза АрДел. — Много ми е неудобно да пия с човек, който не пие. Освен това ще е по-добре просто да можем да вдигаме наздравици — и внезапно се втренчи в Донал с един от своите неочаквани изблици на трезвост и проницателност. — Той отново започна.
	— Уилям?
	— Че кой друг? — АрДел отпи една глътка. — Но какво ще прави с Проджект Блейн? — АрДел поклати глава. — Ей това е мъж. И учен. Става за двамина от останалите нас. Не мога да си представя как той може да води Блейн за носа и въпреки това…
	— За нещастие — изтъкна Донал, — всички ние сме привързани към деловата част на нашето съществуване чрез бюрократичните номерца в нашите договори. А Уилям блести именно в бизнеса.
	— Но той просто не знае какво прави! — АрДел завъртя чашата в шепите си. — Вземи например мен. Защо ще иска да ме съсипе? Но го прави — и той внезапно се изхили. — Сега обаче съм му взел страха.
	— Ти ли? — попита Донал. — Как?
	АрДел почука бутилката с показалеца.
	— С това. Бои се, че мога да се убия. Очевидно не го иска.
	— А ще се убиеш ли? — запита безцеремонно Донал.
	АрДел поклати глава.
	— Не зная. Нима мога сега да престана? Това е от пет години. Започнах нарочно, за да го ядосам — дори не ми харесваше — също като на теб. Но сега си се чудя.
	Той се наклони напред над масата.
	— Виж какво ще ти кажа. Те, разбира се, могат да ме излекуват. Но ако го направят, дали ще ме бива? Математиката е прекрасно нещо. Прекрасно като изкуството. Поне така си я спомням: ала сега не съм сигурен. Изобщо вече не съм сигурен — той пак поклати глава. — Когато дойде време да захвърлиш това — и отново посочи бутилката, — имаш нужда от нещо, което да означава повече за теб. Не зная дали работата още означава нещо повече.
	— Ами Уилям? — запита Донал.
	— Да — бавно процеди АрДел, — за него не съм мислил. Това би могло да послужи. Тия дни смятам да разбера защо ми причинява това. А сетне…
	— Според теб какво преследва? — запита Донал. — Имам предвид, по принцип?
	— Кой знае? — АрДел вдигна ръце. — Бизнес. Повече бизнес. Договори — повече договори. Споразумения с всяко правителство, пръст във всяко гърне с мед. Това е нашият Уилям.
	— Да — каза Донал. Отблъсна назад седалката си и се изправи.
	— Седни — рече АрДел. — Спри и поговори. Никога не стоиш спокоен за повече от секунда-две. В името на миролюбието ти си единственият човек между звездите, с когото мога да приказвам, а не желаеш дори да приседнеш за малко.
	— Съжалявам — отвърна Донал, — но има неща, които се налага да върша. Може би ще дойде и такъв ден, когато да можем да седнем и да поприказваме.
	— Съмнявам се — промърмори АрДел. — Силно се съмнявам.

	* * *

	Донал го остави там, вторачен в бутилката.
	Тръгна да търси маршала, но първия човек, когото срещна, бе Анеа. Тя стоеше сама на малък балкон и рееше поглед по залата под себе си с толкова уморено и в същото време копнеещо изражение на лицето, че Донал изведнъж се почувства дълбоко трогнат от него.
	Приближи я, а тя се извърна при звука на стъпките му. Щом го видя обаче, изражението й се промени.
	— Пак си ти — рече Анеа с не особено приветлив тон.
	— Да — рязко отвърна Донал. — Мислех да те потърся по-късно, но това бе прекалено добра възможност, за да я пропусна.
	— Прекалено добра?
	— Имам предвид, че си сама… искам да кажа, че мога да разговарям с теб насаме — нетърпеливо обясни Донал.
	Тя поклати глава.
	— Ние нямаме за какво да говорим — рече тя.
	— Не приказвай глупости — сряза я Донал. — Разбира се, че имаме — освен ако не си се отказала от битката си срещу Уилям.
	— Нима! — думата изскочи от устните й и нейните очи насочиха зеления си огън към него. — Ти кой си въобразяваш, че си? — викна вбесена тя. — Кой изобщо ти е давал правото да коментираш моите действия?
	— Аз съм донейде маранец по линия и на двете ми баби — каза той. — Може би заради това се чувствам отговорен спрямо теб.
	— Не ти вярвам! — отсече тя. — Тоест за това, че си донейде маранец. Ти просто не можеш да бъдеш донейде маранец: такъв като теб, някакъв… — и тя се запъна, търсейки думата.
	— Е? — Донал й се усмихна малко мрачно. — Някакъв какъв?
	— А-а-а… наемник! — извика победоносно Анеа, открила в своето неразбиране на неговата природа най-подир думата, която да го уязви най-жестоко.
	Той беше уязвен и разгневен, ала успя да го прикрие. Това момиче притежаваше способността да преминава през защитите му на най-детинско равнище — там, където един мъж като Уилям не би успял.
	— За това изобщо да не те е грижа — рече Донал. — Въпросът ми се отнасяше за теб и за Уилям. Последния път, когато те видях, ти казах да не се опитваш да плетеш интриги срещу него. Ти последва ли съвета ми?
	— Виж какво, положително не съм длъжна да ти отговоря на този въпрос — и очите й заблестяха насреща му. — И няма да го сторя.
	— Значи — подхвана той и изведнъж направи едно прозрение за нея, което може би бе естествена компенсация за необичайната й чувствителност, станеше ли въпрос за него самия, — си ме послушала. Радвам се да го разбера — и се накани да си тръгне. — Сега ще те оставя.
	— Чакай малко — извика тя. Той пак се извърна към нея. — Не съм го направила заради теб!
	— Не си ли?
	Учудващо, но очите й се поколебаха и се сведоха.
	— Добре де! — каза Анеа. — Просто така се случи, че твоите идеи съвпаднаха с моите.
	— О, в това, което ти казах, имаше здрав разум — отвърна й с нейните камъни Донал, — и ти, бидейки такава, каквато си, не е имало как да не го забележиш.
	Тя пак го изгледа ядно.
	— Така че той просто продължи… и сега съм обвързана с него за още десет години с допълнителни възможности за…
	— Остави това на мен — предложи Донал.
	Устата й се отвори.
	— Ти! — възкликна тя и изумлението й бе тъй голямо, че думата прозвуча с тон на откровена слабост.
	— Аз ще се погрижа.
	— _Ти!_ — викна тя и този път думата прозвуча съвършено различно. — Ти да се противопоставяш на човек като Уилям… — и Анеа изведнъж млъкна, като се извърна встрани. — Ох! — гневно изстреля тя. — Не зная защо ли те слушам, сякаш наистина ми казваш истината — след като те знам що за човек си.
	— Изобщо нямаш представа що за човек съм! — озъби й се той, отново жегнат. — Откакто за пръв път ме видя, аз свърших някои работи.
	— О, да, свърши — подхвърли тя. — Накара да застрелят един мъж и се престори, че бомбардираш една планета.
	— Сбогом — каза уморено Донал и й обърна гръб. Излезе през вратата на малкия балкон, като изведнъж я заряза сама; без да съзнава, че я е оставил странно объркана и потресена, а не както тя очакваше — изпълнена със сиянието на справедливото възмущение и триумфа, след тази неочаквана среща.
	Донал преброди останалата част от имението и най-накрая намери маршала пак в кабинета му — съвсем сам.
	— Може ли да вляза, сър? — попита от прага.
	— Разбира се, разбира се… — Галт вдигна очи от бюрото. — Заключи вратата след себе си. Нищо не съм сложил тук, но хората все нахълтват, като си мислят, че това е допълнителен салон. Не си ли задават въпроса защо, преди всичко, съм го обзавел без никакви удобни платформи или възглавници?
	Донал заключи вратата и пресече голямото помещение към бюрото.
	— Какво има, момче? — запита маршалът, като вдигна едрата си глава и внимателно изгледа Донал. — Задава ли се нещо?
	— Доста работи — съгласи се Донал и се настани на голата платформа до бюрото, която Галт му посочи. — Мога ли да попитам, дали Уилям дойде тук тази вечер с намерение да проведе с вас някакъв делови разговор.
	— Можеш да попиташ — отвърна Галт и облегна масивните си предмишници на бюрото, — но не зная защо е нужно да ти отговарям.
	— Разбира се, че не е нужно — каза Донал. — Като предполагам обаче, че той го е направил, бих искал да кажа, че в този момент по мое мнение би било изключително неразумно да се върши какъвто и да било бизнес със Сета… и особено с Уилям от Сета.
	— И защо мнението ти е такова? — запита Галт с ясно доловима ирония. Донал се поколеба.
	— Сър — отвърна той след секунда, — бих искал да ви напомня, че бях прав на Хармония, бях прав за Нютън и е възможно да се окажа прав и сега.

	* * *

	За маршала това бе твърде голям хап нахалство, за да го преглътне, доколкото по същество изтъкваше факта, че щом Донал е бил прав на два пъти, то Галт пък на два пъти е грешил — първо в преценката си за Хю Килиън като за офицер с чувство за отговорност, и второ, в преценката си за причините за нютънската атака срещу Ориенте. Но ако Галт бе достатъчно дорсай, за да е докачлив на тема гордост, то беше и достатъчно дорсай да бъде честен, когато се налагаше.
	— Добре — каза маршалът. — Уилям пристигна с делово предложение. Иска да поеме командването на голяма част от нашата излишна пехота — не за някаква конкретна кампания, а за преотстъпване на други работодатели. Войските ще си останат наши. Аз бях против, защото дойде ли се до предлагане на войски на външни пазари, ще се получи сякаш се конкурираме сами със себе си, но той ми доказа, че гаранцията, която е готов да заплати, ще компенсира с излишък всякакви евентуални наши загуби. Не можах да видя и как възнамерява сам да спечели от това, но той очевидно смята да тренира войниците в по-фини умения — от онези, чието създаване не е по възможностите на една-единствена планета — и да поддържа в готовност балансирана армия. А Господ знае, че Сета е достатъчно голяма, та Уилям да може да ги обучава във всичко, което си пожелае, пък и малко по-ниската й гравитация също няма да им навреди — имам предвид на нашите войски.
	Маршалът извади лулата си от чекмеджето на бюрото и започна да я тъпче.
	— Какви са ти възраженията? — запита той.
	— Можете ли да бъдете сигурен, че войските няма да бъдат дадени под наем някому, който би могъл да ги използва срещу вас? — отвърна с въпрос Донал.
	Дебелите пръсти на Галт изведнъж престанаха да пълнят лулата.
	— Можем да настояваме за гаранции.
	— Само че колко ще струват гаранциите в един такъв случай? — запита Донал. — Да речем, че човекът, който ви дава гаранциите — Уилям — не е човекът, който би могъл да поведе войските срещу вас. Ако изневиделица се окаже, че пренаетите фрайландски войски атакуват фрайландска земя, вие може и да спечелите гаранцията, но да загубите земята.
	Галт се начумери.
	— Продължавам да не виждам — избоботи, — по какъв начин това би могло да даде някакво предимство на Уилям.
	— Би могло — рече Донал, — при положение че онова, което той ще спечели, ако фрайландци се бият срещу фрайландци, струва повече от гаранцията.
	— И как би могло да стане това?
	Донал се заколеба на ръба на личните си подозрения. После реши, че те все още не са достатъчно солидни, за да ги изложи пред маршала: всъщност това би могло дори да отслаби доводите му.
	— Не зная — отвърна той. — Обаче си мисля, че ще бъде разумно да не се рискува.
	— Ха! — изсумтя Галт и пръстите му пак захванаха да пълнят лулата. — Не на _теб_ се налага да отхвърлиш предложението му… и да обосновеш отказа си пред Щаба и правителството.
	— Аз не предлагам да му откажете окончателно — заяви Донал. — Предлагам само да не бързате да решавате. Кажете, че като сте обмислили сериозно въпроса, сте преценили, че настоящата ситуация не оправдава идеята Фрайланд да остане с недостатъчен брой бойни отряди. Вашата военна репутация е достатъчно добра, та никой да не постави отговора ви под съмнение.
	— Да-а… — Галт пъхна лулата в устата си и умислено я запали, — мисля, че мога да действам въз основа на тая твоя препоръка. Знаеш ли, Донал, струва ми се, че ще е по-добре отсега нататък да останеш само мой помощник, така че да мога да се ползвам от удобството да разполагам с твоето мнение, единствено когато то ми потрябва.
	Донал примигна.
	— Съжалявам, сър — рече той, — но аз мислех да се преместя… ако ме освободите.
	Веждите на Галт внезапно се събраха в храстче гъсти косми и той извади лулата от устата си.
	— О-о — проточи с малко безучастен тон. — Амбициозен, а?
	— Донякъде — отвърна Донал. — Но донякъде… ще ми е по-лесно да се противопоставям на Уилям като свободен агент.
	Галт дълго и спокойно се вгледа в него.
	— В името на небесата — рече, — каква е тази лична вендета срещу Уилям?
	— Страх ме е от него — отговори Донал.
	— Остави го на мира и той сигурно ще те остави на мира. Той има да пържи по-голяма риба… — Галт млъкна, тикна лулата в устата си и яко захапа мундщука.
	— Опасявам се — тъжно заяви Донал, — че между звездите има някои хора, на които просто не им е писано да се оставят един друг на мира — и се изпъна в креслото си. — Значи ще прекратите моя договор, така ли?
	— Няма да задържа никого против волята му — изръмжа маршалът. — Особено в критични обстоятелства. Къде смяташ да отидеш?
	— Имам доста предложения — каза Донал. — Мисля обаче да приема предложението на Съвета на Обединените църкви на Хармония и Асоциация. Техният Върховен старей ми предложи поста на главнокомандващ на двете Дружествени.
	— Старейшият Брайт? Че той прогонва всеки командир, у когото има и искрица независимост.
	— Зная — отвърна Донал. — И точно по тази причина очаквам да засветя по-ярко. Това ще ми помогне да си изградя репутация.
	— По дяволите — кротко изруга Галт. — Все премисляш, нали?
	— Предполагам, че сте прав — малко потиснато призна Донал. — Така се получава, когато си роден с определена настройка на ума.


>	Военачалник

	Потраквайки с токовете на черните си ботуши по сивия под на просторната канцелария на Главната квартира на Отбраната на Хармония, помощникът приближи до бюрото на Донал.
	— Специално, спешно и лично, сър — и той постави една сигнална лента в синя касета — цвета на обикновените комуникации — върху настолния бележник.
	— Благодаря — каза Донал и го отпрати. Строши печата на лентата, постави я в плейъра на бюрото и като изчака помощника да излезе от стаята, натисна стартовия бутон.
	От говорителя се разнесе дълбокият глас на баща му.
	— Донал, синко…
	… радвахме се, когато получихме последната ти лента и като слушахме за твоите успехи. През последните пет поколения никой в това семейство не се е справял тъй добре и за толкова кратко време. Всички тук сме щастливи заради теб, молим се за теб и очакваме пак да те чуем.
	Но сега ти се обаждам по един злощастен повод. Твоят вуйчо Кенси е бил убит преди малко повече от месец нейде по затънтените улички на град Бловейн на Сейнт Мери от местна терористична група, противопоставяща се на тамошното правителство. Иън, който, разбира се, беше офицер в същата част, впоследствие успял някак да открие главната квартира на групата на една улица и убил с голи ръце тримата мъже, които заварил там. Това обаче не ни върна Кенси. Той беше любимец на всички ни; всички тук у дома сме дълбоко потресени от неговата смърт.
	В момента обаче най-много тревоги ни създава именно Иън. Той отказал да погребе Кенси на Сейнт Мери, докара тялото му у дома и от няколко седмици е тук. Знаеш, че Иън винаги е имал по-мрачен характер от двамата — както Кенси сякаш притежаваше двойно повече жизненост и получаваше двойно повече радост от живота, отколкото има и получава обикновеният човек. Майка ти казва, че сега Иън сякаш е загубил своя добър ангел и е оставен на силите на мрака, които винаги са имали толкова голяма власт над него.
	Тя, разбира се, не го изразява точно по този начин. В нея говорят жената и маранката — ала аз не съм преживял тридесет и две години с нея, без да проумея, че тя може да види по-надълбоко от мен в душата на един мъж или на една жена. Ти, Донал, би трябвало да си наследил донякъде тази нейна дарба, така че може би по-добре ще разбереш какво има предвид майка ти. Във всеки случай, пращам ти този сигнал по нейно настояване, макар че при всички случаи щях да ти се обадя по повод смъртта на Кенси.
	Както знаеш, винаги съм бил убеден, че най-близките членове на една и съща фамилия не бива да служат прекалено близо един до друг на бойното поле или в гарнизона — така че родствените чувства да не бъдат изкушавани да повлияват на военните отговорности. Но майката ти е сигурна, че сега на Иън не бива да се позволява да седи в мрачното си мълчание тук, както той прави; а че той трябва отново да се раздвижи. И тя ме моли да те попитам дали не можеш да му намериш място в твоя щаб, където ще можеш да го държиш под око. Зная, че и за двама ви ще бъде трудно да го държиш на служба, където той ще ти бъде подчинен, ала майка ти е убедена, че това ще е за предпочитане пред настоящото положение.
	Иън не е изказал никакво желание да се върне към активния живот, но ако аз като глава на семейството поговоря с него, ще замине. Брат ти Мор се справя добре на Венера и наскоро е бил издигнат в чин комендант. Майка ти държи да му пишеш независимо от това дали той ти е писал или не, доколкото Мор може би се колебае да ти пише без причина, след като ти си се издигнал тъй нависоко за тъй кратко време, въпреки че той е по-възрастен.
	С цялата ни любов. Ийчан.
	Ролката, която се виждаше през малкия прозрачен капак, престана да се върти. Ехото от гласа на Ийчан Кан Грейм замря сред сивите стени на кабинета. Донал остана неподвижен на бюрото си с втренчени в нищото очи и си спомни за Кенси.
	Докато седеше така, му се видя странно да открие, че може да си припомни толкова малко конкретни случки. Като премисляше, първите години от живота му сякаш бяха изпълнени с неговия усмихващ се вуйчо — и въпреки това Кенси не стоеше много у дома. Като че ли Донал бе очаквал да може да си спомни отделните случаи, когато Кенси идваше или си тръгваше, а вместо това сега му се струваше сякаш някакво по-цялостно присъствие, някаква светлина в дома бе изгаснала.
	Донал въздъхна. Помисли си, че непрестанно събира около себе си хора. Първо Лий. Сетне, при напускането на Фрайланд Ел Ман с белязаното лице го бе помолил да го придружи. И сега Иън. Е, Иън си е добър офицер независимо от това какви поражения му е причинила сега смъртта на неговия брат-близнак. Толкоз по-лесно щеше да бъде да му намери място. Фактически Донал щеше да успее да го използва умело.
	Донал натисна едно копче и заговори към малката решетка на сигналното табло на бюрото:
	— Ийчан Кан Грейм. Греймхауз, Южния район, каньона Форали, Дорсай — започна той. — Много се радвам да те чуя, макар да си представям как се чувстваш за Кенси. Моля те, помоли Иън да пристигне веднага. Ще сметна за чест да го имам в моя щаб, пък и да ти кажа истината, тук изпитвам истинска нужда от някой като него. Повечето от висшите офицери, които наследих като Военачалник, са наплашени от тия старей до положение да ги бива за твърде малко неща. Зная, че в това отношение няма защо да се безпокоя за Иън. Ако той поеме наблюдението над моята тренировъчна програма, цената му ще се равнява на теглото му в диаманти — естествени диаманти. И бих могъл да му дам действащ пост или в личния ми екип, или като патрулен командир. Предай на майка, че ще пиша на Мор, но точно в този момент писмото може би ще е малко лаконично. В момента съм затънал до гуша в работа. Това са добри офицери и войници, но толкова са ги пердашили по ушите при всеки погрешен ход, че сега няма дори носа си да изсекнат без пряка заповед. Предай на всички вкъщи, че ги обичам. Донал.
	Натисна пак бутона, приключи записа и го запечата за изпращане заедно с останалите изходящи сигнали, които канцеларията му изпращаше всеки ден. Меко иззвънтяване откъм бюрото му напомни, че е време да разговаря още веднъж със Старей шия Брайт. Той се надигна и излезе.

	* * *

	Най-висшият старей от съвместното правителство на Дружествените светове на Хармония и Асоциация имаше свой собствен комплекс от офиси в Правителствения център — на не повече от петдесетина метра от нервния център на военните. Това не беше случайно. Старейшият Брайт беше Войнстващ и обичаше да държи под око воюващата десница на Истинските Божии църкви. Работеше на бюрото си, но стана, когато Донал влезе при него.
	Тръгна напред, за да го посрещне — висок, слаб мъж, облечен изцяло в черно, с раменете на побойник от затънтените квартали и очите на Торквемада, осветявали Инквизицията в древна Испания.
	— Бог да бъде с теб — каза. — Кой е утвърдил тази заявка за предпазна обшивка за решетките за фазов преход на корабите от нисък клас?
	— Аз — заяви Донал.
	— Пилееш парите като вода — строгото, на средна възраст лице на Брайт се наклони към Донал. — Всичко, с което разполагаме, за да поддържаме работата на правителството, е десятъкът върху църквите или една десета от десятъка върху църковните членове на нашите две бедни планети. Колко от това, мислиш, можем да си позволим да прахосваме за прищевки и капризи?
	— Не може да се твърди, сър — отвърна Донал, — че войната е въпрос на прищевки или капризи.
	— Тогава защо да бронираме решетките? — озъби се Брайт. — Да не би да са изложени на ръжда сред влагата на космоса? Да не би измежду звездите да повее вятър и да ги издуха?
	— Не да бронираме, а да прикрием — отвърна Донал. — Въпросът е да се промени външният им вид — от топка и чук на цилиндричен. Ще взема с мен всички кораби от първите три класа. Искам, когато се появят пред Екзотиките, всички до един да изглеждат като кораби от първи клас.
	— По каква причина?
	— Нашата атака на Зомбри не може да бъде пълна изненада — търпеливо заобяснява Донал. — Мара и Култис съзнават по-добре от всеки друг, че от военна гледна точка тя е уязвима за подобно действие. Ако ми позволите…
	И той мина покрай Брайт, за да стигне до бюрото му, където натисна няколко клавиша. На една от просторните сиви стени на кабинета оживя схематично изображение на системата на Процион, като вляво се очерта самата звезда. Донал започна да изброява планетите по реда им, като ги посочваше отляво надясно:
	— Коби — Култис — Мара — Сейнт Мери. Най-плътната известна група населени планети, каквато вероятно няма да открием и през следващите десет поколения. И просто понеже са обитаеми — и поради това близо една до друга — имаме тази избягала луна. Зомбри, с нейната ексцентрична орбита, която в по-голямата си част лежи между Мара и Сейнт Мери…
	— Да не би да ми изнасяш лекция? — прекъсна го резкият глас на Брайт.
	— Да — каза Донал. — Опитът ми показва, че нещата, които хората са най-склонни да пропускат, са онези, които са научили най-рано и затова си въобразяват, че ги знаят най-добре. Зомбри не е обитаема и е прекалено малка за тераформиране. Ала въпреки това тя е тук — същински троянски кон, само дето й липсва отрядът модерни ахейци, който да наруши проционското спокойствие…
	— Това сме го обсъждали и по-рано — вметна Брайт.
	— И ще продължим да го обсъждаме — продължи любезно Донал, — всеки път, когато пожелаете да попитате какви са основанията за всяка отделна моя заповед. Както вече казах. Зомбри е троянският кон на Процион. За беда в тези времена трудно можем да вкараме хора вътре. Можем обаче неочаквано да приземим войски и да опитаме да изградим защитата им, преди Екзотиките да се вдигнат на бойна нога. Следователно, нашите усилия следва да бъдат насочени да се приземим толкова бързо и ефективно, колкото е възможно. Да го направим по най-добрия начин означава да се приземим практически без съпротива, въпреки че Екзотиките несъмнено разполагат с редовни отряди, които държат Зомбри под око. Най-добрият начин да постигнем това е да се появим с дотолкова превъзхождащи ги сили, та местните командири да проумеят, че е глупаво да се опитат да попречат на нашето приземяване. А най-добрият начин да демонстрираме сила е да покажем, че имаме три пъти повече кораби първи клас, отколкото имаме наистина. Ето защо са ни нужни обшивките.
	Донал млъкна, върна се до бюрото и натисна клавишите. Схемата изчезна.
	— Много добре — рече Брайт. В тона му не пролича нито следа от поражение, нито пък намаляване на арогантността. — Ще одобря заповедта.
	— Може би — продължи Донал, — ще одобрите и още една заповед — да се отстранят Стражите на съвестта от моите кораби и подразделения.
	— Еретиците… — начена Брайт.
	— Не са моя грижа — довърши Донал. — Моята работа е да подготвя тези хора да извършат нападение. Но сред войските, които са под мое ръководство, над шестдесет процента са съставени от ваши местни войници; а техният боен дух едва ли може да се повиши значително при средно три процеса за ерес седмично.
	— Това е църковен въпрос — отсече Брайт. — Има ли още нещо, за което да искате да ме помолите, Военачалник?
	— Да — отвърна Донал. — Поръчах минно оборудване. Досега не е пристигнало.
	— Искането беше прекомерно — каза Брайт. — На Зомбри няма да има нужда да се окопава нищо друго, освен командни постове.

	* * *

	Донал дълго гледа облечения в черно човек. Неговото бяло лице и белите му ръце — единствените му непокрити части — изглеждаха по-скоро фалшиви, отколкото истински, сякаш представляваха маска и ръкавици, закрепени на някое черно и чуждо създание.
	— Хайде да се изясним — каза Донал. — Като оставим настрани факта, че аз не изпращам войниците си на открити позиции, където ще ги убият — независимо дали са наемници, или са измежду вашите собствени весели самоубийци — какво точно желаете да постигна с това нападение срещу Екзотиките?
	— Те ни застрашават — отговори Брайт. — По-лоши са от еретиците. Те са собственият легион на Сатаната — отричат Господа — и очите му проблеснаха като лед на слънце. — Ние трябва да изградим над тях наблюдателна кула, за да не могат да ни застрашат без предупреждение, така че да живеем в безопасност.
	— Чудесно — рече Донал. — В такъв случай всичко е уговорено. Аз ще ви дам вашата наблюдателна кула. А вие ще ми дадете войниците и оборудването, което поръчах, без въпроси и отлагане. До този момент колебливостта на вашето правителство означава, че ще замина за Зомбри с десет до петнадесет процента по-ниска бойна мощ.
	— Как така? — тъмните вежди на Брайт се сбраха. — До планираната дата имаш още два месеца.
	— Планираните дати — заяви Донал, — са предназначени за ползване от вражеското разузнаване. Ние ще скочим след две седмици.
	— Две седмици! — Брайт се облещи в него. — За две седмици няма да можеш да се подготвиш.
	— Искрено се надявам Коулмейн и неговият Генерален щаб на Мара и Култис да мислят като вас — отвърна Донал. — Дружествените имат най-добрите пехотни и космически сили между звездите.
	— Какво? — лицето на Брайт пребледня от гняв. — Осмеляваш се да кажеш, че нашата собствена организация е по-слаба?
	— Да се изправиш пред фактите е определено по за предпочитане от това да се изправиш пред поражение — подхвърли леко уморено Донал. — Да, Старейши, нашите отряди са определено по-слаби. Което е и причината да разчитам не толкова на приготовленията, колкото на изненадата.
	— Войниците на Църквата са най-смелите в света! — изкрещя Брайт. — Те носят бронята на правотата и никога не отстъпват.
	— Което обяснява високата им смъртност, непрекъснатата нужда от нови попълнения и като цяло ниското им равнище на обученост — напомни му Донал. — Готовността да умре в битка не е непременно най-добрата черта на един войник. Вашите наемни войски, доколкото в тях липсват от тукашни попълнения, в момента са определено по-подготвени за бой. Е, разполагам ли отсега нататък с вашата подкрепа за всичко, от което чувствам, че имам нужда?
	Брайт се поколеба. Напрегнатостта от фанатизма се заличи на лицето му, за да бъде заменена от напрегнатостта на мисълта. Когато отново отвори уста, гласът му беше студен и делови.
	— За всичко освен за Стражите на съвестта — отговори той. — В края на краищата, те имат власт единствено над членовете на нашите собствени църкви.
	Обърна се и отново отиде зад бюрото си.
	— Освен това — продължи малко мрачно, — може би си забелязал, че между членовете на различните църкви понякога има малки разногласия относно догмата. Присъствието на Стражите на съвестта помежду им ги кара да бъдат по-малко склонни да спорят един с друг — а това, сигурен съм, и ти ще признаеш, спомага за военната дисциплина.
	— Върши работа — късо потвърди Донал и се обърна да си тръгне. — О, между другото, Старейши — рече той, — става дума за тази планирана дата след две седмици. Тъй като е много важно тя да остане в тайна, се постарах да се уверя, че тя е известна само на двама души и ще остане изключително тяхно притежание до около час преди скока.
	Брайт повдигна глава.
	— Кой е другият? — остро запита той.
	— Вие, сър — каза Донал. — Взех решението си за истинската дата само преди минута.
	Двамата кръстосваха погледи доста време.
	— Бог да бъде с теб — каза Брайт със студен равен глас.
	Донал излезе.


>	Военачалник II

	Женев бар-Коулмейн беше, както бе изтъкнал Донал, командир на най-добрите пехотно-космически сили между звездите. Това се дължеше на факта, че екзотиците от Мара и Култис, макар и лично да не прибягваха до никакво насилие, бяха достатъчно мъдри да наемат най-доброто, що се отнася до военна сила. Самият Коулмейн бе един от най-острите военни умове на своето време заедно с Галт от Фрайланд, Камал на Дорсай, Айзък на Венера и този истински творец на отделни военни чудеса — Дом Йен, Върховният командир на самотния свят на Сета, където бе базовият офис на Уилям. Коулмейн си имаше своите тревоги (включително млада жена, която вече не се интересуваше от него) и своите недостатъци (той беше хазартен играч — и във военен, и във финансов смисъл), обаче нито в неговата интелигентност, която се бе приютила в черепа му, нито в неговото Разузнаване*, което бе установило главната си квартира в командната база на Мара, нямаше нищо сбъркано.
	[* Непреводима игра на думи. _Intelligence_ на английски означава както _интелигентност_, така и _разузнаване_. — Бел.прев.]
	Следователно, той добре знаеше, че Дружествените светове се подготвят да се приземят на Зомбри в границите на три седмици от момента, когато решението да го сторят се бе превърнало в приет факт. Неговите шпиони го информираха точно за планираната дата на това приземяване; и съответно той самият си състави известни планове как да приветства нашествениците, когато те пристигнеха.
	Основната идея беше да се изкопаят укрепени пунктове на самата Зомбри. Нападащите войски щяха да открият, че са скочили в гнездо на стършели. Междувременно корабите от флотата на Екзотиките щяха да кръжат в бойна готовност не много далеч оттам. Щом действията на повърхността на Зомбри започнеха, те щяха да се намесят и да изтикат космическите войски на нашественика далеч от корабите. Нападателите щяха да попаднат между два огъня: техните щурмови части нямаше да имат възможност да се окопаят, а корабите им щяха да бъдат лишени от онази поддръжка отдолу, която едни добре окопали се пехотни отряди биха могли да осигурят със своите базирани на луната тежки оръжия.
	Работата по укрепените пунктове бе силно напреднала, когато един ден в командната база на Мара, Коулмейн излагаше последните си стратегически разработки пред своя генерален щаб. Наложи се неочаквано прекъсване, приело образа на един адютант, който се втурна в конферентната зала, без дори да поиска най-напред разрешение да влезе.
	— Какво е това? — изръмжа Коулмейн, като вдигна поглед от представените планове, разположени пред него, и начумери смуглото си лице, което на шестдесет години бе достатъчно хубаво, за да му осигури компенсация за липсата на интерес у собствената му съпруга под формата на компания на други жени.
	— Сър — започна адютантът, — Зомбри е нападната…
	— _Какво?_ — Коулмейн изведнъж скочи на крака заедно с останалите шефове от генералния щаб.
	— Над двеста кораба, сър. Току-що получихме сигнала — гласът на адютанта леко предрезгавя — той бе все още в началото на двадесетте си години. — Нашите войници на Зомбри се бият с каквото имат на разположение…
	— Бият се? — Коулмейн внезапно пристъпи към адютанта, сякаш се канеше да го държи лично отговорен за това. — Започнали са да приземяват щурмови отряди?
	— Приземили са ги, сър.
	— Колко?
	— Не знаем, сър…
	— Глупак! Колко кораба са влезли в атмосферата, за да пуснат войници?
	— Нито един, сър — изпухтя адютантът. — Не са спуснали нито един човек. Всички кораби са се приземили.

	* * *

	За част от секундата в дългата конферентна зала и муха да бръмнеше, щеше да се чуе.
	— Да не искаш да ми кажеш — ревна Коулмейн, — че те са приземили на Зомбри двеста кораба първи клас?
	— Да, сър — гласът на адютанта изтъня почти до писък. — Прочистват нашите сили там и се окопават…
	Не му дадоха възможност да приключи. Коулмейн се извъртя като хала към своите патрулни командири и ръководители на бойните операции.
	— Ад и проклятия! — прогърмя той. — Разузнаване!
	— Сър? — отвърна един фрайландски офицер откъм средата на масата.
	— Какво означава всичко туй?
	— Сър… — и офицерът запъна. — Не зная как е станало. Последните доклади, които получих от Хармония преди три дена…
	— По дяволите последните доклади. Искам всички кораби и всички хора, които можем да извадим в космоса за пет часа! Искам всички патрулни кораби от всички класове да се срещнат с всичко, което успеем да групираме над Зомбри, след десет часа! Шавайте!
	Генералният щаб на Екзотиките се разшава.
	Трябва да се отдаде дължимото на бойните сили, които Коулмейн командваше, загдето те въобще успяха да реагират на такива заповеди за толкова късо време, каквото са десет часа. Фактът, че осъществиха среща на близо четиристотин съда от всички класове, всеки от тях с почти пълния си състав екипаж и щурмови отряди, представляваше едно малко чудо.
	На борда на флагманския кораб Коулмейн и неговите висши офицери оглеждаха луната, която плаваше под тях, в Контролното око на кораба. Допреди три часа отдолу пристигаха доклади за продължаващите сражения. Сега цареше пълно мълчание, което говореше красноречиво за пленени войски. В добавка наблюдателите съобщиха, че в допълнение към започнатите от отрядите на Екзотиките пробиви в кората на луната са се появили още сто и петдесет прясно изкопани входа.
	— Този път ни паднаха — рече Коулмейн, — барабар с корабите.
	Сега, след като първият шок от неочакваното разкритие бе отминал, той отново бе хладнокръвният и спокоен главнокомандващ. Дори бе имал достатъчно време да си отбележи наум да се срещне с този дорсай, Грейм. За един блестящ младок върховното командване винаги бе представлявало вкусна примамка; ала сега Грейм щеше да открие, че Съветът на обединените църкви е неудобен работодател… а неудобството да бъде в подчинена позиция — под командването на самия Коулмейн — щеше да бъде компенсирано от такава заплата, каквато екзотиците винаги бяха готови да платят. Що се отнасяше до изхода от съществуващата ситуация, Коулмейн не виждаше никакви истински основания за страх, а единствено за бързане. Сега вече беше съвсем очевидно, че въпросният Грейм е заложил всичко на един смел маньовър. Беше разчитал на изненадата, че ще кацне на луната и че преди подкрепленията на защитниците да пристигнат, ще се окопае тъй здраво, та цената на измъкването му оттам да стане непосилна.
	Бе сбъркал единствено — и Коулмейн му отдаде пълна почит за всичко, освен за тази малка грешка — в недооценяването на времето, което щеше да бъде нужно на Коулмейн, за да сбере силите си за ответен удар. А дори и тази грешка беше простима. Никой от известните светове нямаше войска, която да би могла да се приготви за бой за по-малко от три пъти по-дълго време.
	— Ще се спуснем — заяви Коулмейн, — до последния кораб и ще решим нещата с битка на луната — и той изгледа офицерите си един след друг. — Някакви забележки?
	— Сър — обади се командирът на неговия Син патрул, — може би ще е по-добре да ги изчакаме тук?
	— А не мислиш ли — добродушно възрази Коулмейн, — че те не биха дошли и не биха се окопали в нашата собствена система, ако не бяха напълно оборудвани да издържат достатъчно дълго, за да изградят такъв аванпост, който ние да не сме в състояние да превземем обратно? — и той поклати глава. — Времето за действие е сега, преди инфекцията да получи възможност да се задълбочи. Всички кораби — долу! Дори онези, на които няма щурмови отряди. Ще се бием с тях сякаш са наземни войски.
	Неговият щаб отдаде чест и тръгна да изпълнява заповедите му.

	* * *

	Корабите от флотата на Екзотиките се спуснаха връз луната Зомбри като скакалци връз овощна градина. Коулмейн, който крачеше напред-назад из контролната зала на флагманския — а той се бе приземил заедно с останалите — се ухили, когато започнаха да пристигат доклади от укрепленията, набързо прочистени от дружествените войски, които ги бяха окупирали, или пък се бяха заровили с корабите си, а сега бързо се предаваха и започваха да се измъкват на повърхността от дълбоките шахти, които им бе осигурило тяхното минно оборудване. Войските на нашествениците се срутваха като картонени войничета и мнението на Коулмейн за техния командир, което при първите новини за нападението, се бе покачило рязко, сега определено започна да спада. Едно нещо беше да играеш смело, а съвсем друго — да играеш глупаво. От бойния дух и качеството на дружествените войски ставаше ясно, че в края на краищата, шансът изненадващата атака да успее, е бил малък. Този Грейм е трябвало да отдели малко повече време за обучаване на хората си, и доста по-малко за съчиняването на драматични действия. Какво друго, помисли си Коулмейн, можеш да очакваш от един млад командир, който за пръв път в живота си разполага с върховна власт?
	Той се наслаждаваше на розоватия блясък на предвкусваната победа, когато изведнъж всичко се разби на пух и прах. Комуникаторът за дълбокия космос внезапно изпиука и изведнъж от контролното табло заговориха едновременно двама офицери:
	— Сър, неидентифицирано обаждане от…
	— Сър, кораби над нас…
	Коулмейн, който наблюдаваше повърхността на Зомбри в Контролното око, рязко натисна всички клавиши и търсещата верига го издигна със замайващо въртене нагоре и към звездите, като спря рязко на пълно увеличение върху един кораб от първи клас, който несъмнено носеше белезите на дружествена конструкция и производство. Невярващ на очите си, Коулмейн разшири обхвата на търсенето и с един бърз мах откри още над двадесет подобни кораби в орбита около Зомбри — само в ограничения обзор на своето възпрепятствано от наземното си положение Око.
	— Кой е това? — викна той, като се обърна към офицера, съобщил за обаждането.
	— Сър… — гласът на офицера бе колебливо недоверчив, — той казва, че е Военачалник на Дружествените.
	— Какво? — юмрукът на Коулмейн се стовари върху един бутон, разположен до контролните клавиши на Окото. Екранът на стената се включи и оттам го погледна жилест млад дорсай със странни очи с неопределен цвят.
	— Грейм! — изрева Коулмейн, — каква е тази имитационна флота, с която се опитваш да ме блъфираш?
	— Погледни още веднъж, командире — отвърна младежът. — Имитациите си разкопават пътя към повърхността близо до вас. Те са моите кораби от нисък клас. Защо мислиш, че е толкова лесно да бъдат превзети? Ето ги тук моите кораби от първи клас — тъкмо сто осемдесет и три.
	Коулмейн шибна бутона и затъмни екрана. После се обърна към своите офицери край контролното табло.
	— Докладвайте!
	Офицерите обаче вече бяха заети с работа. Отвсякъде валяха потвърждения. Първите атакуващи кораби вече се бяха измъкнали от земята и се бе оказало, че това са кораби от нисък клас с обшивка около решетките за фазов преход, малко оръжия и още по-малко броня. Коулмейн отново се обърна към екрана, задейства го и видя Донал да го чака все в същата поза.
	— След десет минути ще се вдигнем горе, за да те видим — обеща Коулмейн през зъби.
	— Би трябвало да проявиш повече разум, командире — отговори Донал от екрана. — Твоите кораби дори не са се окопали. В момента те са лесни мишени и изобщо не са разположени в някакъв строй, така че да могат да се прикриват един друг, ако се опитат да скочат. Ако се опитате да се покатерите тук, можем да ви анихилираме, а докато си лежите така на земята, можем да ви направим на парчета. От гледна точка на запасите не сте оборудвани да се окопаете, а аз съм достатъчно добре информиран, че не са ви останали никакви сили, които да са достатъчно мощни, та да ни причинят някаква вреда — и той млъкна за малко. — Предлагам ти самият да се качиш тук с един-единствен кораб и да обсъдим условията на капитулацията.
	Коулмейн застина, втренчен в екрана. Всъщност капитулацията нямаше алтернатива. Той не би бил командващ от този мащаб, ако не можеше да приеме факта. Най-накрая е неохота кимна.
	— Идваме — рече и загаси екрана. После с леко приведени рамене излезе, за да вземе малката куриерска лодка, която бе прикрепена към флагманския кораб за негова лична употреба.
	— В името на небесата — гласяха думите, с които поздрави Донал, когато най-подир се озова лице в лице с него на борда на дружествения флагмански кораб, — ти ме съсипа. След тази история ще бъда късметлия, ако на света на Данин ми дадат да командвам пет кораба от трети клас и един тендер.
	Това не беше много далеч от истината.

	* * *

	Два дни по-късно Донал се върна на Хармония и докато пътуваше по улиците към Правителствения център, бе триумфално приветстван дори от най-отявлените фанатици на този свят. Когато отиде да докладва сам на Старейшия Брайт, обаче го очакваше по-различно посрещане.
	Главата на Обединения съвет на църквите на Хармония и Асоциация вдигна мрачно очи, когато Донал влезе, все още облечен в своя боен комбинезон под скроеното като варел яке, което набързо бе наметнал за пътуването от космодрума насам. Платформата, на която бе пътувал, бе открита за възхитата на тълпите по целия път, а Хармония бе в студената есен на късата си година.
	— Добър вечер, господа — каза Донал, поздравявайки не само Брайт, но и другите двама членове на Съвета, които седяха до него зад бюрото му. Двамината не отговориха. Донал не бе го и очаквал. Шефът тук беше Брайт. Брайт кимна на тримата въоръжени войници от местната елитна стража, които пазеха край вратата, и те излязоха, като затвориха вратата след себе си.
	— Значи се върна — каза Старейшият.
	Донал се усмихна.
	— Да не очаквахте да ида някъде другаде? — попита дорсаят.
	— Не е време за шеги! — масивната длан на Брайт се стовари с трясък върху бюрото. — Какво обяснение си ни приготвил за това безобразно твое поведение?
	— Моля, Старейши! — гласът на Донал иззвънтя отразен от сивите стени на помещението с леко режеща нотка, която тримата никога по-рано не бяха долавяли и едва ли бяха очаквали именно в този случай. — Аз съм уверен в собствената си учтивост и добри маниери и не виждам никаква причина другите да не ми отговарят със същото. За какво говорите?
	Брайт се изправи. Беше застанал — широко разкрачен и с приведени над гладката, почти отразяваща повърхност на сивото бюро рамене, като сходството му с бияч от бандитските квартали за миг надделя над сходството с Торквемада.
	— Ти се върна при нас — процеди той бавно и остро, — и се преструваш, че не знаеш как си ни предал?
	— Да съм ви предал? — Донал го изгледа с почти заплашително спокойствие. — Как така съм ви предал?
	— Ние те изпратихме да свършиш дадена работа.
	— Смятам, че я свърших — сухо отрони Донал. — Ти искаше наблюдателна кула над безбожниците. Искаше да имаш постоянна сграда на Зомбри, за да можеш да забележиш всеки евентуален кроеж на екзотиците да ви нападнат. Помниш, нали, че преди няколко дни те помолих да изложиш с ясни думи какво целиш? Ти съвсем изрично ми каза, че искаш именно това. Е, сега го имаш.
	— Ти, изчадие на Сатаната! — избухна Брайт, като изведнъж престана да се контролира. — Наистина ли се правиш, че вярваш, че само това сме искали? Да не си мислиш, че помазаникът на Бога ще се поколебае на прага на безбожниците? — извърна се настрани и с големи крачки заобиколи бюрото, за да се изправи лице в лице с Донал. — Ти си ги имал в ръцете си и си поискал от тях единствено една невъоръжена наблюдателница на някаква гола луна. Държал си ги за гърлото и не си убил никой от тях, когато е трябвало да ги изтриеш от лицето на звездите — до последния кораб — до последния човек!
	Млъкна и във внезапната тишина Донал долови скърцането на зъбите му.
	— _Колко ти платиха?_ — метна в лицето му Брайт.
	Донал застина в неестествена неподвижност.
	— Ще се престоря — каза той след малко, — че не съм чул тази последна забележка. Що се отнася до твоя въпрос защо съм поискал единствено наблюдателна станция, това бе всичко, което ти ми каза, че искаш. А колкото до това защо не съм ги изтрил от лицето на звездите, безпричинните убийства не са ми занаят. Нито пък ненужното прахосване на моите собствени бойци в преследване на безсмислени убийства — той се взря студено в очите на Брайт. — Това ме навежда на мисълта, че е трябвало да бъдеш малко по-откровен с мен, Старейши, за това, което желаеш. Всъщност ти си искал унищожението на военната мощ на Екзотиците, нали?
	— Да — скръцна със зъби Брайт.
	— И аз така си помислих — заяви Донал. — Само че на теб изобщо не ти хрумна, че ще се окажа достатъчно добър командир, за да съм в състояние да го постигна. Мисля — рече Донал и обходи с поглед и другите двама облечени в черно старци, — че сте попаднали в собствената си клопка, господа.
	Поотпусна се и като се подсмихна, се обърна отново към Брайт:
	— Има причини — започна, — поради които би било много неразумно от тактическа гледна точка Дружествените светове да пречупят гръбнака на Мара и Култис. Ако ми позволите да изнеса един малък урок по разположение на си…
	— Ще трябва да дойдеш с по-добри отговори от тия, дето имаш! — избухна Брайт. — Освен ако не искаш да бъдеш съден за предателство към работодателя ти!
	— Хайде бе! — разсмя се гръмко Донал.

	* * *

	Брайт се извъртя като фурия и закрачи през сивата стая. Като разтвори широко вратата, през която Донал бе влязъл, а те бяха излезли, той разкри зад нея тримата войници от елитната стража. Завъртя се назад, опъна ръка в цялата й дължина и с треперещ пръст посочи.
	— Арестувайте този предател! — викна.
	Стражите пристъпиха към Донал, но в същия момент, преди още някой от тях да успее да измине и една ръка разстояние към него, три слаби синкави лъча трасираха пътя си през разделящото ги пространство покрай Брайт, като оставиха остър мирис на йонизиран въздух след себе си. И тримата се строполиха.
	Подобно на човек, зашеметен от удар изотзад, Брайт се вторачи в телата на тримата си стражи. Олюля се и се обърна, колкото да види как Донал затъква своя пистолет в кобура.
	— Да не си мислиш, че съм толкова глупав да дойда тук невъоръжен? — запита Донал малко тъжно. — И да не би да си мислиш, че ще се оставя да ме арестуват? — той поклати глава. — Би трябвало да имаш достатъчно акъл да проумееш, че току-що ви спасих от вас самите.
	И се вгледа в невярващите им физиономии.
	— О, да — потвърди и махна с ръка към откритата стена в далечния край на кабинета. Вечерният бриз довя отвън шума на празнуващия град. — Там са по-добрите четиридесет процента от вашите бойни сили. Наемниците. А наемниците са признателни на един командир, който може да им даде победа с цената на почти нулеви жертви. Каква, мислите, щеше да бъде тяхната реакция, ако вие ме бяхте съдили за предателство, бяхте ме обявили за виновен и ме бяхте екзекутирали? — той млъкна, за да остави идеята да попие в умовете им. — Обмислете го, господа.
	Закопча якето си и навъсено погледна тримата мъртви елитни стражи, а после пак се извърна към стареите.
	— Смятам това за достатъчно основание за разтрогване на договора — заяви. — Можете да си намерите друг Военачалник.
	Обърна се и тръгна към вратата. Когато минаваше през прага, Брайт викна подире му:
	— Тогава иди при тях! Иди при безбожниците от Мара и Култис!
	Донал спря и се извърна. Сетне замислено наклони глава.
	— Благодаря, господине — рече. — Помни, идеята беше твоя.


>	Полумаранец

	Оставаше интервюто със Сайона Свръзката. Докато се изкачваше по няколкото широки и ниски стъпала към комплекса — защото това не можеше да се нарече просто сграда или група сгради — приютяващ най-важния човек на двете Екзотични планети, Донал намери основателна причина да се позабавлява с начина, по който бе стигнал дотук.
	Преди малко сред някакъв храсталак до входа към — може би имението? — бе срещнал висока сивоока жена и й бе обяснил повода да дойде.
	— Върви направо — бе рекла жената и бе махнала в тази посока. — Ще го намериш.
	Странното във всичко това беше, че Донал не се и усъмни, че ще го намери. И собствената му ирационална увереност бе погъделичкала странното му чувство за хумор.
	Мина бавно по един облян в слънчева светлина коридор, който неусетно се разшири в градина без покрив, покрай пана и водни басейни с шарени рибки в тях, през една къща, която не бе съвсем къща, от една стая в друга, докато най-подир стигна до малък, вдълбан в земята вътрешен двор, покрит до половината с навес; в по-отдалечения му край под хвърлената от навеса сянка на малко късче трева, обградено от ниска каменна стена, седеше висок плешив мъж на неопределена възраст, загърнат в синя роба.
	Донал слезе по трите стъпала, пресече вътрешния двор, изкачи отсрещните три стъпала и застана до високия седнал мъж.
	— Сър — рече, — аз съм Донал Грейм.
	Високият му махна с ръка да седне на тревата.
	— Освен ако, разбира се, предпочиташ да седиш на стената — усмихна се оня. — Седенето с кръстосани крака не е за всекиго.
	— Ни най-малко, сър — отвърна Донал и седна по същия начин.
	— Добре — рече високият мъж и очевидно потъна в мисли, защото зарея поглед из двора.
	Донал също се отпусна в очакване. Нещо в това място му навяваше вътрешно спокойствие. То сякаш го подканяше към медитация и — Донал нямаше никакви съмнения — вероятно бе хитроумно изградено и оформено именно с тази цел. Приседна по-удобно и остави ума си да броди, където му се иска; и стана така — нищо чудно — че той избра да се пошляе към мъжа до него.
	Сайона Свръзката — това Донал бе научил още в училище — беше един от хората-институции, характерни за Екзотиките. Екзотиките бяха две планети, пълни със странни люде — странни, ако се съдеше по стандартите на останалата част на човечеството. Някои стигаха дотам да задават въпроса дали изобщо населяващите Мара и Култис хора са произлезли изцяло и единствено от човешката раса. Това обаче се предполагаше полу на шега, полу от суеверие. Честно казано, те си бяха човеци отвсякъде.
	От друга страна обаче, почти всички екзотици бяха — както твърдяха те, по индивидуален избор — вегетарианци и привърженици на древната индуистка норма за ненасилието. Ала в добавка те се придържаха към още един кардинален принцип и това беше принципът за ненамесата. Вярваха, че върховното насилие се изразява в това една личност да натрапи на друга своята гледна точка — независимо от начина на натрапване. Въпреки това всички тия характеристики не бяха унищожили тяхната способност да се грижат за себе си. Ако тяхното верую бе да не упражняват насилие върху никого, друга също така охотно декларирана част от веруюто им гласеше, че на същото основание не трябва да се позволява на когото и да било да упражнява безпричинно насилие спрямо тях. Във война и в бизнес, чрез наемници и посредници те прекрасно успяваха да отстояват правата си.
	Но, помисли си Донал, я да се върнем обратно към Сайона Свръзката и неговото място в културата на Екзотиките. Той бе една от характерните за обитателите на Екзотиките компенсации за техния по-различен начин на живот. Беше — по особен начин, който можеше да бъде почувстван напълно единствено от някой екзотик — определена част от техния живот, въплътена в личността на живо човешко същество. Също като Анеа, която — колкото и потресаващо нормална и женствена да беше — в очите на един екзотик представляваше в _буквалния_ смисъл на думата Избраница на Култис. Анеа беше истинска изява на най-добрите селектирани у тях качества — живо произведение на изкуството, което те боготворяха. Нямаше никакво значение, че тя невинаги е радостна, че всъщност нейният живот трябваше да носи не по-малко, а може би и повече от нормалната човешка тъга, породена от ситуациите и съществуванието. Ето в този пункт повечето хора се заблуждаваха и не можеха да доловят каква е същината. Онова, което бе важно за екзотиците, бяха способностите, които бяха възпитали и тренирали у нея. Радваха се на нейната способност да живее, а не на живота, който действително водеше. Ценяха факта, че ако Анеа избере и има късмет, може да се наслаждава на живота.
	Същото се отнасяше и до Сайона Свръзката. Единствено един екзотик можеше да проумее напълно до каква степен Сайона е истинската, демонстрирана в плът и кръв свръзка между техните два свята. В него бе въплътена способността за взаимно разбиране, за изразяване на общите чувства между хората…

	* * *

	Донал се сепна внезапно, защото Сайона му говореше. От известно време по-възрастният мъж приказваше със спокоен и равен тон и Донал бе оставил думите на Сайона да текат през ума му както водата на един поток тече между пръстите. Сега обаче бе изречено нещо, което го бе вкарало в пълно съзнание.
	— … Защо не? — отвърна Донал. — Мислех си, че това е стандартна процедура с всеки командир, преди да го назначите.
	Сайона се изхихика.
	— Да подлагаме всеки нов командир на всички тези тестове и главоболия? — запита той. — Не, не. Ще ни излезе лошо име и никога няма да можем да наемем хората, които желаем.
	— Аз доста се забавлявам с тестовете — каза без някаква задна мисъл Донал.
	— Зная — кимна Сайона. — Един тест, в края на краищата, е форма на състезание, а ти по природа си състезател. Не, обикновено когато искаме военен, търсим — както всеки друг — военни доказателства и не отиваме по-нататък.
	— В такъв случай значи подходът ви към мен е различен — подпита Донал, като се извърна да го погледне. Сайона отговори на погледа му със светлокафявите си очи, които подсказваха за хумор с бръчиците в техните ъгли.
	— Е, ние не се интересуваме от теб просто като от командир — отговори Сайона. — Нали разбираш, става въпрос за твоите предци. Всъщност ти си полумаранец; и тези гени, дори когато не са доминиращи, представляват интерес за нас. Освен това ти самият представляваш интерес. Имаш изумителни възможности.
	— Възможности за какво?
	— За множество доста големи неща — каза Сайона сериозно. — Ние, разбира се, можем само да ги предугадим в резултатите от нашите тестове.
	— Мога ли да попитам какви са тези големи неща? — попита Донал любопитно.
	— Съжалявам, но не. Не мога да ти отговоря на това — отговори Сайона. — За теб така или иначе отговорите ще бъдат безсмислени, понеже човек не може да обясни нищо чрез собствената му терминология. Ето защо си помислих, че ще е добре да поговоря с теб. Интересува ме твоята философия.
	— Философия? — разсмя се Донал. — Аз съм дорсай.
	— Всеки човек, дори и дорсаите, всяко живо същество има своя собствена философия — стръкче трева, птица, бебе. Индивидуалната философия е нещо необходимо, тя е пробният камък, чрез който преценяваме собственото си съществувание. Освен това ти си само частично дорсай. Какво казва другата част?
	Донал се намръщи.
	— Не съм убеден, че другата част казва нещо — отвърна. — Аз съм войник. Наемник. Имам да върша работа и възнамерявам да я върша — винаги — по най-добрия начин, който ми е известен.
	— Но отвъд това… — притисна го Сайона.
	— Е, отвъд това… — Донал замлъкна все още начумерен. — Предполагам, че искам да виждам нещата да отиват на добре.
	— Ти каза, че искаш да виждаш нещата да отиват на добре, а не че _би желал_ да виждаш как нещата отиват на добре — Сайона внимателно го наблюдаваше. — Не придаваш ли някакво значение на това?
	— Да искам? О-о… — Донал се разсмя. — Предполагам, че несъзнателно съм сбъркал. Предполагам, че съм имал предвид да ги _карам_ да отиват на добре.
	— Да — рече Сайона, но с такъв тон, че Донал не беше сигурен дали означава съгласие или не. — Ти си човек, който прави нещата, нали?
	— Все някой трябва да бъде — каза Донал. — Вземи например цивилизованите светове… — и той внезапно замлъкна.
	— Продължавай — каза Сайона.

	* * *

	— Исках да кажа, вземи цивилизацията. Помисли само колко малко време е минало, откакто първият балон се е издигнал във въздуха на Земята. Четиристотин години? Петстотин години? Нещо такова. И виж как оттогава насам сме се разпрострели и разцепили.
	— И какво от това?
	— Не ми харесва — каза Донал. — Като оставим настрана неефективността, струва ми се, че е нездравословно. Каква е ползата от технологичното развитие, ако ние просто сме се разцепили на толкова много фракции, всеки превъзнася своя собствен тип анормално мислене и се стреми да го разрои като пчели в кошер? Това не е прогрес.
	— Ти си за прогреса?
	Донал го изгледа.
	— А ти не си ли?
	— Предполагам — рече Сайона. — За определен вид прогрес. _Моя_ вид прогрес. А твоят какъв е?
	Донал се усмихна.
	— Това искаше да чуеш, нали? Прав си. Струва ми се, че в края на краищата наистина имам своя философия. Желаеш ли да я чуеш?
	— Моля — рече Сайона.
	— Добре — каза Донал и огледа малката вкопана в земята градина. — Тя изглежда така: всеки човек е инструмент в своите собствени ръце. Човечеството е инструмент в _неговите_ собствени ръце. Нашето най-голямо удовлетворение не идва от наградите за нашия труд, а от самата работа; и най-голямата ни отговорност е да заточваме и подобряваме инструмента, който сме ние самите, така че да го правим способен да се справя с по-големи дела — той се взря в Сайона. — Какво мислиш за това?
	— Ще трябва да го обмисля — отговори Сайона. — Моята собствена гледна точка, разбира се, е малко по-различна. Аз разглеждам човека не толкова като постигащ нещо механизъм, а като възприемаща верига в подредбата на нещата. Бих казал, че ролята на индивида е не толкова да върши, колкото да бъде. Да осъзнава в пълна мяра истината, която вече е в него и по рождение е била в него — ако съм достатъчно ясен.
	— Нирвана, противопоставена на Валхала, така ли? — подхвърли Донал с леко мрачновата усмивка. — Благодаря, аз предпочитам Валхала.
	— Сигурен ли си — запита Сайона. — Сигурен ли си, че Нирвана за нищо не може да ти послужи.
	— Съвсем сигурен — отвърна Донал.
	— Натъжаваш ме — каза меланхолично Сайона. — Ние таяхме надежди.
	— Надежди?
	— Съществува — вдигна пръст Сайона, — тази възможност у теб — тази голяма възможност. Тя може да бъде упражнена само в една посока — в посоката, която ти избереш. Но свободата на избора е твоя. Тук има място за теб.
	— С вас ли?
	— Другите светове не знаят — начена Сайона, — какво започнахме да откриваме тук през последните стотина години. Ние все още тепърва започваме да работим с пеперудата, която съществува в обвързания с материята червей, какъвто е настоящият човешки род. За всеки, който има дарба за тази работа възможностите са огромни.
	— И аз — каза Донал, — имам тази дарба?
	— Да — отговори Сайона. — Донякъде в резултат от щастлив генетичен шанс, който в момента не ни е по силите да проумеем. Разбира се, ти ще трябва да бъдеш преобучен. Тази друга част от твоя характер, която в момента те ръководи, ще трябва да бъде пренастроена към хармонична интеграция с онази част, която _ние_ смятаме за по-ценна.
	Донал поклати глава.

	* * *

	— Ще има компенсации — каза Сайона с тъжен и едва ли не капризен тон — неща, които ще станат възможни за теб. Знаеш ли, че лично ти, например, си такъв човек, че би могъл да вървиш по въздуха, стига само да знаеш, че можеш?
	Донал се изсмя.
	— Аз съм съвсем сериозен — каза Сайона. — Опитай някой път да повярваш.
	— Трудно мога да се опитам да повярвам нещо, в което инстинктивно не вярвам — възрази Донал. — Освен това туй няма отношение към въпроса. Аз съм войник.
	— Но какъв странен войник — промърмори Сайона. — Войник, пълен със съчувствие, със своенравни фантазии и невероятни блянове. Самотник, който иска да бъде като всеки друг, но който открива, че човешката раса е конгломерат от странни и чужди създания, чиито изкълчени маниери той не е в състояние да разбере — и въпреки това притеснява другите, защото ги разбира прекалено добре.
	И той отново спря погледа си върху лицето на Донал, което бе замръзнало и твърдо.
	— Вашите тестове май _наистина_ са много ефективни — каза Донал.
	— Ефективни са — потвърди Сайона. — Само че не е нужно да ме гледаш така. Ние не можем да ги използваме като оръжие, за да те накараме да вършиш онова, което бихме искали да вършиш. Това би било тъй самоосакатяващо, че ще сведе до нула всички изгоди. Ние можем единствено да ти направим предложение — и той направи малка пауза. — Мога да ти кажа, че въз основа на нашите познания, можем да те уверим с доста голяма сигурност, че ако поемеш по нашия път, ще бъдеш щастлив.
	— А ако не бъда? — Донал все още беше наежен. Сайона въздъхна.
	— Ти си силен мъж — рече той. — Силата води до отговорност, а отговорността не обръща голямо внимание на щастието.
	— Не мога да кажа, че ми е приятно да си представям как минавам през живота, драпайки за щастие — и Донал стана. — Във всеки случай благодаря за предложението. Оценявам комплимента, който съдържа.
	— Не е никакъв комплимент да кажеш на една пеперуда, че тя е пеперуда и няма защо да пълзи по земята — подхвърли Сайона.
	Донал вежливо склони глава.
	— Сбогом — обърна се и направи няколко крачки до най-горното от ниските стъпала, които водеха надолу към вкопаната градина и извеждаха през нея към пътя, по който бе дошъл.
	— Донал… — гласът на Сайона го спря. Той извърна глава и видя как Свръзката го следи с почти дяволито изражение. — _Аз_ вярвам, че ти можеш да вървиш по въздуха — каза Сайона.
	Донал се втренчи в него; изражението на другия обаче не се промени. Като се извърна, Донал пристъпи напред сякаш по равна земя — и за негово неизразимо изумление кракът му намери опора на същото равнище, без да бъде поддържан, на осем инча над следващото стъпало. Без да мисли защо го прави, Донал премести другия си крак напред в нищото. Направи още една крачка, и още една. Неподдържан, той премина по въздуха над вкопаната над земята градина до горното стъпало на отсрещната страна.
	Като тръгна отново по твърда земя, той се обърна и погледна отсреща. Сайона все още го наблюдаваше, ала сега изражението му бе неразгадаемо. Донал се извърна и излезе от градината.

	* * *

	Много умислен, той се върна в квартирата си в Портсмут, маранския град, в който беше командната база на Екзотиките. Докато се добере до стаята си, тропичната маранска нощ бързо погълна града, но мекото осветление, включило се автоматично около и вътре във всички постройки чрез някакъв хитроумен номер, въпреки това не бе успяло да изтрие звездите на небето. Те светеха през отворената стена на Доналовата спалня.
	Донал застана в центъра на спалнята, канейки се да се преоблече за първото си ядене за деня — той отново бе забравил да се нахрани в по-ранните часове — но изведнъж застана на място и се намръщи. Погледна леко куполообразния покрив на стаята, който се издигаше в най-високата си точка на около двайсетина стъпки над главата му. Начумери се още повече и се зае да рови из писалището си, докато не откри една самозапечатваща се капсула за сигнална лента. После с нея в ръката вдигна очи към тавана и направи една доста предпазлива стъпка над пода.
	Кракът му стъпи и се задържа във въздуха. Донал се повдигна над пода. Бавно, стъпка по стъпка той се заизкачва нагоре в нищото към най-високата точка на тавана. Отвори капсулата и притисна самозапечатващите й се краища към тавана, а те залепнаха там. Той увисна за секунда във въздуха, втренчен в капсулата.
	— Странно! — каза изведнъж той и също така изведнъж започна да пада. С инстинкта от дългите тренировки се сви в секундата на падането, приземи се на ръце и на крака, претърколи се и се изправи на нозе като гимнастик срещу по-отдалечената стена. Стана и невредим се изтръска — а после вдигна глава да погледне към тавана. Капсулата продължаваше да виси там.
	Вдигна малкия апарат, привързан към китката му, и набра телефонния номер.
	— Лий — рече той.
	Отпусна ръка и зачака. След по-малко от минута Лий влезе в стаята. Донал посочи капсулата на тавана и запита:
	— Какво е това?
	Лий хвърли един поглед.
	— Капсула за лента — учуден отговори той. — Искате ли да я сваля?
	— Зарежи я — отвърна Донал. — Как, мислиш, е попаднала там?
	— Някой шегаджия с платформа — отговори му Лий. — Искате ли да разбера кой?
	— Не, няма значение — рече Донал. — Това е всичко.
	Лий склони глава, за да покаже, че е разбрал, че е свободен.
	Донал погледна още веднъж капсулата, сетне се обърна, бавно отиде до отворената стена на стаята си и се вгледа навън. Под него лежеше яркият килим на града. Над главата му висяха звездите. Повече от минута той ги гледа втренчено.
	Внезапно се засмя — радостно и високо.
	— Не, не — каза той на празната стая. — Аз съм дорсай!
	Обърна гръб на гледката и пъргаво влезе, за да се облече за вечеря. С изненада откри колко гладен е бил всъщност.


>	Протектор

	Бойният командир на пехотните сили Иън Тен Грейм, този студен, мрачен мъж крачеше през външните кабинети на Протектора на Процион, стиснал личен и таен сигнал в големия си юмрук. В трите най-външни помещения никой не се изпречи на пътя му. Но в преддверието на личния кабинет на Протектора една частна секретарка в златистозелена щабна униформа има куража да промърмори, че Протекторът е наредил да не го безпокоят. Иън само я изгледа, натисна с длан ключалката на вратата към вътрешния кабинет и влезе.
	Вътре откри Донал, застанал до една открита стена, облян в лъчите на пищната жълта слънчева светлина на Процион, да рее поглед над Портсмут, очевидно потънал в дълбок размисъл. Напоследък често го намираха в такава поза. Той вдигна очи при звука на приближаващите отмерени стъпки на Иън.
	Шестте години военни и политически успехи бяха сложили своя неизбежен отпечатък върху лицето на Донал, отпечатък, който на слънчевата светлина лесно се забелязваше. На пръв поглед той изглеждаше малко по-възрастен от онзи млад мъж, който преди половин дузина години беше напуснал Дорсай. По-внимателното вглеждане обаче разкриваше, че той сега е малко по-тежък и дори малко по-висок. Това допълнително тегло обаче, колкото и незначително да беше, не бе успяло да промени чертите на лицето. По-скоро сега те бяха станали по-изразени, по-рязко очертани. Сега очите му изглеждаха малко по-дълбоко разположени; а навикът да командва — до степен, когато командването става несъзнателно — бе хвърлил невидима сянка върху веждите му, така че лицето му бе станало лице, на което хората се подчиняват без да размишляват, сякаш това е нещо естествено.
	— Е? — рече той, когато Иън влезе.
	— Завладели са Нова Земя — отвърна неговият чичо и му подаде сигналната лента. — Лично и тайно за теб от Галт.
	Донал автоматично пое лентата и онази по-дълбока и по-прикрита част от него незабавно пое контрола над ума му. Ако шестте години бяха предизвикали известни промени в неговата личност и маниери, те бяха извършили още повече в същността на неговата натура. Шестте години командване, шестте години преценка и вземане на решения бяха разширили пътечката между неговия съзнаващ ум и онази тъмна, океанска част от него, чийто бездънни води плискаха всички известни брегове и множество все още неизвестни. Той беше постигнал нещо, което човек не можеше да назове споразумение, а по-скоро примирие, с източника на своята странност: беше го скрил добре от другите, но го бе приел за себе си за доброто на инструмента, който той поставяше в ръцете му. Информацията, която Иън току-що му беше донесъл, беше като поредното вълнение в сенчестите дълбини, лека вибрация, разпростираща се навън, за да повлияе на всичко, да се слее с всичко — и да изясни още повече огромния и неясен балет на целта и контрацелта, който се криеше зад действията на всичко живо, а за него самия бе призив за действие.
	Бидейки Протектор на Процион, отговорен вече не само за защитата на Екзотиките, но и на двете по-малки населени планети на тази система — Сейнт Мери и Коби — от него се изискваше да действа. Но още по-важно беше, че самата му същност изискваше действия. Така че това, което се очакваше от него не бе нещо, което той гореше от желание да избегне. По-скоро бе задължение, ала добре дошло. Всъщност може би беше прекалено добре дошло — макар и непредвидено.
	— Разбирам… — промърмори той, сетне повдигна лице към чичо си. — Галт ще има нужда от помощ. Би ли ми дал някои данни за разполагаемите сили. Иън?
	Иън кимна и излезе също тъй студено и войнствено както бе влязъл.

	* * *

	Като остана сам, Донал не разпечата веднага сигналната лента. В момента не можеше да си припомни за какво бе размишлявал преди влизането на Иън, но видът на неговия чичо бе придал нова насока на мисълта му. Тези дни Иън изглеждаше добре — или поне толкова добре, колкото можеше да се очаква. Не му се отразяваше това, че живее самотно, рядко общува с другите командири с неговия ранг и отказва да се върне вкъщи на Дорсай — дори в кратка отпуска — за да види семейството си. Беше се посветил на своето задължение да обучава пехотата — и го правеше добре. Като изключим всичко това, останалото вършеше посвоему.
	Маранските психиатри бяха обяснили на Донал, че от Иън не може да се очаква нещо повече. Бяха му го обяснили внимателно. Те можеха да излекуват един нормален ум, който е заболял. Лошото беше, че поне по отношение на неговата привързаност към собствения му брат близнак Иън не беше нормален. Нищо на този свят не можеше да замени онази част от него, която беше умряла заедно с Кенси — която всъщност е била Кенси — тъй като странната психологическа настройка на близнаците ги бе направила две половини на едно цяло.
	— Твоят чичо продължава да живее — бяха обяснили психиатрите на Донал, — поради несъзнаваното си желание да се самонакаже, загдето е оставил своя брат да умре. Фактически той търси смъртта — ала това трябва да бъде някакъв странен вид смърт, който да включва в себе си унищожението на всичко, което има значение за него. „Ако дясната ти ръка те оскърбява, отрежи я.“ В своето неосъзнаване дуетът Иън-Кенси държи частта на Иън отговорна за случилото се и търси такова наказание, което да съответства на престъплението. Ето защо той продължава да практикува болезнената за него анормалност да стои жив. Нормалното за такава личност би било да умре или да направи така, че да го убият.
	И точно това е причината — бяха заключили те, — той да отказва да види или да прави каквото и да било със своята жена или деца. При неговото неосъзнаване той долавя опасността да ги докара до унищожение заедно със самия себе си. Бихме те посъветвали да не го подтикваш да ги навести против неговата воля.
	Донал въздъхна. Като размишляваше за това, сега му се виждаше странно, че сред хората, които се бяха събрали около него, всъщност нямаше нито един, който да бе дошъл заради славата, извоювана от Донал, или постовете, които той би могъл да им предложи. Ето го Иън, който бе дошъл, защото семейството го беше изпратило. Лий, който бе открил онова, което липсваше на собствената му непълноценна личност — и който би го последвал, дори ако Донал беше не Протектор на Порцион, а протектор на нищото. Ето го Лудроу, новия помощник-началник щаб на Донал, който бе дошъл при него не по собствена воля, а под натиска на жена си. Защото Лудроу най-накрая се бе оженил за Елвин Рай, племенницата на Галт, а тя не бе позволила дори женитбата й да възпрепятства нейния интерес към Донал. Ето го Женев бар-Коулмейн, който беше в екипа на Донал, защото Донал бе благороден и защото Коулмейн нямаше да намери нито едно друго място, което да заслужава неговите способности. И най-накрая ето го Галт, чието приятелство не беше породено от военен интерес, а по-скоро представляваше изпълнена с копнеж привързаност на един мъж, който никога не е имал син и който е видял в Донал неговия образ — макар всъщност да не беше съвсем честно да се брои и Галт, който беше далече оттук, тъй като все още беше маршал на Фрайланд.
	И — в крещящо противоречие с всички останали — ето го Мор, човека, когото Донал най-много би искал да бъде на негова страна; ала чиято гордост го бе накарала да си намери място толкова далеч от своя преуспял по-млад брат, колкото бе възможно. В крайна сметка Мор бе започнал служба на Венера, където на открития пазар, процъфтяващ на тази технологична планета, неговият договор бе продаден на Сета; и сега той бе на заплата при врага на Донал, което щеше да изправи двамата братя един срещу друг, ако конфликтът най-накрая се разразеше.
	Донал рязко се сепна. Напоследък тези депресивни пристъпи, които го обземаха, бяха зачестили — може би в резултат от дългите часове работа, с която, както откриваше, се беше затрупал. Той грубо разкъса сигнала от Галт.

	* * *

C>
	Донал,
	В този момент новините за Нова Земя вече ще са стигнали до теб. Превратът, който даде на правителството на Кйерли контрола над планетата, беше организиран с войски, осигурени от Сета. Никога не съм преставал да съм ти благодарен за твоя съвет да не даваме под наем наши отряди на Уилям. Само че тукашната ситуация не е добра. Ние ще се изправим пред същия вид вътрешна атака от страна на местните защитници на откритата борса за купуване и продаване на договори. Световете падат един по един в ръцете на манипулатори, сред които самият Уилям е не на последно място. Моля те, дай ни толкова бойни отряди, колкото можеш спокойно да отделиш.
	Подготвя се всепланетарен форум, който ще се състои на Венера, за да обсъди признаването на новото правителство на Нова Земя. Те ще проявят достатъчно благоразумие да не те поканят; така или иначе, ела. Аз самият трябва да бъда там; а аз имам нужда от теб, дори и ти да нямаш други причини, които да те подтикват да дойдеш.
@	Хендрик Галт.
@@	Маршал, Фрайланд
C$

	* * *

	Донал кимна сам на себе си, но не се втурна незабавно в действие. Докато Галт реагираше след шока на внезапното откритие по отношение на ситуацията на Нова Земя, Донал виждаше единствено разбулването на нещо, което отдавна очакваше.
	Шестнадесетте населени свята от осемте звездни системи от Слънцето до Алтаир оцеляваха благодарение на участието си в един комплекс от търгувани умения. Истината бе, че настоящата цивилизация бе прогресирала твърде много, за да може всяка планета да поддържа своя собствена система за обучение и да бъде в крак с прогреса в множеството необходими области. Защо да поддържаш хиляда посредствени училищни системи, когато е възможно да имаш петдесет наистина превъзходни и да търгуваш завършилите срещу обучените хора, от които се нуждаеш в другите области на знанието? Режийните разноски на такива системи бяха ужасяващи, броят на най-добрите във всяка област — по необходимост ограничен. Нещо повече, напредъкът беше по-ефективен, ако всички работещи в дадена област на знанието бяха в тясна връзка един с друг.
	Системата изглеждаше крайно практична. Донал бе един от малцината мъже на своето време, който виждаше присъщите й недостатъци.
	Неочакваният проблем в една такава подредба на нещата се съдържаше във въпроса доколко един обучен работник е индивид сам за себе си и доколко представлява късче собственост, принадлежащо на онзи, който в момента притежава договора му. Ако той е прекалено много индивид, бартерният обмен между световете се свежда до поредици от индивидуални преговори, а днес обществото не би могло да съществува по друг начин, освен на основата на комуналните нужди. Ако човек е в прекалено голяма степен късче собственост, тогава теренът е открит за манипулаторите — купувачите и продавачите на живо месо — за онези, които ще завладеят пазара на работна сила и ще третират човечеството като добитък за своя собствена изгода.
	За световете между звездите този въпрос все още беше предмет на спор. „Стегнатите“ общества като например технологичните светове от така наречената група на Венера — самата Венера, Нютън и Касида — както и фанатизираните светове на Хармония и Асоциация, и Коби, която бе управлявана от нещо, което може да се класифицира като тайно престъпно общество — винаги бяха отдавали предпочитанията си на възгледа за собственост пред възгледа за индивида. „Свободните“ общества като републиканските светове на старата Земя и Марс, Екзотиките — Мара и Култис — и яростно индивидуалистичното общество на Дорсай, се придържаха към индивидуалното решение на въпроса. Помежду тях се намираха заелите междинна позиция светове — тези със силно централизирано управление като Фрайланд и Нова Земя, търгуващият свят на Сета, демократичната теокрация на Сейнт Мери и пионерската, много слабо населена рибарска планета от света на Данин, управлявана от кооперативното общество, известно под името Корбел.
	В „затегнатите“ общества от много години съществуваха тържища за обмен на договори. Ако в договора му не бе вписана специална забраняваща клауза, човек можеше да установи, че без никакво уведомление е продаден на съвсем различен работодател — напълно възможно на съвършено друг свят. За едно автократично правителство предимствата на подобно тържище бяха очевидни, доколкото самото правителство беше в положение да контролира пазара чрез своите огромни нужди и ресурси, на които никой отделен индивид не би могъл да се надява да съперничи. На един „свободен“ свят, чието правителство биваше възпрепятствано от собствената си вградена система, пречеща му да не се възползва от противопоставянето на индивидуалните работодатели, пазарът на работната сила беше отворен за остри атаки не само от страна на отделни личности, но и на други правителства.
	По този начин всяка спогодба между два свята за установяване на реципрочен отворен пазар, действаше изцяло в полза на „по-затегнатото“ от двете правителства — и неизбежно довеждаше до това „по-стегнатото“ правителство да спечели лъвския дял от талантите, които можеха да се намерят на двата свята.
	Следователно това създаваше основа за неизбежния конфликт, който вече от петдесетина години нагряваше между двете съвършено различни системи — кой да контролира онова, което по същество представляваше жизнения сок на човешката раса — нейните обучени умове. Всъщност, мислеше си Донал, докато стоеше край откритата стена, конфликтът в момента е налице. Той съществуваше още в онзи ден, когато бе стъпил на борда на кораба, на който щеше да срещне Галт, Уилям и Анеа, Избраницата на Култис. Постановката на последната битка вече бе започнала зад сцената и неговата собствена роля в тази битка бе подготвена и го очакваше.
	Той отиде до бюрото си и натисна един клавиш, а след това заговори в решетката.
	— Искам всички началник-щабове да дойдат тук незабавно — каза той. — За конференция на най-високо равнище.
	Махна пръста си от клавиша и седна на бюрото. Трябваше да се свършат много неща.


>	Протектор II

	Когато пет дни по-късно пристигна в Хоумстед, столицата на Венера, Донал незабавно отиде да се срещне с Галт в неговия апартамент в Правителствения хотел.
	— Трябваше да се погрижа за някои неща — рече той, докато се здрависваше с по-възрастния мъж и сядаше, — иначе щях да дойда по-рано — и той огледа изпитателно Галт. — Изглеждаш уморен.
	Маршалът на Фрайланд действително бе поотслабнал. Кожата на лицето му бе леко провиснала от масивните скули, а очите му бяха потъмнели от умора.
	— Политика… политика… — отвърна Галт. — Хич не ми е по вкуса. Бързо износва човека. Нещо за пиене?
	— Не, благодаря — каза Донал.
	— И аз не ща — заяви Галт. — Само ще си запаля лулата… Имаш ли нещо против?
	— Никога досега не съм имал. А и ти — отбеляза Донал, — никога досега не си ме питал.
	— Ха… не — Галт издаде някакъв звук между кашлица и подхилване и като измъкна лулата си, започна да я тъпче с леко потреперващи пръсти. — Просто съм адски уморен. Фактически съм готов да се пенсионирам — но как е възможно да се оттеглиш, точно когато целият ад е навирил глава? Ти си получил съобщението ми — колко пехотни отряда можеш да ми дадеш?
	— Два и още нещичко. Да речем, двадесет хиляди първокачествени войници… — Галт рязко вдигна глава. — Не се безпокой — усмихна се Донал. — Ще ги придвижим на малки, бавни етапи, за да създадем впечатление, че съм ти дал пет пъти повече, но че сме се поиздали при действителното им придвижване.
	Галт изръмжа.
	— Трябваше да се сетя, че ще измислиш нещо — рече. — Ще можем да използваме този твой ум на главната конференция. Официално сме се събрали само за да уточним общото си отношение към новото правителство на Нова Земя — обаче ти знаеш за какво всъщност става въпрос, нали?
	— Мога да предположа — рече Донал. — За отворения пазар.
	— Правилно — Галт запали лулата си и със задоволство запуфка. — Разделихме се точно на две, тъй като сега Нова Земя вече е в групата на Венера, а ние — тоест Фрайланд — като ответна реакция сме на непазарната страна на барикадата. Като седим край масата и броим главите, сме достатъчно силни, но проблемът не е там. С тях е Уилям и този белокос дявол Блейн — и той хвърли остър поглед към Донал. — Нали познаваш Проджект Блейн?
	— Никога не съм се срещал с него. Това ми е първото пътуване до Венера — отговори Донал.
	— Ей това е акула — разпалено заяви Галт. — Бих искал да видя той и Уилям да сплетат рога за нещо. Може би ще си прегризат един другиму гърлата и с това ще направят вселената по-добра. Така-а… в какво качество се явяваш тук?
	— Официално съм изпратен от Сайона Свръзката като наблюдател.
	— Е, тогава проблеми няма. Лесно можем да уредим да те поканят от наблюдател да станеш делегат. Всъщност аз вече пуснах идеята. Само чакахме да дойдеш — Галт издуха голям облак дим и присви очи през него към Донал. — Ти обаче какво ще речеш, Донал? Аз много вярвам на тия твои прозрения. Какво всъщност се носи във въздуха на Конференцията?
	— Не съм сигурен — отвърна Донал. — Струва ми се, че някой е направил грешка.
	— Грешка?
	— Нова Земя — обясни Донал. — Много тъп номер е да събориш правителството там точно в този момент — и при това със сила. Ето защо си мисля, че ще си го върнем обратно.
	Галт рязко приседна, като извади лулата от устата си.
	— Да си го върнем? Имаш предвид, да се върне на власт старото правителство? — и се вторачи в Донал. — А кой ще ни го върне?
	— Според мен на първо място Уилям — каза Донал. — Това не е в _неговия_ маниер — да се действа безсистемно. Само че можеш да се обзаложиш, че ако склони да го върне, ще си има точна цена за това.
	Галт поклати глава.
	— Не те разбирам — призна той.
	— В момента Уилям работи заедно с групата на Венера — изтъкна Донал. — Само че той едва ли е склонен да им прави услуги. Това, което го вълнува, са собствените му цели — и в крайна сметка ще гони именно тях. Всъщност, ако погледнеш, съм сигурен, че ще забележиш, че на тази конференция текат два вида преговори. Краткосрочни и дългосрочни. Към краткосрочните вероятно спада въпросът за отворения пазар. Играта на Уилям е свързана с дългосрочните.
	Галт пак дръпна от лулата си.
	— Не зная — унило каза той. — Аз не поддържам Уилям повече от теб, но ти, изглежда, го обвиняваш за всичко. Не прекаляваш ли малко, когато стане дума за него?
	— Мога ли да съм сигурен? — призна неохотно Донал. — Мисля по този начин за Уилям, защото… — и се поколеба малко дали да продължи, — защото ако аз бях на неговото място, щях да правя тези неща, в които го подозирам — тук Донал помълча малко. — Ако Уилям натежи на наша страна, това може да накара Конференцията да окаже достатъчен натиск върху Нова Земя, така че старото правителство да бъде върнато на власт, не е ли тъй?
	— Ами-и… разбира се.
	— Е, добре — повдигна рамене Донал. — Какво може да бъде по-добро от това Уилям да предложи компромисно решение, което го поставя в противниковия лагер и хем скрива, хем изисква такова развитие на нещата, каквото той желае?
	— Аха, това вече мога да го разбера — бавно издума Галт. — Само че ако излезе, че е тъй, тогава какво преследва? Какво иска да постигне?
	Донал поклати глава.
	— Не съм сигурен — отвърна предпазливо. — Не зная.
	С това доста неопределено заключение двамата приключиха частната си беседа и Галт отведе Донал да го запознае с някои от другите делегати.
	Срещата прерасна, както е обичайно за подобни среши, в коктейл в салоните на хотелския апартамент на Проджект Блейн от Венера. Донал с интерес установи, че самият Блейн е едър, хладнокръвен на вид белокос човек, който не даваше никакви външни признаци, че притежава такъв характер, за какъвто подметна Галт.
	— Е, какво мислиш за него? — промълви Галт, когато оставиха Блейн и жена му да продължат да кръжат сред другите гости.
	— Блестящ — рече Донал. — Само че не ми се вижда човек, от който си струва да се страхувам — той посрещна повдигането на веждите на Галт с усмивка. — Струва ми се прекалено потънал в собствената си гледна точка. Смятам, че е предсказуем.
	— В сравнение с Уилям? — попита тихо Галт.
	— В сравнение с Уилям — съгласи се Донал. — Който не е… или не е чак толкова.
	През цялото това време те постепенно приближаваха към Уилям, който бе седнал в единия край на салона и разговаряше с една висока слаба жена, обърната с гръб към тях. Когато Галт и Донал наближиха, погледът на Уилям се отклони от нея.
	— Охо, маршале! — поздрави той с усмивка. — Протекторе!
	Жената се обърна и Донал се озова лице в лице с Анеа.
	Ако изминалите пет години бяха предизвикали някои изменения във външността на Донал, това важеше далеч повече за Анеа. Сега тя беше в началото на двадесетте си години, отминала вече последните етапи от своето позабавило се юношество. Бе започнала да разкрива тази рядко срещана красота, която щеше да се увеличава с годините и опита и никога нямаше да я напусне напълно, дори и в съвсем старческа възраст. Сега тя бе по-развита от последния път, когато Донал я бе видял, по-женствено оформена и по-уравновесена. Зелените й очи се вгледаха в неопределените на цвят очи на Донал само от сантиметри разстояние.
	— Имам честта да те видя отново — заяви Донал, като наведе глава.
	— Честта е моя — гласът й бе станал по-зрял, както и всичко останало у нея.
	Донал отклони поглед към Уилям.
	— Принце! — каза той.
	Уилям стана и се ръкува с Донал и Галт.
	— За мен е чест, че си с нас, Протекторе — каза приветливо на Донал. — Доколкото разбрах, маршалът те е предложил за делегат. Можеш да разчиташ на мен.
	— Много сте добър — отвърна Донал.
	— Добър съм за себе си — рече Уилям. — Ще ми се край масата на Конференцията да има открити умове, а младите умове — не се засягай, Хендрик — обикновено са открити.
	— Аз нямам претенциите да съм нещо друго освен войник — изръмжа Галт.
	— И точно това те прави опасен в преговорите — отвърна Уилям. — Политиците и бизнесмените винаги се чувстват по-удобно с някого, за когото знаят, че не мисли това, което казва. За един майстор на интригата честните люде винаги са били истинско проклятие.
	— В такъв случай — вметна Анеа, — жалко, че няма достатъчно честни мъже, та всички интриганти да бъдат проклети — продължи тя, без да сваля очи от Донал.
	Уилям се разсмя.
	— Към нас, задкулисните играчи, Избраницата на Култис едва ли може да бъде друга, освен безжалостна, нали, Анеа? — попита той.
	— Можеш да ме отпратиш обратно на Екзотиките всеки път, когато ти досадя прекалено много — сряза го тя.
	— Не, не — поклати шеговито глава Уилям. — Такъв като мен може да оцелее, само като се обгради с добри хора като теб. Аз съм впримчен в света на грубата реалност — това си е моят живот и не бих желал да го водя другояче — но за почивка, като духовен отдих, от време на време ми е приятно да хвърля някой поглед оттатък стената на една обител, където най-голямата трагедия е някоя повехнала роза.
	— Човек не бива да подценява розите — намеси се Донал. — Хората са умирали заради разликата в цвета им.
	— Хайде сега — обърна се към него Уилям. — Войната на розите — древна Англия? Направо не мога да приема такова изявление от теб, Донал. Този конфликт, както и всичко друго е бил заради практически и собственически спорове. Войните никога не се водят поради абстрактни причини.
	— Точно напротив — възрази Донал. — Войните неизменно се водят по абстрактни причини. Те може да бъдат разпалени от хората на средна възраст и от старите, но в тях винаги се бият младите. А на младостта й трябва нещо повече от един практически мотив, за на се съблазни от трагедията на всички трагедии — края на света — а той е да умреш, когато си млад.
	— Каква освежаваща настройка от страна на един професионален войник! — разсмя се Уилям. — Което ми напомня, че може би имаме да обсъждаме с теб една работа. Разбрах, че наблягаш на това колко по-важна е пехотата от всичко друго във въоръжените сили на даден свят, и чух, че си постигнал забележителни неща в обучението на пехотинците. Това е информация по мой вкус — разбира се, откакто Сета се захвана с наемане на войски. Каква е твоята тайна, Протекторе? Допускаш ли наблюдатели?
	— Тайна няма — заяви Донал. — И вашите наблюдатели, Принце, са добре дошли на нашата тренировъчна програма по всяко време. Причината за успеха на методите ни на обучение е ръководителят — моят чичо, пехотният командир Иън Грейм.
	— Аха, твоят чичо — рече Уилям. — Щом ти е роднина, няма какво да си въобразявам, че мога да го откупя от теб.
	— Опасявам се, че не — отговори Донал.
	— Така, така… Е, тъй или иначе, ще трябва да поговорим. О, небеса — моята чаша сякаш сама се е изпразнила. Някой да иска още едно питие?
	— Не, благодаря — каза Анеа.
	— Нито пък аз — присъедини се Донал.
	— Е, аз ще искам — рече Галт.
	— Добре, в такъв случай, маршале, ела с мен — обърна се Уилям към Галт. — Двамата ще намерим пътя към бара.
	И те тръгнаха през салона. Донал и Анеа останаха лице в лице.

	* * *

	— Значи — започна Донал, — не си променила мнението си за мен.
	— Не.
	— Ето каква била безпристрастността на една Избраница на Култис — иронично каза той.
	— Знаеш ли, аз не съм свръхчовек! — избухна тя с отглас от по-невръстните й години. — Не — продължи по-спокойно, — вероятно има още милиони, които не са по-добри от теб или дори са по-лоши, обаче ти имаш заложби. А си и кариерист. Именно това не мога да ти го простя.
	— Уилям е покварил гледната ти точка — отбеляза той.
	— Той поне не се стеснява, че е такъв, какъвто е! — възпротиви се тя.
	— Защо пък винаги трябва да се приписва някаква добродетел на откровеното признание на порока? — удиви се Донал. — Освен това, ти грешиш. Уилям — сниши глас той, — си дава вид на обикновен дявол, за да не проумеят другите какъв е в действителност. Хората, които имат вземане-даване с него, долавят факта, че Уилям е зъл, и си мислят, че като са доловили това, са проникнали в дън душата му.
	— О? — гласът й беше презрителен. — И какво _има_ на дъното?
	— Нещо повече от лично възвеличаване. Вие, дето сте толкова близко до него, пропускате онова, което повечето хора, които го наблюдават от разстояние, осъзнават съвсем ясно. Той живее като монах — не получава никаква лична печалба от онова, което върши, и от дългите часове работа. И изобщо не се интересува какво мислят другите за него.
	— Не повече от теб.
	— От мен? — стреснат от неочакваната истина в това обвинение. Донал все пак успя да възрази. — Аз се интересувам от мнението на хората, на които държа.
	— Като например? — подпита тя.
	— Ами, на първо място — отговори той, — от твоето. Макар че не знам защо.
	— О — дъхът й секна, — само не се опитвай да ми разправяш това!
	— Изобщо не знам защо ли се опитвам да ти разправям каквото и да било — отвърна той с внезапна горчивина; сетне си тръгна, като я остави там, където бе застанала.
	Излезе от салона и се върна право в собствения си апартамент, където се потопи в работа: тя го задържа на бюрото до малките часове на сутринта. И дори тогава, след като най-подир си легна, Донал не спа добре — нещо, което отдаде на лекия махмурлук от питиетата на коктейла.
	Умът му би следвало да поразчопли това обяснение, ала той не му позволи.


>	Протектор III

	— … Типична задънена улица — констатира Уилям, принц на Сега. — Сипи си още малко от мозелското.
	— Благодаря, не — отвърна Донал. Течеше втората седмица на Конференцията и той бе приел поканата на Уилям след сутрешната сесия да обядват заедно в неговия апартамент. Рибата беше отлична, виното — вносно, а Донал — любопитен, защото до този момент не бяха говорили за нищо действително важно.
	— Разочароваш ме — каза Уилям, като смени гарафата на масичката между тях. — Мен самия не ме бива много в яденето и пиенето, но наистина се радвам, като гледам как другите им се наслаждават — и повдигна вежди към Донал. — Само че май твоето ранно обучение на Дорсай е било доста спартанско?
	— В някои отношения — да — отговори Донал. — Спартанско и може би малко провинциално. Чувствам, че ме обзема нетърпеливостта на Хендрик Галт поради липсата на напредък в нашите разговори.
	— Ти мислиш тъй — възрази Уилям. — Войникът обича действието, а политикът — звука на собствения си глас. Разбира се, има и по-добро обяснение. Ти несъмнено вече си проумял, че нещата, които вълнуват дадена конференция, не се уреждат на кръглата маса — и той направи жест към храната пред себе си, — а на малки срещи на четири очи като тази.
	— Струва ми се, че срещите на четири очи засега също не са породили някакви спогодби — Донал отпи от виното, което бе останало в чашата му.
	— Напълно вярно — приветливо каза Уилям. — Всъщност никой не желае да се набърка във вътрешните работи на един свят и никой всъщност не иска да му наложи отвън някаква институция от рода на отворения пазар против волята на някои от неговите заселници — и като забеляза усмивката на Донал, поклати глава. — Не, не — аз съм съвсем искрен. Повечето от делегатите тук биха желали въпросът за открития пазар на Нова Земя изобщо да не се беше появявал, така че те са по-склонни да се занимават със собствения си бизнес, стига да не ги безпокоят.
	— Аз все пак ще си запазя мнението — заяви Донал. — Но във всеки случай, след като вече сме тук, все ще трябва да стигнем до някакво решение. Или за, или против сегашното правителство; или за, или против пазара.
	— Налага ли се? — попита Уилям. — А защо не компромисно решение?
	— Какъв компромис?
	— Е, това, разбира се — подхвана Уилям с тон на откровеност, — е причината да те поканя на обяд. По отношение на теб. Донал, не изпитвам никаква гордост — ама наистина никаква. Преди пет години те прецених съвършено грешно. Постъпих несправедливо с теб.
	Донал вдигна десница с леко омаловажаващ жест.
	— Не… не — настоя Уилям. — Аз държа да се извиня. Аз не съм благ човек, Донал. Интересувам се единствено от онова, което другите имат за продаване — и ако един човек притежава способности, го купувам. Ако ли не… — той остави изречението да увисне многозначително. — Ти обаче _имаш_ способности. Имаше ги и преди пет години, но тогава бях твърде зает със ситуацията, за да ги разпозная. Истината е там, че Хю Килиън беше глупак.
	— За това съм съгласен с вас — рече Донал.
	— Да се опита да флиртува с Анеа под носа ми — не че укорявам момичето. Тогава тя беше все още дете, независимо, че изглеждаше голяма. Тия парникови хора от Екзотиките са си такива — порастват бавно. Аз обаче би трябвало да го забележа и да го очаквам. Всъщност, като си мисля сега за това, което ти тогава свърши, съм ти задължен.
	— Благодаря — промърмори Донал.
	— Не, това го мисля абсолютно. Не че в момента ти говоря тия неща само от чувство за благодарност — не бих оскърбил доверчивостта ти с подобно внушение. Но се радвам, защото виждам, че нещата се развиват в такава посока, че моята изгода се съчетава с възможност да ти изплатя един малък дълг на благодарност.
	— Във всеки случай аз го оценявам — рече Донал.
	— Няма за какво. Виж, въпросът е там — Уилям се приведе над масичката, — че лично аз, разбира се, предпочитам отворения пазар. В края на краищата, аз съм бизнесмен, а съвършено свободната търговия си има своите предимства. Ала за бизнеса са важни не толкова откритите пазари, колкото между звездите да има мир, а мирът произтича единствено от стабилното статукво.
	— Продължете — подтикна го Донал.
	— Е, в крайна сметка съществуват само два начина да наложиш мир на едно общество — отвътре и отвън. Ние като че ли не сме способни да го направим сами изотвътре, така че защо да не опитаме да го наложим отвън?
	— И как ще го постигнете?
	— Много просто — каза Уилям, като се облегна назад на платформата си. — Нека всички светове да имат открити пазари, но да създадат самостоятелна, индивидуална супрапланетарна институция, която да надзирава пазарите. Да я подсигурят с достатъчно сила, за да може да устоява властта си дори срещу отделни правителства, ако се появи такава необходимост, и на поста да се назначи някой отговорен човек — но такъв, че правителствата добре да си помислят, преди да решат да се залавят с него — той спокойно вдигна очи към Донал и замлъкна, за да даде възможност на очакването да нарасне достатъчно у този млад мъж. — Харесва ли ти работата? — попита накрая.
	— На мен?

	* * *

	Донал се вторачи в него. Очите на Уилям го гледаха проницателно. Донал се поколеба и мускулите на гърлото му се свиха веднъж.
	— На мен? — повтори той. — Но човекът, който командва такава бойна сила ще бъде… — думата заседна по пътя и застина непроизнесена.
	— Действително ще бъде — каза насърчаващо Уилям.
	Седналият срещу него Донал като че ли бавно идваше на себе си. Той спря присвитите си очи върху Уилям.
	— Защо правиш такова предложение на мен? — запита той. — Има и по-възрастни командири. Хора с по-големи имена.
	— Донал, та точно заради това се обръщам към теб — отвърна без колебание Уилям. — Техните звезди залязват. Твоята изгрява. Къде ще бъдат след двадесет години тези по-възрастни мъже? От друга страна ела… — той махна с ръка с жест на подразбиране.
	— Аз! — натърти Донал. Той сякаш беше смаян. — Командващ…
	— Кажи го главнокомандващ — рече Уилям. — Постът ще бъде уреден и ти си човекът за този пост. Аз съм готов от името на Сета да обложа с данък междупланетните трансакции, които поради обема на нашата търговия ще натоварят нас. Данъкът ще отива за плащане на твоите войски и на теб. Всичко, което искаме в замяна, е едно място в тричленната комисия, която ще действа като върховна власт над теб — той се усмихна. — Едва ли бихме могли да вложим в ръцете ти такава власт и да те оставим да действаш без никакви ограничения.
	— Предполагам… — Донал се колебаеше. — Сигурно ще трябва да сдам поста си на Процион…
	— Опасявам се, че да — откровено заяви Уилям. — Ще трябва да отхвърлиш всяко подозрение за противоречащи интереси.
	— Не зная — в гласа на Донал се долавяше колебание. — Бих могъл да загубя този нов пост във всеки момент…
	— Няма нужда да се безпокоиш за това — каза Уилям. — Сета по същество ще контролира комисията — доколкото ние ще плащаме лъвския пай. Освен това не е лесно да се разпусне подобна армия, след като веднъж бъде изградена. И ако войниците са лоялни към техния командир — а както чувам, твоите войски обикновено са ти много предани — ако се стигне до там, ти ще бъдеш в състояние да защитиш собственото си положение.
	— Все пак… — Донал продължаваше да се опъва, — ако заема поста по този начин, неизбежно ще си създам врагове. Ако нещо _наистина_ тръгне на зле, не ще имам къде да отида; никой няма да ме наеме…
	— Честно казано, Донал — остро каза Уилям, — аз съм разочарован от теб. Действително ли си напълно лишен от предвидливост? — тонът му стана леко нетърпелив. — Не виждаш ли, че ние неизбежно отиваме към едно общо за всички светове правителство? То може да не дойде утре или дори през следващото десетилетие, но една супрапланетарна организация неизбежно трябва да прерасне във върховна централизирана власт.
	— При което — рече Донал, — аз ще продължа да бъда не нещо друго, а само един наемник. Това, което искам — очите му загоряха малко по-ярко, — е да притежавам нещо. Един свят… защо не? Аз съм способен да контролирам един свят; и да го защищавам — той се обърна към Уилям. — Ти ще си имаш _твоята_ позиция.
	Очите на Уилям станаха твърди и блестящи като два обработени скъпоценни камъка. Той късо се изсмя.
	— Не се церемониш много — констатира.
	— Не съм такъв човек — каза Донал с леко самохвалство в гласа. — Ти би следвало да очакваш, че ще прозра какъв е твоят план. Искаш върховна власт. Много добре. Дай ми един от световете — под твое ръководство.
	— И ако река да ти дам един свят — подхвана Уилям, — кой да бъде?
	— Всеки достатъчно голям свят — Донал облиза устни. — Ами, защо пък не Нова Земя?
	Уилям се разсмя. Донал настръхна.
	— Доникъде няма да стигнем — рече Донал и стана. — Благодаря ти за обяда — обърна се и тръгна да излиза от салона.
	— Чакай!
	Щом чу гласа на Уилям. Донал се извърна. Другият също бе скочил на крака и сега идваше към него.
	— Отново те подцених — каза Уилям. — Прощавай — той сложи възпираща длан върху ръката на Донал. — Истината е, че просто си предусетил какво ще направя. Всъщност аз възнамерявах да бъдеш нещо повече от наемен войник. Но… всичко това е в бъдещето — и той вдигна рамене. — Едва ли мога да направя нещо повече от това да ти обещая каквото искаш.
	— О — рече Донал, — можеш да направиш нещо повече от това да ми обещаеш. Можеш да ми дадеш договор, който ме утвърждава като върховна инстанция на Нова Земя.
	Уилям се облещи в него и този път здравата се разсмя — гръмко и продължително.
	— Донал! — каза той. — Извинявай… но за какво ще ти послужи такъв договор? — той широко разтвори ръце. — Някой ден Нова Земя може и да бъде моя, за да ти дам такъв договор. Но сега…?
	— Все пак би могъл да го напишеш. Той ще ми послужи като гаранция, че наистина мислиш онова, което казваш.
	Уилям престана да се подсмива. Очите му се присвиха.
	— Да си сложа името под такова писание? — озъби се той. — За глупак ли ме вземаш?
	Донал леко оклюма под гневното презрение в гласа на по-възрастния мъж.
	— Е… поне нахвърляй такъв договор — предложи той. — Предполагам, че едва ли мога да очаквам да го подпишеш. Но пък… поне ще имам нещо.
	— Ти имаш нещо, което вероятно може да ми причини известни леки неприятности — отвърна Уилям. — Надявам се, съзнаваш, че с него не можеш да постигнеш нищо повече от това — при положение че аз отрека, че изобщо някога съм обсъждал въпроса с теб.
	— Бих се чувствал по-сигурен, ако условията бъдат изложени предварително — каза почти унизено Донал.
	Уилям сви рамене не без известна насмешка.
	— Тогава ела — рече той и тръгна през помещението към писалището. Натисна един клавиш и посочи микрофона. — Диктувай — каза.

	* * *

	Когато по-късно напусна апартамента на Уилям с неподписания договор в джоба си, Донал излезе в главния коридор на хотела тъй бързо, че едва не настъпи Анеа, която като че ли също излизаше оттам.
	— Откъде излизаш? — попита тя и се извърна към него.
	— Не е твоя работа! — отсече, ала изразът на лицето й, който нейната непоклатима честност не й позволи да прикрие, събуди внезапните му подозрения. Той чевръсто се пресегна и улови свитата й в юмрук дясна ръка. Тя се опъна, но Донал лесно отвори пръстите й. Сгушен в дланта й лежеше малък контактен дистанционен микрофон.
	— Ти _ще продължиш_ да бъдеш глупачка — продума уморено той, като отпусна ръката й заедно с микрофона в нея. — Колко чу?
	— Достатъчно, за да потвърди моето мнение за _теб_! — изсъска Анеа.
	— Изложи това мнение на следващата сесия на Конференцията, ако можеш да влезеш — рече Донал и си тръгна. Тя се загледа след него разтреперана от гняв и от някаква внезапна болка като от предателство, за която не можеше да открие готово или разумно обяснение.
	През целия следобед и вечерта тя си казваше, че няма никакво намерение лично да следи следващата сесия. Рано на другата сутрин обаче за собствена изненада запита Галт дали ще може да й намери пропуск за наблюдател в конферентната зала.
	На маршала му се наложи да я уведоми, че по искане на Уилям тази сесия на Конференцията ще бъде закрита. Той обаче й обеща да й съобщи новините, които можеше, и Анеа бе принудена с неохота да се задоволи с това.
	Самият Галт пък тръгна на Конференцията, пристигна с няколкоминутно закъснение и откри, че заседанието беше започнало. Уилям вече излагаше един план, който накара дорсайския маршал на Фрайланд да замръзне в очакване, още докато се настаняваше на платформата си край конферентната маса.
	— … Да бъде създаден с гласуване на това тяло — казваше Уилям. — Естествено — усмихна се той, — впоследствие нашите отделни правителства ще трябва да го ратифицират, но всички ние знаем, че това до голяма степен е формалност. Едно супрапланетарно контролиращо тяло, което има юрисдикция единствено над търговията и договорите, в комбинация с всеобщото установяване на отворен пазар задоволява изискванията на всички наши членове. Освен това щом веднъж уредим този въпрос, няма да има никаква причина да не можем да призовем настоящото бунтовническо правителство на Нова Земя да подаде оставка в полза на предишното редовно избрано правителство. И аз очаквам, че ако ги призовем единодушно, настоящите държавни глави ще се подчинят на нашите желания — и той се усмихна на всички около масата. — Господа, аз съм готов за въпроси и възражения.
	— Вие казахте — обади се Проджект Блейн с мекия си точно модулиран глас, — нещо за някаква супранационална въоръжена армия, която ще налага спазването на решенията на това контролиращо тяло. Такава въоръжена армия, разбира се, е в противоречие с нашите принципи за индивидуални права на световете. Бих желал да кажа веднага, че ние едва ли ще подкрепим такава армия и не ще й позволим такава свобода, ако тя е оглавявана от враждебен на нашите интереси командир. Накратко казано…
	— Ние нямаме никакво намерение да се съгласим на командир, който не разбира изцяло нашите собствени принципи и правила. — Прекъсна го Арджийн от Сейнт Мери, който гледаше венерианеца почти кръвнишки. Рунтавите вежди на Галт се сбраха в гримаса.
	В начина, по който тези двамата се набъркаха в разговора, имаше нещо сякаш прекалено на място. Той се обърна да погледне Донал, за да потвърди подозрението си, но гласът на Уилям пак привлече вниманието му към сетанеца.
	— Аз, естествено, ви разбирам — каза Уилям. — Но мисля, че имам отговора на всички ваши възражения — и той хладно им се усмихна. — Както знаете, най-добрите командири са малко. Всеки от тях има различни връзки, които биха могли да предизвикат възраженията на един или повече на делегатите тук. В общи линии, ще кажа, че ни трябва не нещо друго, а професионален войник. Първите примери, които ми идват на ум, разбира се, са нашите дорсай…
	Погледите бързо се стрелнаха към Галт, който се навъси, за да скрие удивлението си.
	— … Поради неговото положение — професионално и между звездите — маршалът на Фрайланд би следвало да бъде нашият естествен избор. Но… — Уилям едва успя да изговори думата навреме, за да предвари възраженията, които бяха започнали да се надигат от няколко места около масата, — Сета схваща, че поради дългата връзка на маршала с Фрайланд някои от вас не биха се радвали да го видят в такова положение. Поради това ние предлагаме съвършено друг човек — също така дорсай, но достатъчно млад и достатъчно отскоро на сцената, за да може да се смята, че е свободен от политически предразсъдъци — имам предвид Протектора на Процион Донал Грейм.
	Той направи жест към Донал и седна.
	Моментално всички заговориха едновременно, но Донал вече бе на крака — висок, жилест и забележително млад сред тях. Той застана в очакване и най-накрая гласовете замряха.
	— Ще ви задържа за не повече от минута — каза Донал и ги огледа. — Напълно съм съгласен с компромисното решение на принц Уилям на проблема на тази конференция, тъй като аз най-искрено вярвам, че световете действително имат нужда от страж, който да предотвратява това, което съвсем наскоро се случи — той замлъкна и отново обходи с поглед масата. — Вижте, колкото и да съм поласкан от номинацията на принц Уилям, аз не мога да приема поради един документ, който съвсем наскоро попадна в ръцете ми. Той не назовава никакви имена, но обещава неща, които ще бъдат истинско откровение за всички нас. Аз също няма да назова никакви имена, обаче бих допуснал, че ако това е пример за ставащото сега, вероятно наоколо се разхождат половин дузина такива други писания.
	И направи пауза, за да могат напълно да проумеят думите му.
	— Така че с настоящето аз отказвам номинацията. Освен това от този момент аз се оттеглям като делегат от Конференцията в знак на протест, че към мен са подходили по този начин. Не бих могъл да поема подобен пост или подобна отговорност освен със съвършено чисти ръце, към които не са прикрепени никакви конци. Сбогом, господа.
	Кимна им и направи крачка назад сред изуменото им мълчание. И преди да се обърне към изхода, спря и извади от джоба си неподписания и лишен от имена договор, който предния ден бе получил от Уилям.
	— О, между другото — добави, — това е документът, за който споменах. Може би всички вие бихте искали да го разгледате.
	Хвърли го на масата сред тях и излезе. Когато остави салона зад гърба си, до ушите му достигна внезапен взрив от гласове.
	Той не се върна направо в собствения си апартамент, а вместо това сви към Галтовия. Автоматиката на вратата го пусна вътре и той тръгна към главния салон на апартамента, крачейки с увереността на човек, който очаква да го намери празен.

	* * *

	Салонът обаче не беше празен. Донал вече беше направил половин дузина широки крачки навътре, преди да открие, че някой друг седи сам пред една шахматна дъска на малка масичка и стреснато наблюдава влизането му.
	Беше Анеа.
	Той поспря и леко наведе глава.
	— Извинявай — рече. — Канех се да изчакам Хендрик. Ще вляза в някой от другите салони.
	— Не — Анеа се бе изправила на крака. Лицето й беше малко бледо, но тя го контролираше. — Аз също го чакам. Сесията свърши ли?
	— Не още — отвърна той.
	— Тогава да го изчакаме заедно — и Анеа пак седна до масичката. После махна с ръка към фигурите, които бяха наредени в ендшпил с топове и офицери. — Играеш ли?
	— Да — каза той.
	— Тогава сядай — така както ги изрече, думите й прозвучаха почти като заповед. Донал обаче не показа никаква реакция, а пресече салона и седна срещу нея. Тя започна да подрежда фигурите.
	Ако очакваше да спечели, беше сбъркала. Донал набързо спечели три игри, но някак странно, без да покаже някаква особена дарба или блестящ ум. Той сякаш систематично успяваше да се възползва от незабелязаните от нея възможности, които през цялото време бяха съвсем явно пред очите й. Загубите като че ли се дължаха повече на нейната недосетливост, отколкото на неговата схватливост. Анеа му го каза, но той само сви рамене.
	— Ти разиграваше мен — отвърна. — А щеше да е по-добре да разиграваш фигурите ми.
	Тя се начумери, но преди да успее да осмисли този отговор, отвън се чуха стъпки и Галт влезе развълнуван.
	И двамата с Донал станаха.
	— Какво стана? — викна Анеа.
	— А? Какво? — вниманието на Галт беше съсредоточено изцяло върху Донал. Сега възрастният мъж се обърна към нея. — Той не ти ли каза какво се случи до момента, когато напусна?
	— Не! — тя стрелна очи към Донал, но лицето му беше безизразно.
	Галт набързо й разказа. Лицето й пребледня и се помрачи от смущение. Тя отново се обърна към Донал, но преди да успее да формулира на ум въпроса си, той заразпитва Галт.
	— А след като излязох?
	— Трябваше да го видиш! — в гласа на възрастния човек се долавяше яростно ликуване. — Преди още да се скриеш от погледа, всеки бе хванал за гърлото своят съсед в залата. Кълна се, че в следващите пет минути задкулисните сделки, двойните и тройните игри от последните четирийсет години се стовариха върху гърба на тия, които ги бяха извършили. Никой никому не вярваше, всеки подозираше всички останали! Ама каква граната им хвърли в скута! — изхили се Галт. — Само като гледах, се почувствах четирийсет години по-млад. Кой е бил този, дето наистина се е обърнал към теб, момче? Уилям, нали?
	— Бих предпочел да не казвам — рече Донал.
	— Добре, добре. Няма значение. На практика би могъл да бъде всеки един от тях. Но отгатни какво се случи! Отгатни как свърши всичко…
	— В края на краищата са ме избрали за главнокомандващ? — предположи Донал.
	— Те… — Галт внезапно млъкна, а лицето му застина в израз на изумление. — Откъде знаеш?
	Донал се усмихна малко безрадостно. Но преди да успее да отговори, едно рязко поемане на дъх накара двамината мъже да извият глави. Анеа бе застанала на известно разстояние от тях, а лицето й бе бяло и сякаш каменно.
	— Трябваше да заподозра — рече тя на Донал с нисък остър глас. — Трябваше да знам.
	— Да знаеш? Какво да знаеш? — запита Галт, като гледаше ту единия, ту другия. Очите на Анеа обаче не се отлепяха от Донал.
	— Значи това си имал предвид, когато ми каза да изложа мнението си пред днешната сесия — продължи тя със същия нисък, пълен с ненавист глас. — Да не си мислеше, че този… че това лицемерие щеше да промени нещо.
	За секунда обикновено загадъчните очи на Донал се замъглиха от болка.
	— Сигурно не трябваше да се залъгвам — тихо отрони той. — Предположих, че можеш да видиш отвъд необходимостта от сегашните ми действия, за да…
	— Благодаря ти — прекъсна го тя с леден тон. — Кал до глезените е достатъчно дълбоко — тя се обърна към Галт. — Хендрик, ще те видя друг път — и горделиво излезе от стаята.
	Двамината мъже мълчаливо я гледаха как излиза. Сетне Галт бавно се извърна назад, за да погледне по-младия.
	— Момче, какво има между вас двамата? — запита.
	Донал поклати глава.
	— Мисля, че половината рай и целия пъкъл — каза той и това беше най-просветляващият му отговор, който маршалът успя да измъкне.


>	Главнокомандващ

	Вече две години, девет месеца и три дни абсолютно време цивилизованите светове почиваха в крайно необичайното състояние на почти идеален мир в системата на общия пазар, контролирана от Обединените планетарни сили, която се ръководеше от Главнокомандващия Донал Грейм. Рано сутринта на същия ден обаче Донал се събуди и откри, че някой разтърсва рамото му.
	— Какво? — рече той, отхвърляйки автоматично съня.
	— Сър — обади се гласът на Лий. — Дошъл е да ви види специалният куриер. Казва, че съобщението му не търпи отлагане.
	— Добре — ужасно уморено, но решително Донал прехвърли крака през ръба на спалната си платформа и се пресегна за гащетата на обикновената платформичка до него. Сграбчи ги, като при това събори нещо на пода. — Светни — нареди той на Лий. Светлината се запали и разкри, че онова, което беше съборил, е ръчният му секретар. Вдигна го и се загледа в него със замъглен поглед. — Девети март — измърмори. — Вярно ли е, Лий?
	— Така е — отвърна гласът на Лий от другия край на стаята. Донал се засмя малко дрезгаво.
	— Все още не са дошли мартенските иди* — промълви. — Но наближават. Наближават.
	[* По календара на древните римляни това е 15 март — денят, когато е бил убит Юлий Цезар. Твърди се, че гадателят Спурина го предупредил да се пази от мартенските иди, но той не му обърнал внимание. Неслучайно кулминацията на събитията в настоящата книга настъпва след още четири дни. — Бел.прев.]
	— Сър?
	— Нищо. Къде е куриерът, Лий?
	— В градинския салон.
	Донал намъкна гащетата и воден от втори импулс, продължи с панталони, туника и яке — напълно готов за излизане навън. Последва Лий в предутринния мрак на своя апартамент край Тумбъл сити, Касида, и влезе в градинския салон. Куриерът, жилест, дребен мъж на средна възраст в цивилно облекло, го чакаше.
	— Командире — куриерът присви очи към него, — имам съобщение за вас. Аз самият не зная какво означава…
	— Няма значение — прекъсна го Донал. — Какво е то?
	— Трябва да ви съобщя, че „Сивият плъх е излязъл от черния лабиринт и е натиснал бялото лостче“.
	— Ясно — рече Донал. — Благодаря ти.
	Куриерът се замота.
	— Някакво съобщение или заповеди, командире?
	— Никакви, благодаря. Приятно утро — отпрати го Донал.
	— Приятно утро, сър — рече куриерът и излезе, придружаван от Лий. Когато се върна, Лий откри, че при Донал е вече неговият чичо Иън Грейм, напълно облечен и въоръжен. Донал запасваше оръжейния пояс около кръста си. Застанал в новия блясък на изкуствената светлина след мрака на спалнята до своя мургав и огромен чичо, у Донал ясно се забелязваше отрицателните ефекти от последните месеци. Той бе не толкова отслабнал, колкото опънат като барабан по твърдия скелет на собственото си тяло. Целият изглеждаше съставен от остри ъгли и напрегнати мускули. А очите му се бяха вдлъбнали и чернееха от умора.
	Човек трудно можеше да не реши, че пред него е някой, който е или на границата на психически и нервен срив, или преследва фанатична цел, заради която се е накарал да прекрачи границите на обичайната човешка издръжливост. У него имаше нещо от полупрозрачността на фанатика — при когото яркостта на изяждащата го воля прозира през по-крехкия съсъд на тялото му. Само дето Донал не беше наистина прозирен, а излъчваше с цялото си тяло като някой фин плътен прът от закалена стомана бялата, пепелява горещина на своята унищожаваща, но съвършено неунищожаема воля.
	— Лий, въоръжи се — каза той като посочи един оръжеен пояс. — Имаме два часа до изгрев-слънце, а нещата са почнали да гърмят. След това на всички светове освен на Дорсай аз ще бъда обявен извън закона и вие двамата заедно с мен — на Донал не му хрумна да попита когото и да било от двамата, дали иска да се хвърли във всесъжението, което щеше да се разгори край него; на тях не им хрумна да се учудят, че не го е сторил. — Иън, изпрати ли сигнал на Лудроу?
	— Пратих — отвърна Иън. — Той е в дълбокия космос с всички отряди и каза, че ако трябва, ще ги държи там изолирани цяла седмица.
	— Добре. Хайде.

	* * *

	Докато напускаха сградата към автоплатформата, която ги очакваше на площадката за кацане отвън, и по-късно, когато платформата тихо се плъзна в предутринния мрак на една писта недалеч от резиденцията, Донал не пророни нито дума — той изчисляваше какво може да се направи за седем дни абсолютно време. На осмия ден на Лудроу щеше да му се наложи отново да отвори своите комуникационни канали и тогава заповедите, които щяха да стигнат до него, щяха силно да се различават от запечатаните заповеди, които Донал му беше оставил и които сега трябваше да отвори всеки момент. Седем дни…
	Кацнаха на пистата. Корабът, един космо-атмосферен куриер N4J лежеше в очакване, и наземните му светлини излъчваха мъждукащия сигнал за готовност. Когато наближиха, челната шлюзова врата на големия сенчест цилиндър се отвори и от нея излезе един старши капитан с белег на лицето.
	— Сър — отдаде той чест на Донал и застана встрани, за да им направи път. Те влязоха и шлюзовата врата зад тях се затвори.
	— Капитане, Коби — рече Донал.
	— Да, сър — капитанът пристъпи към една вградена в стената микрофонна решетка. — Командна зала, Коби — нареди той и се извърна назад. — Мога ли да ви поканя в салона, командире?
	— Засега — рече Донал. — И да ни дадат малко кафе.
	Влязоха в салона на куриерския кораб, който бе оборудван като главното помещение на някоя частна яхта. Кафето пристигна от камбуза на малък автокарт, който пристигна сам през вратата и се паркира между платформите им.
	— Кор, сядай с нас — каза Донал. — Лий, това е капитан Коруна Ел Ман; Кор — моят чичо Иън Грейм.
	— Дорсай! — каза Иън, докато си стискаха ръцете.
	— Дорсай! — отговори Ел Ман. Леко се усмихнаха един на друг — двамина страховито изглеждащи професионални войни.
	— Така — каза Донал. — Сега, след като представянето приключи, колко време ще ни отнеме пътят до Коби?
	— Можем да направим първия скок веднага, щом излезем от атмосферата — отвърна Ел Ман с доста сипкавия си, стържещ глас. — Досега непрекъснато правихме изчисления, за да сме готови. След първия скок ще трябват поне четири часа, за да изчислим следващия. Тогава ще се озовем на около една светлинна година от Коби и за всеки следващ фазов преход ще ни трябват все по-малко изчисления, тъй като постепенно ще приближаваме. Все пак остават още пет изчислителни периода средно по два часа единия. Десет часа плюс първоначалните четири прави четиринайсет; правата тяга и кацането на Коби — още три-четири часа. Смятайте го минимум осемнадесет часа.
	— Добре — каза Донал. — Искам десет от твоите бойци за участие в щурмова група. И един добър офицер.
	— Аз самият — каза Ел Ман.
	— Капитане, аз… Чудесно — съгласи се Донал. — Ти и десет мъже. Сега — той извади един архитектурен план от якето си, — ако погледнете всички тук, ето работата, която ще трябва да свършим.

	* * *

	Беше план на подземна резиденция на Коби — планетата, която от група мини беше прераснала в общество и която никога не беше тераформирана както се полага. Всъщност беше съмнително дали това е възможно дори и с модерни методи. Вега, звезда от тип A0, беше твърде негостоприемна към своите седем планети; при все че Коби беше чак четвъртата сред тях.
	На плана се виждаше средна по големина резиденция, съдържаща вероятно осемнадесет стаи и заобиколена от градини и дворове. Различията, започнаха да стават ясни, когато Донал се захвана да ги изтъква, в сравнение с една наземна резиденция от обикновен тип на другите планети, се кореняха в съпътстващите имитации. Ако човек се намираше в къщата или в някоя от градините, от пръв поглед можеше да си въобрази, че обитава повърхността на един най-малкото тераформиран свят. Но осем десети от това убеждение щяха да бъдат чиста илюзия. Всъщност въпросната личност щеше да разполага с истинска скала във всички посоки — скала най-много на десет метра над главата, скала под краката и скала наоколо.
	За щурмовата група тази ситуация имаше известни неудобства, но също така и определени предимства. Неудобството беше, че след като арестуваха своята цел — някакъв мъж, когото Донал не си даде труда да идентифицира — оттеглянето нямаше да може да мине тъй гладко, както това би могло да стане на повърхността, където всичко се свеждаше единствено до това да натъпчат всички в близкия кораб и да скочат в космоса. Главното предимство обаче — и то почти балансираше познатия недостатък — бе фактът, че в резиденциите от този тип заобикалящите ги скални стени приличаха на пчелна пита заради помещенията за оборудването и тунелите, които поддържаха илюзията за местоположение на повърхността — нещо, което даваше възможност за лесен достъп и изненада.
	Щом инструктира четиримата мъже, Донал предаде плановете на Ел Ман, който отиде да информира своята щурмова група, и предложи на Лий и Иън да се присъединят към него в задачата да се наспят, доколкото могат. Отиде в собствената си каюта, съблече се и се стовари на койката. За няколко минути неговият ум, нащрек от изтощението, заплашваше да се впусне в разсъждение, какво ще се случи на различните светове докато той спи. За зла участ все още никой не бе решил проблемите, свързани с приемането на новинарски предавания в дълбокия космос. Именно това беше причината, разбира се, всички междузвездни съобщения да се записват на лента и да се изпращат с кораб. Това беше най-бързият и като се замислиш, единственият практичен начин да достигнат дотам.
	Все пак двадесетте години жестоки тренировки бавно овладяха контрола над нервите на Донал. Той заспа.
	Събуди се след около дванадесет часа, като се чувстваше по-отпочинал, отколкото когато и да било през цялата предишна година. Похапна и слезе в спортната зала на кораба; която — колкото и претъпкана и мъничка да беше — представляваше истински луксозно съоръжение за един предназначен за дълбокия космос кораб. Завари Иън да тренира методично по дорсайски — една процедура, през която едрият мрачен мъж минаваше всяка сутрин, когато условията му позволяваха, така съзнателно и същевременно почти без да мисли, както повечето мъже се бръснат и си мият зъбите. Няколко минути Донал наблюдава как Иън прави набирания и стойки на висилката и когато чичо му отскочи на подиума с блеснал от потта широк гръден кош, острата й миризма блъсна в носа Донал. Той предизвика Иън да играят на захвати и задръжки.
	За Донал резултатите бяха малко шокиращи. Че Иън е по-силен от него, можеше спокойно да се очаква. Неговият чичо беше по-едрият. Но Донал би следвало да има ясно очертано предимство в бързината — както поради възрастта, така и заради естествените си рефлекси, които бяха необикновено добри. Напрежението и липсата на физически упражнения през последната година обаче бяха взели своето. Той предотврати три захвата на чичо си едва в последната частица от секундата, а когато най-подир хвърли по-възрастния мъж, то бе единствено като използва един измамен маньовър, който през последната година в школата на Дорсай би се засрамил да използва — хватка, с която подличко се възползва от лекото обездвижване, дължащо се на една стара рана в дълбоко белязаната лява ръка на чичо му.
	Малко вероятно бе Иън да не разбере какво е положението и какво се крие зад леко нечестния маньовър, който бе довел до повалянето му. Ала тези дни за него като че ли нищо нямаше значение. Не рече нищо, просто се изкъпа и облече заедно с Донал и двамата отидоха в салона.

	* * *

	Малко след като се настаниха там, дойде предупреждението да си вземат лекарствата, а няколко минути по-късно — шокът от фазовия преход. Непосредствено след него Ел Ман влезе в салона.
	— Вече сме в приемния обхват, командире — каза той. — Ако искаш новини…
	— Ако обичаш — каза Донал.
	Ел Ман докосна една стена и тя изсветля до пълна прозрачност, през която се виждаше тримерния образ на един седнал зад бюро кобианец.
	— … Последваха — долетя гласът на човека зад бюрото, — бързо след обвиненията на Комисията за системата на общия пазар срещу Главнокомандващия Грейм от Обединените планетарни сили. Самият главнокомандващ е изчезнал и изглежда, че повечето от неговите космически отряди в момента са изолирани и тяхното местонахождение е неизвестно. На повечето цивилизовани светове този развой на събитията очевидно предизвика изблици на насилие, като в някои случаи се стигна до открито въстание срещу управляващите правителства. Воюващите фракции изглежда са разделени поради страха от отворения пазар у част от планетните населения, и от убеждението, че обвиненията срещу Грейм са опит да се отстранят онези пазители на правата на индивида, които все още действат.
	Доколкото нашата институция е информирана, в момента боеве се водят на следните светове: Венера, Марс, Касида, Нова Земя, Фрайланд, Асоциация, Хармония и Сейнт Мери; а правителствата на следните светове са свалени или се укриват: Касида, Нова Земя и Фрайланд. Няма съобщения за бунтове на старата Земя, Света на Данин, Мара, Култис и Сета. И тук на Коби в момента няма никакво насилие. Принц Уилям предложи наетите от него войски да се използват като полицейска сила, за да се сложи край на безредиците; в момента набори сетански войски са или на път или вече са на местата на безредиците. Уилям обяви, че неговите войски ще бъдат използвани да потушават всички вълнения навсякъде, където ги открият — независимо коя фракция ще остане на власт след това. „Нашата работа не е да вземаме страна — е казал той, — а да вкараме някакъв ред в настоящия хаос и да потушим огньовете на самоунищожението.“
	Наскоро получен от старата Земя сигнал съобщава, че множество метежни фракции агитират против назначаването на Уилям за Световен регент с повсеместна власт и пълномощия да се справи с настоящите критични обстоятелства. Донякъде подобни на тях движения предлагат името на Грейм, отсъстващия Главнокомандващ, за подобен пост.
	Това е всичко засега — заключи мъжът зад бюрото, — очаквайте следващия ни сигнал след петнадесет минути.
	— Добре — каза Донал и направи знак на Ел Ман да изключи приемника, което белязаният дорсайски капитан и направи. — Колко остава до кацането?
	— Два часа — отвърна Ел Ман. — Движим се малко преди разписанието. Това беше последният фазов преход и сега сме вече на права тяга. Имате ли координатите на точката на приземяване?
	Донал кимна и стана.
	— Ще дойда в контролната — заяви.

	* * *

	Процесът на приземяването на N4J на това място от повърхността на Коби, което отговаряше на посочените от Донал координати, беше времеядна, но проста процедура — само леко поусложнена заради желанието на Донал тяхното посещение да остане неоткрито. Коби нямаше да защищава нищо такова, което би имал да защищава един тераформиран свят; и те кацнаха без инциденти на неговата лишена от въздух повърхност току до товарния шлюз на един от подземните транспортни тунели.
	— Така — каза Донал пет минути по-късно на въоръжения контингент мъже, насъбрали се в салона. — Това е една напълно доброволна мисия и аз ще дам на всеки от вас още една възможност, ако желае, да се оттегли без никакви предразсъдъци — и изчака. Никой не помръдна. — Разберете — каза Донал, не искам никой да дойде с мен, само защото го е било срам да не се пише доброволец, или защото не е посмял да се поколебае, когато неговите другари по кораб са се самопредложили — и той отново изчака. Никой не се отказа. — Тогава добре. Ето какво ще правим. Ще ме последвате през този товарен шлюз и в следващото го входно помещение, в което има врата към един тунел. Ние обаче няма да щурмуваме вратата, а направо ще прогорим една от стените към обслужващата секция на близката резиденция. Всички сте видели схемата на нашия маршрут. Трябва да следвате мен или който остане да командва; всеки, който не може да върви с другите, бива оставен. Всички ли разбрахте? — и Донал измери с поглед лицата им.
	— Добре — каза. — Хайде да вървим.
	Поведе ги по коридора на кораба и шлюзовата врата на кораба, после през товарния шлюз към входното помещение. Оказа се, че това е голяма полумрачна стая със стени от разтопена скала. Донал отбеляза част от едната стена и неговите хора се заловиха за работа с горелките. Три минути по-късно всички те бяха в сервизната част на една кобианска резиденция.
	Мястото, където се озоваха, представляваше мрежа от малки тунели достатъчно широки само за един човек и целите осеяни с малки ниши и пролуки, в които се помещаваха техническите устройства, нужни за поддръжката и външния вид на резиденцията. Стените бяха покрити с постоянно илюминиращ слой и на тази студена бяла светлина те тръгнаха в колона по един тунел, за да излязат в една градина.
	Очевидно в момента цикълът на системата на резиденцията беше нагласен на нощ. Градината бе потънала в мрак и над главата им проблясваше хубава имитация на звездно небе. Напред и вдясно от тях беше гроздът от главните стаи, меко осветени от вътрешното осветление.
	— Двама души да пазят този изход — прошепна Донал. — Останалите да ме следват.
	И се затича, ниско приведен напред, през градината към основата на широко стълбище. В горния му край се виждаше как една самотна фигура крачи напред-назад по терасата пред отворената стена.
	— Капитане — рече Донал. Ел Ман се шмугна встрани в храсталаците под терасата. Изчакаха малко в изкуствената нощ, а сетне тъмната му сянка се надигна внезапно на терасата зад крачещата фигура. Те се сляха, преплетоха се и сетне остана само сянката на Ел Ман. Той им махна да идват.
	— Трима мъже да пазят тази тераса — прошепна Донал, когато всички се събраха в горния край на стълбите. Ел Ман отброи необходимите хора от щурмовата група и останалите продължиха в осветената вътрешност на къщата.
	Докато преминаваха през няколко стаи изглеждаше сякаш едва ли не ще постигнат целта си, без да видят никого другиго освен човека, когото бяха дошли да търсят. Сетне без ни най-малко предупреждение изведнъж се озоваха в разгара на ожесточена битка.

	* * *

	Когато се появиха в главната зала, моментално започнаха да ги обстрелват с ръчни оръжия от трите съседни зали. Бойците от кораба автоматично реагираха според обучението си хвърлиха се на пода, намериха си прикритие и отвърнаха на огъня. Те бяха приковани към земята. Те бяха, но не и тримата дорсаи. Донал, Иън и Ел Ман реагираха по този специфичен начин, който беше продукт на гени, рефлекси и тяхното собствено специално обучение, което правеше дорсаите толкова ценни като професионални войници — и тримата отговориха автоматично и в унисон за част от секундата, преди обстрелът да започне. Все едно че в сцената се бе намесил някакъв малък елемент на предусещане. Във всеки случай, и тримата свърнаха встрани с прекалено бърза за мисълта реакция, втурнаха се през една от противниковите врати, стигнаха я и се затвориха вътре със своите противници, преди те да успеят да открият огън. Тримата се озоваха в едно затъмнено помещение и започна ръкопашен бой.
	Тук отново особеният характер на дорсайския войник се отплати богато. В точно тази стая в засада имаше осем души, всички до един ветерани войници. Но и двама от тях не можеха да се сравняват в ръкопашния бой с който и да било отделен дорсай; в добавка дорсаите имаха предимството да са в състояние почти инстинктивно да се разпознават един друг в мрака и в мелето и да обединяват силите си за внезапно общо усилие без да имат нужда от приказки. Сборният ефект от тези предимства правеше нещата да изглеждат почти сякаш трима зрящи мъже се биеха с осем слепи.
	Донал се хвърли в тъмната стая по петите на Ел Ман и вляво от него, а Иън беше точно зад Донал. Тяхната атака разцепи защитниците на две групи и ги отведе в най-гъстия мрак — движение, което дорсаите по общо мълчаливо съгласие използваха, за да разделят още повече силите на врага. Донал установи, че изблъсква назад четирима мъже. Като остави трима от тях на Иън зад себе си по простото родено от здравия разум съображение, че човек се бие най-добре, когато се бие само с един, той се гмурна почти на височината на коленете на противника си, сграбчи го и двамата паднаха и се претърколиха заедно, като в хода на падането Донал се възползва от открилата се възможност да строши гръбнака на другия.
	Той продължи да се търкаля, сетне стана, извъртя се и инстинктивно отстъпи встрани. Край него профуча нечие тъмно тяло — но споменатият преди малко инстинкт го предупреди, че това трябва да е Ел Ман, който се е хвърлил през помещението, за да допринесе за общата бъркотия. Донал тръгна обратно в посоката, от която беше дошъл Ел Ман. Изправи се срещу един противник, който скочи към него с нож в ниска позиция, изплъзна се от ножа, удари врата на мъжа с мазолестия ръб на дланта си, но не успя да нанесе чист убийствен удар, а само му счупи ключицата. Като заряза този противник, воден от идеята да продължи да действа. Донал вихрено се извъртя на място, притисна друг към стената и му строши гръкляна с мушване на вкоравените му в лопатка пръсти. Когато отскочи от стената и се завърна в центъра на стаята, слухът му съобщи, че Ел Ман приключва с един противник, а Иън е зает с оставащите двамина. Донал тръгна да му помага, издебна един от хората на Иън изотзад и го парализира с удар в бъбреците. Много изненадващо, но Иън все още бе зает с оставащия противник. Донал тръгна напред и веднага откри, защото Иън си имаше работа с друг дорсай.

	* * *

	Донал се включи в битката между двамата мъже и те се стовариха на земята в схватка един срещу двама, като опонентът бе прикован така, че застина безпомощен между Донал и неговия чичо.
	— Плай Дорсай! — изпъшка Донал. — Предай се!
	— На кого? — изгрухтя другият.
	— Донал и Иън Грейм — каза Иън. — Форали.
	— Имам честта — каза непознатият дорсай. — Чувал съм за вас. Хорд Ван Тарсъл, кантон Снел Брич. Добре, оставете ме да стана. Между другото дясната ми ръка е счупена.
	Донал и Иън пуснаха Ван Тарсъл и му помогнаха да стане. Ел Ман беше приключил каквото му оставаше и сега дойде при тях.
	— Хорд Ван Тарсъл — Коруна Ел Ман — каза Донал.
	— Имам честта — каза Ел Ман.
	— Честта е моя — отвърна Ван Тарсъл. — Господа, аз съм ваш пленник. Искате ли моята честна дума?
	— Бих желал — каза Донал. — Имаме да вършим още работа тук. С какъв вид договор си тук?
	— Преки задължения. Без клауза за лоялност. Защо питате?
	— Има ли някаква причина да не мога да те наема на основанието, че си пленник? — попита Донал.
	— Не и при тази работа — в гласа на Ван Тарсъл прозвуча отвращение. — Заради една печатна грешка в последния ми договор на два пъти ме продадоха на открития пазар. Освен това — добави той, — както казах, чувал съм за вас.
	— Тогава те наемаме. Търсим човека, когото ти пазиш тук. Можеш ли да ни кажеш къде да го открием.
	— Последвайте ме — каза Ван Тарсъл, поведе ги в мрака и отвори една врата. Влязоха в един къс коридор, който ги отведе към наклонена рампа и друга врата.
	— Заключено е — констатира Ван Тарсъл. — Алармата е задействала — той ги изгледа. По-далеч от това не можеше да отиде по почтен начин дори и като нает пленник.
	— Прогорете я — каза Донал. Той. Иън и Ел Ман отвориха вратата, която упорито заблестя и се нажежи до бяло, но най-накрая се разтопи. Донал хвърли към нея метален лост, тя се разтресе и рухна. Пред отсрещната стена на стаята се бе присвил едър мъж с черна качулка на главата, а високомощният миньорски йонен пистолет в ръката му сочеше малко несигурно към тях и се местеше ту към един, ту към друг.
	— Не ставай глупак — каза Иън. — Всички сме дорсай.
	Пистолетът в ръката на закачуления човек увисна. Иззад маската долетя задавено ядно възклицание.
	— Ела — повика го с жест Донал. Онзи пусна пистолета и се приближи с приведени рамене. Те се отправиха назад през къщата.
	Докато те се връщаха обратно, огнестрелният бой в салона все още продължаваше, ала когато стигнаха до централната зала, замря. Двама от петимата мъже, които бяха оставили там, можеха да се придвижват сами, а третият можеше да се върне в кораба с малко помощ. Останалите двамина бяха мъртви. Бързо се върнаха на терасата, през градината и обратно в тунела, като пътьом подбраха останалите си помощници. Петнадесет минути по-късно всички бяха на борда и корабът се отправи към дълбокия космос.
	В салона Донал застана пред закачуления мъж, който бе седнал отпуснато на една платформа.
	— Господа — рече Донал, — хвърлете един поглед на социалния инженер на Уилям.
	Иън и Ел Ман, които бяха с него, се вгледаха зорко в Донал — не толкова заради думите, колкото заради тона, с който ги бе изрекъл. Беше ги произнесъл с глас, който от неговата уста прозвуча неочаквано горчиво.
	— Ето го човекът, посял вихрушката, която цивилизованите светове в този момент жънат — продължи Донал. После протегна ръка към черната качулка. Мъжът се дръпна назад, но Донал докопа качулката и я отметна. От устните му се изплъзна бавна въздишка.
	— Значи се продаде — каза той.
	Човекът пред тях беше АрДел Монтор.


>	Главнокомандващ II

	АрДел го изгледа с пребледняло лице, но очите му устояха на суровия взор на Донал.
	— Трябваше да работя — каза. — Аз просто се убивах. Не се извинявам.
	— Това ли беше единствената причина? — запита го иронично Донал.
	При тези думи АрДел извърна глава.
	— Не — промълви. Донал премълча. — Заради нея — прошепна нютънианецът. — Той ми я обеща.
	— _Нея!_ — тонът на Донал накара другите двама дорсай инстинктивно да пристъпят към него. Той обаче се удържа без да помръдне. — Анеа?
	— Тя може би щеше да ме съжали — прошепна АрДел към пода на салона. — Ти не разбираш… да живееш толкова близо до нея всички тези години… и аз се чувствах толкова окаян, а тя… Не можех да си забраня да я обичам…
	— Не — потвърди Донал. Внезапната светкавица на напрежението бавно се оттече от него. — Не е имало как да си забраниш — и се извърна настрани. — Глупак — рече с гръб към АрДел. — Не го ли познаваш достатъчно добре, за да разбереш, че те лъже? Той си прави сметка да я задържи за себе си.
	— Уилям? Не! — пленникът внезапно скочи на крака. — Не той — не с нея! Това… не може да бъде!
	— Няма да бъде — уморено отрони Донал. — Но не защото от хора като теб зависи да го спрат — и се обърна да измери с поглед АрДел. — Капитане, би ли го заключил? — Коравата ръка на Ел Ман сграбчи рамото на АрДел и го извърна към изхода. — О… и капитане…
	— Сър — попита Ел Ман, като се обърна към него.
	— Трябва да се срещнем с всички бойни единици, командвани от флотския командир Лудроу, колкото е възможно по-скоро.
	— Да, сър — Ел Ман полуизбута, полуизнесе АрДел Монтор от помещението и — сякаш символично — от главния поток на човешката история, на който той се бе опитал да повлияе със своята наука в угода на Уилям, принц на Сета.
	Корабът N4J потегли, за да се срещне с Лудроу. Това не бе нещо, дето можеше да се постигне бързо или лесно. Дори когато е известно мястото, където трябва да се намира, съвсем не е лесна работа да проследиш и засечеш нещо тъй малко, като флота човешки кораби в непостижимата шир на междузвездния космос. По съвсем основателните причини, че винаги съществува възможността за човешка грешка, че винаги следва да се оставя някаква безопасна зона — по-добре да не достигнеш целта си, отколкото да изскочиш прекалено близо до нея — и че на практика такова нещо като да стоиш на едно място във вселената не съществува. N4J направи един фазов преход от мястото, където бяха изчислили, че се намира, до мястото, където според изчисленията трябваше да бъде флотата, изпрати призивен сигнал, но не получи никакъв отговор. Пресметнаха наново, сигнализираха и продължиха така, докато най-подир получиха в ответ първия слаб сигнал, сетне един по-силен и най-накрая — сигнал, който вече даваше възможност за комуникация. Съпоставиха изчисленията на флагманския кораб на флотата и N4J и най-накрая срещата бе осъществена.

	* * *

	До този миг обаче бяха изминали над три денонощия от отпуснатата седмица на изолация. Донал се качи на борда на флагманския заедно с Иън и пое командването.
	— Имаш ли новини? — гласеше първият му въпрос към Лудроу, когато двамата се срещнаха отново.
	— Имам — рече командирът на флотата. — Един мой кораб непрекъснато снове оттук до Света на Данни. Напълно сме в течение на събитията.
	Донал кимна. Това бе съвсем различна работа от онзи, който имаше N4J при търсенето на Лудроу. Една совалка между някоя планета, чиито местоположение и посока на движение са добре известни, и флота, която знае собствените си местонахождение и дрейф, може да се озове с един скок на такова разстояние от въпросната планета, че да улови предаванията от нея, а после да се върне също тъй лесно, стига разстоянието да не е прекалено голямо — както понякога се случва между отделни планети и при не точни изчисления.
	— Искате ли да видите една подборка, или просто да ви информирам — запита Лудроу.
	— Информирай ме — отвърна Донал.
	Лудроу започна. Истерията, последвала обвиненията на Комисията срещу Донал и неговото изчезване, беше довела до срутването на всички съществуващи правителства — и без това нестабилни и подкопани от несъгласията по въпроса за открития пазар — освен Екзотиките, Дорсай, старата Земя и двете малки планети Коби и Света на Данин. В идеалния властови вакуум, който бе останал, Уилям и въоръжените отряди на Сета бяха действали бързо и уверено. Временни правителства от името на цялото население, ала действащи пряко под заповедите на Уилям, бяха овладели Нова Земя, Фрайланд. Нютън, Касида, Венера. Марс, Хармония и Асоциация и сега ги държаха в железните окови на военния закон. Също както в миналото бе закупувал със спекулативна цел стратегически материали, сега Уилям бе закупил пехотните войски на целия цивилизован свят току преди събитията. Под формата на обучение, пренаемане, отдаване под наем, стендбай споразумения Уилям бе вкарал в договори със Сета действащите армии на всеки от обхванатите от безредици светове. Всичко, което му бе останало да направи, бе да постави свои неголеми контингенти, както и офицери за вече съществуващите отряди със съответните заповеди.
	— Среща на щаба — нареди Донал.
	Щабът му се събра в административната зала на кораба. Лудроу — командирът на флотата, Иън — командирът на пехотата, и половин дузина висши офицери под командата на тях двамата.

	* * *

	— Господа — рече Донал, когато се разположиха около масата, — сигурен съм, че всички знаете каква е ситуацията. Някакви предложения?
	Последва пауза. Донал пробяга с очи по хората край масата.
	— Да се свържем с Фрайланд, Нова Земя или някое място, където имаме подкрепа — подхвана Иън. — Да приземим малък контингент и да започнем контрадействия срещу сетанското командване — и той изгледа племенника си. — Всички професионалисти, независимо на чия страна са, знаят името ти. Възможно е дори да получим поддръжка от силите на неприятеля.
	— Не върши работа — възрази Лудроу от другата страна на масата. — Прекалено бавно е. Щом се обвържем с определена планета, Уилям ще концентрира там своите сили — и той се обърна към Донал. — Само че неговите кораби ще имат поддръжка и от земята, независимо на кой свят се бием, докато нашите наземни войски ще са заети до гуша с това да се укрепят.
	— Напълно вярно — отбеляза Донал. — В такъв случай какво предлагаш?
	— Да се оттеглим на някой от незасегнатите светове — Екзотиките. Коби. Света на Данин. Или дори на Дорсай — ако пожелаят да ни приемат. Там ще бъдем в безопасност, в силна позиция и ще можем да подберем подходящия момент за възможност да нанесем ответен удар.
	Иън поклати глава.
	— С всеки ден и всеки час — рече той, — Уилям става все по-силен на тези светове, които е превзел. Колкото по-дълго изчакваме, толкова по-големи стават шансовете му срещу нас. И най-накрая той ще събере нужната мощ, за да ни подгони — и да ни залови.
	— Добре де, тогава какво искаш да правим? — запита Лудроу. — Флота без собствена база не е никакво нападателно оръжие. И колцина от нашите хора ще пожелаят да си заложат главите заедно с нас? Това са професионални войници, човече, а не патриоти, които се бият на родна земя!
	— Или сега ще използваш пехотните си войски, или никога! — възрази Иън, като тръсна глава. — На борда на тия кораби имаме четиридесет хиляди готови за бой мъже. Аз отговарях за тях и ги познавам. Настани ги на някоя второстепенна планета и за два месеца ще се разкапят.
	— Аз все пак твърдя…

	* * *

	— Стига. Стига! — Донал заудря с кокалчета на пръстите си по масата, за да ги призове към ред. Лий и Иън пак седнаха на своите платформи; всички извърнаха глави, за да погледнат Донал.
	— Исках всички да получите шанс да се изкажете — подхвана той, — понеже желаех да усетите, че сме изследвали всички възможности. Истината е, че и двамата вие, господа, сте прави в своите възражения, също както във всеки от вашите планове има по нещо хубаво. Работата обаче е там, че и на двама ви плановете са хазартни — дълготрайно хазартни — отчаяно хазартни.
	Той замлъкна, за да огледа масата.
	— Бих искал сега да ви напомня, че когато водите ръкопашен бой с един човек, последното място, на което ще го ударите, е там, където той очаква да бъде ударен. Същността на успешната битка е да удариш своя противник неподготвен в една незащитена точка — там, където той не очаква.
	Донал се изправи в края на масата.
	— През последните няколко години — каза той, — Уилям е наблегнал на обучението на наземни войски — пехотинци. Аз правех същото, но със съвършено различна цел.
	Той постави пръст върху един клавиш на масата пред себе си и се полуизвърна към широката стена отзад.
	— Всички вие, господа, несъмнено сте чували военния труизъм, който гласи, че човек не може да завоюва цивилизована планета. Това е една от древните сентенции, която лично мен много ме дразни; доколкото на всеки мислещ човек би трябвало да е съвършено ясно, че ако разполагаш с необходимото, на теория можеш да завладееш всичко. В такъв случай завоюването на цивилизован свят става съвършено възможно. Единственият проблем е да се осигурят необходимите средства.
	Всички го слушаха внимателно — някои леко озадачени, други със съмнение, сякаш очакваха всичко, което той говори, изведнъж да премине в някаква шега, за да облекчи напрежението. Единствено Иън бе флегматичен и възприемащ.
	— През последните няколко години армията, която ние ръководим разработи необходимите средства: някои от тях бяха пренесени от предишни армии, други — разработени напоследък. Вашите бойци познават методите, при все че никога не им е било казвано по какъв начин ще ги прилагат. Тук присъстващият Иън създаде чрез тежко обучение малката високоспециализирана бойна единица на пехотните сили — група, която при обикновени бойни условия наброява петдесет човека, но която ние очистихме от всичко излишно и орязахме до тридесет души. Нашите групи бяха обучавани да предприемат съвършено независими действия и да оцеляват самостоятелно продължително време. По същия начин бяха орязвани и бойните редици — включително и на вашите флотски учения, които също бяха планирани с идеята за специфичен вид акции.
	То й поизчака.
	— Всичко, до което се свежда това сега, господа — продължи, — е, че всички ние трябва да докажем, че старата максима е погрешна и да превземем един цивилизован свят с всичките му партакеши. Ще го направим с войниците и корабите, които имаме под ръка тук и които бяха проучени и обучени за тази специфична работа — също както планетата, която ще превземем беше определена и щателно проучена — Донал им се усмихна. В момента всички седяха на ръба на платформите си.
	— Този свят… — и той натисна клавиша, който през цялото време беше под пръста му; стената зад него изчезна, за да открие тримерно изображение на една голяма зелена планета, — е сърцевината на мощта и силата на нашия враг. Неговата основна база — Сета!
	Това беше вече прекалено — дори и за висши офицери. Мигом край масата се раздаде ропот. Донал не му обърна внимание. Отвори едно чекмедже в края на масата и извади дебела пачка документи, които хвърли на масата пред себе си.
	— Господа, ние ще превземем Сета — каза той, — като за двадесет и четири часа ще заменим всичките й местни войски, всичката й полиция, всичките й гарнизони, милиционерски отряди и въдворяващи закона тела и институции с наши собствени хора.
	И посочи пачката документи.
	— Ще ги превземем парче по парче, независимо и едновременно. Така че когато на следващото утро населението се събуди, ще открие, че е пазено, контролирано и управлявано не от собствените му власти, а от нас. Подробностите за целите и възложените задачи са в тази пачка, господа. Ще се заловим ли за работа?

	* * *

	Заловиха се за работа. Каквато си беше голяма планета с ниска гравитация, Сета имаше огромни девствени области. Цивилизованата й част обхващаше тридесет и осем града и намиращите се между тях селскостопански и жилищни области. Имаше еди-колко си военни съоръжения, еди-колко си полицейски станции, еди-колко си арсенала, еди-колко си гарнизона с войски — детайлите се отделяха един от друг като частите на добре конструиран механизъм, а после отново се свързваха чрез съответните военни единици под командването на Донал. Това беше шедьовър на предварителното бойно планиране.
	— Сега — нареди Донал, когато приключиха — идете и инструктирайте войските си.
	После загледа как всички излизат от конферентната зала — всички с изключение на Иън, когото бе задържал, и Лий, комуто току-що бе позвънил. Когато другите излязоха, Донал се обърна към двамината останали при него.
	— Лий — рече, — след шест часа всеки човек във флотата ще знае какво възнамеряваме да правим. Искам да излезеш и да намериш някой — но не от офицерите — който мисли, че няма да успеем. Иън — той погледна чичо си, — когато Лий намери такъв човек и ти докладва, искам да се погрижиш той незабавно да бъде изпратен при мен. Ясно ли е?
	Двамата кимнаха и излязоха, та всеки да свърши собствената си работа. Ето как стана така, че един недоволен водач на група от една конкретна десантна част си уреди изненадваща среща и изненадващо сърдечен лаф със своя главнокомандващ, така че половин час по-късно двамата влязоха под ръка в командната част на флагманския кораб, където Донал поиска и получи видео– и аудиовръзка с всички кораби.
	— Всички вие — каза Донал, като им се усмихна от екраните, след като го свързаха, — до този момент сте информирани за наближаващата акция. Тя е резултат от многогодишно планиране на най-високо равнище и на усилията на най-добрата разузнавателна служба, която имаме късмета да притежаваме. Обаче един от вас дойде при мен с естественото опасение, че може би ще отхапем по-голям залък, отколкото можем да сдъвчем. Ето защо, тъй като това е съвършено нов тип операция и тъй като аз твърдо вярвам в правото на отделния професионален войник на мнение, аз предприемам безпрецедентната стъпка да подложа наближаващото нападение срещу Сета на гласуване. Вие ще гласувате като кораби и резултатите ще бъдат предадени на флагманския кораб от вашите капитани като „за“ или „против“. Господа — Донал протегна ръка и придърпа човека, когото Лий бе открил, в обсега на камерата до себе си, — искам да се запознаете с груповия водач Теис, който има смелостта да се изправи като свободен човек и да зададе въпросите си.
	Изненадан и заслепен от светлината на прожекторите, под която изведнъж се озова, груповият водач облиза устни и се ухили малко глуповато.
	— Оставям решението на всички вас — добави Донал и даде сигнал камерите да бъдат изключени.

	* * *

	Три часа по-късно груповият водач Теис се върна на кораба си и шашардиса своите другари с разказа за това, което му се беше случило: после всички гласуваха.
	— Почти единодушно — докладва Лудроу — в полза на нападението. Само три кораба — нито един от първата линия и нито един с войски на борда — гласуваха против.
	— Искам тези три кораба да не участват в атаката — каза Донал. — И да се запишат техните имена и капитани. Напомнете ми за това, след като всичко приключи — и той стана от платформата, на която седеше в салона на флагманския кораб. — Командире, дайте необходимите заповеди. Спускаме се.
	И те се спуснаха. Сета никога не беше вземала твърде насериозно мисълта за неприятелска атака. Изолирана в позицията си на единствена обитаема и до голяма степен неизследвана и неизползвана планета, която обикаляше около своето слънце от тип K0 — Тау Сети: и чувствайки се сигурна в средата на един междузвезден лабиринт от договорености, които правеха всички останали планетарни правителства до известна степен зависими от нейната добра воля, тя разполагаше само с няколко кораба в постоянна защитна орбита.
	Тези кораби, чието местоположение и посока на движение бяха напълно проучени от разузнавателната служба на Донал, бяха обкръжени и унищожени от появилата се Доналова флота, едва ли не преди да успеят да излъчат предупреждение. А и доколкото се излъчи някакво предупреждение, то попадна в сащисани и невярващи уши.
	Само че в този момент щурмовите отряди вече слизаха към планетата, спускаха се над градовете, военните съоръжения и полицейските станции под покрова на нощта, докато тя се извиваше около големия, но бързо въртящ се свят.
	В повечето случаи те се приземиха точно в целите си, защото корабите, които ги бяха посели в небето отгоре, не бяха възпрепятствани от вражески действия. Реакцията на тези на земята бе най-вече каквато може да се очаква, щом войски ветерани с пълно въоръжение и броня атакуват местната полиция, неопитни обучаващи се войници и хора, които са се отпуснали в гарнизона. Тук-таме, където някоя щурмова група се сблъскваше със също тъй наемни войски избухваше остър и яростен бой. Но в такъв случай бързо биваха докарвани подкрепления, за да се сложи край на акцията.
	Самият Донал се спусна с четвъртата вълна. И когато на следващата сутрин слънцето изгря голямо и жълто на хоризонта, планетата беше овладяна. Два часа по-късно един ординарец му съобщи, че Уилям е открит в собствената му резиденция край Уайттаун на около хиляда и петстотин километра от тях.
	— Ще ида там — каза Донал и се огледа. Офицерите му бяха заети, а Иън бе излязъл някъде с един отряд от пехотата си. Той се обърна към Лий. — Хайде. Лий — каза той и го повика.
	Качиха се на една автоплатформа за четири човека и ползвайки ординареца като водач, направиха пътуването. Когато се спуснаха в градината на резиденцията. Донал остави ординареца при платформата, направи знак на Лий да го придружи и влезе в къщата. Мина през безмълвните стаи, населявани единствено от мебелите. Сякаш всички обитатели на къщата бяха изчезнали. Не след дълго започна да си мисли, че може би са му докладвали погрешно и че Уилям също го няма. Но после мина през една арка в малко преддверие и се намери пред Анеа.
	Тя посрещна погледа му с бледо, но спокойно лице.
	— Къде е той? — попита Донал.
	Тя се обърна и посочи вратата в отсрещния край на помещението.
	— Заключена е — каза. — Той беше вътре, когато твоите хора започнаха да се приземяват и оттогава не е излизал. Никой друг не искаше да остане с него. Аз… аз не можех да си тръгна.
	— Да — навъсено каза Донал и огледа отдалеч заключената врата. — Сигурно не му е било лесно.
	— Ти се тревожиш за него? — гласът й го накара рязко да вдигне глава. Донал я изгледа, търсейки следа от присмех в изражението й. Присмех обаче нямаше. Тя го питаше съвсем откровено.
	— Безпокоя се донякъде за всеки човек — каза той. Пресече помещението и воден от внезапен импулс, сложи длан на вратата, постави палеца си в ключалката… и вратата се отвори.
	Вътре в него разцъфтя внезапна хладина.
	— Остани с нея — подхвърли през рамо към Лий. Бутна вратата, застана пред друга, по-тежка врата — ала тя също се отвори при неговия допир — и влезе.
	В отсрещния край на тази продълговата стая зад отрупано с купища документи бюро седеше Уилям. Щом Донал влезе, той се изправи.
	— Значи най-накрая си тук — отрони той спокойно. — Добре, добре.
	Като наближи. Донал огледа лицето и очите му. В тях нямаше нищо, което да възбуди у него подобна идея, но Донал внезапно заподозря, че Уилям не е съвсем наред.
	— Приземяването беше много добро. Много добро — уморено каза Уилям. — Беше изкусен номер. Както виждаш признавам факта. Подценявах те от първия ден, когато те видях. Честно си го признавам. Аз съм напълно сразен, не е ли тъй?
	Донал приближи до другата страна на бюрото и се вгледа в спокойното изтощено лице на Уилям.
	— Сета е под мой контрол — каза Донал. — Твоите експедиционни сили на другите светове са отрязани. И техните договори не струват дори хартията, на която са написани. Без да те има теб за да даваш заповеди всичко е свършено.
	— Да… Да, и аз си го помислих — каза Уилям с нещо като въздишка. — Ти си моята орис, разбираш ли, моят зъл гений. Трябваше да го проумея по-рано. Една сила над хората, подобна на моята трябва да бъде уравновесена. Мислех си, че ще се случи, но не и наведнъж, само че не се оказа прав — и той изгледа Донал с такова странно, търсещо нещо изражение, че очите на Донал се присвиха.
	— Ти не си добре — каза той на Уилям.
	— Да, не съм добре — Уилям уморено разтърка очи. — Напоследък работих прекалено усилно и то за нищо. Изчисленията на Монтор бяха глупакоустойчиви; само че колкото по-безпогрешен ставаше моят план, толкова всичко вървеше на криво. Знаеш ли, че те мразя? — запита той без никакво чувство, като отпусна ръка и пак погледна Донал. — В цялата история на човечеството никога никой не е мразел така, както аз мразя теб.
	— Ела — каза Донал като заобиколи бюрото, за да иде при него. — Ще те отведа при един човек, който може да ти помогне.
	— Не. Почакай… — Уилям вдигна ръка и се дръпна назад от него. Донал спря. — Първо имам да ти покажа нещо. Прозрях края в мига, в който получих съобщение, че твоите хора се приземяват. Чакам те вече близо десет часа — той внезапно потрепери. — Дълго чакане. Трябваше да имам нещо, с което да се занимавам — обърна се и чевръсто отиде до една двойна врата в отсрещната стена. — Хвърли назад един поглед — прикани го и натисна един клавиш.
	Двете врати се плъзнаха назад. Донал погледна. Увиснало в малкото затворено пространство отзад имаше нещо, което едва се разпознаваше по онова, което беше останало от лицето му. Беше или по-скоро би трябвало да бъде неговият брат Мор.


>	Министър на отбраната

	Започнаха да му се въртят странни идеи, но все пак се появиха проблясъци на ясни мисли.
	От известно време те току го викаха да се изкачи при тях от тъмните коридори долу, по които вървеше. Ала досега той беше зает, твърде зает, за да им отговори. Но сега — бавно — си позволи да се вслуша в гласовете, които понякога бяха гласовете на Анеа, Сайона и Иън, а понякога — гласове, които не познаваше.
	Той се изкачи с неохота при тях — без да бърза да зареже залите на мрака, където обикаляше. Тук беше огромният океан, в който той винаги се бе колебал да влезе; сега обаче беше вътре в него; океанът го топлеше и щеше да го обсеби, ако не бяха слабите им гласове, които го викаха да се върне към хубави неща. Все пак дългът му беше към тях, а не към океана — същото онова чувство за дълг, което му бе втълпявано от най-ранните му години. Несвършените неща, зле свършените неща… и онова, което бе направил с Уилям.
	— Донал? — обади се гласът на Сайона.
	— Тук съм — каза той и отвори очи; те поеха в себе си бялата болнична стая и леглото, на което лежеше и до което седяха Сайона, Анеа и Галт заедно с един нисък мустакат мъж, облечен с дългото розово яке на психиатър от Екзотиките.
	Донал прехвърли крака през ръба на леглото и се изправи. Тялото му бе отслабнало от дългото бездействие, но той отхвърли слабостта настрани както човек отхвърля всяко дразнещо го, но дребно и маловажно нещо.
	— Би трябвало да почиваш — каза лекарят.
	Донал го погледна навъсено. Лекарят отвърна поглед встрани и Донал се усмихна, за да го успокои.
	— Благодаря, че ме излекувахте, докторе.
	— Не съм те излекувал — каза лекарят с малко горчивина, все още без да обърне глава.
	Донал погледна към другите трима и го обхвана някаква тъга. Сами по себе си те не се бяха променили и болничната стая напълно приличаше на други стаи от този тип. И все пак по някакъв начин всичко се бе смалило — и хората, и мястото. Сега у тях имаше нещо дребно и безцветно, нещо безвкусно и ограничено. И все пак вината не беше тяхна.
	— Донал — започна Сайона със странно нетърпелива въпросителна нотка. Донал погледна по-възрастния от него човек и той също като лекаря автоматично отмести поглед настрани. Донал измести взора си към Галт, а той също сведе очи. Единствено Анеа, когато той я загледа, отвърна на погледа му с чистия взор на дете.
	— Не сега, Сайона — каза Донал. — За това ще говорим по-късно. Къде е Уилям?
	— На долния етаж… Донал… — думите отведнъж трескаво се заизливаха от устните на Сайона. — Какво си му направил?
	— Казах му да страда — отвърна просто Донал. — Не бях прав. Заведете ме при него.
	Те тръгнаха бавно и — що се отнася до Донал, малко неуверено — излязоха през вратата и слязоха на долния етаж. На едно легло като онова, в което се свести Донал, лежеше вкочанен мъж — но беше трудно да се разпознае Уилям в този мъж. При цялата асептичност на болницата стаята бе просмукана със слаба животинска миризма: а лицето на мъжа беше опънато в нечовешка форма от невъзможната болка. Кожата на лицето бе натегната връз плътта и костите като фина до прозрачност материя върху глинена маска; а очите не разпознаваха никого.
	— Уилям… — каза Донал, като приближи към леглото. Безжизнените очи се помръднаха при звука на гласа му. — Скръбта по Мор приключи.
	Слаба реакция проблесна зад фокусираните по павловски очи. Вцепенените челюсти се разтвориха и от стегнатото гърло излезе хрипкав звук. Донал сложи ръката си върху опънатото като барабан чело.
	— Всичко ще бъде наред — каза.
	— Сега всичко ще бъде наред. — Повтори автоматично Уилям.
	Бавно, сякаш се стапяха някакви невидими връзки, вцепеняването започна да се разтапя в човека пред тях. Постепенно той омекна дотолкова, че отново придоби човешки вид. Очите му — сега схващащи всичко — се изместиха към Донал, сякаш високата му фигура бе единствената светлина в някаква пещера на мрака.
	— За теб ще има работа за вършене — каза Донал. — Добра работа. Всичко, което някога си искал да вършиш. Аз ти го обещавам.
	Уилям дълбоко въздъхна. Донал вдигна длан от челото му. Очите мигом се затвориха и Уилям заспа.
	— Вината не е твоя — каза разсеяно Донал като го гледаше. — Вината не е твоя, а на твоята природа. Трябваше да го зная. — Той се обърна малко неуверено към другите, които се бяха вторачили с нови очи в него. — Ще се оправи. Сега искам да се върна в моята щаб квартира на Касида. Мога да почивам по пътя. Има страшно много работа за вършене.

	* * *

	За Донал пътуването от маранската болница, където го бяха наблюдавали заедно е Уилям, до Тумбъл сити на Касида, мина като сън. Буден или спящ, той все още се намираше наполовина в този океан, в който след смъртта на Мор най-накрая беше стъпил и чиито тъмни води сега вече никога нямаше напълно да го напуснат. Най-накрая трябваше да започне да живее с него — с това море на разбирането, покрай което бе бродил през всички младежки години на своя живот и което ничий друг човешки ум не би бил способен да проумее, независимо колко дълго би било неговото обяснение. Сега той разбираше защо разбира — шокът от смъртта на Мор му бе дал тази възможност. Преди него Донал бе като всяко младо животно, което се колебае на ръба на неизвестното, преди собствените му неясни желания и острото подбутване на обстоятелствата да се съчетаят, за да го катурнат право вътре в него.
	Беше му се наложило първо да се научи да признава, после да живее с нея и най-накрая да приеме своята отличителност.
	Беше се оказало необходимо онова, което бе единствено негово, да бъде заплашено — първо, чрез физическите шокове от фазовите преходи по време на атаката на Нютън; и второ, от начина, по който Мор бе умрял, за който начин само той знаеше до каква степен е отговорен — така че да бъде насилен да се бие за оцеляването си и в хода на битката да открие острите зъби и ползата от ноктите. В тази последна битка той най-сетне се бе видял в пълен ръст сред неизпитваните дълбини и бе разпознал у себе си своята собствена същност — нещо, което никой друг никога нямаше да бъде способен да направи. Единствено Анеа щеше да знае, без да изпитва нужда да разбира, какво представлява той: древен инстинкт на жената е да преценява, без да има нужда да узнава. Сайона, Уилям и неколцина подобни на тях щяха наполовина да проумеят, но никога нямаше да разберат. Останалото човечество никога нямаше да узнае.
	А той — той самият, знаещ и разбиращ, приличаше на човек, който може да чете и е взел първата малка книга от една библиотека, чийто лавици се простират до безкрайността. Едно дете в огромна земя. Анеа. Сайона. Галт и останалите се върнаха с него в Тумбъл сити. Нямаше нужда да ги моли да дойдат с него. Сега те го следваха инстинктивно.


>	Донал

	Човекът беше променен.
	Няколко души вече бяха започнали да го отбелязват. И в самия този факт се криеха семената на евентуално затруднение. Необходимо е, реши Донал, да се вземат мерки и да се направи нещо като гръмоотвод за подобни помисли, така че то да бъде обезвредено.
	Беше застанал в позата, която напоследък бе станала тъй характерна за него: сам на един балкон в резиденцията си край Тумбъл сити, ръцете — уловени зад гърба му като на войник при парадно „свободно“, вперил поглед към Млечния път и непознатите звезди. Чу Анеа да приближава изотзад.
	— Сайона е тук — съобщи тя.
	Той не се обърна. След малко тя отново се обади:
	— Искаш ли да говоря с него сама?
	— За малко — отвърна Донал, все още без да помръдне. Чу стъпките й да се отдалечават от него в просторния салон зад гърба му. И отново се изгуби в звездите: а сетне, след минута долетя звукът на мъжки глас и мърморенето от разговора между него и гласа на Анеа. От това разстояние думите бяха неразличими, ала Донал нямаше нужда да ги чуе, за да разбере какво казват те.
	Бяха минали осем месеца, откакто той отвори очи за цялостната вселена, която бе изложена единствено на неговия поглед. _Осем месеца_, помисли си Донал. И в този къс период редът се върна в цивилизованите светове. Беше формиран парламент на народите с вътрешно избран съвет от тридесет и двама Старши представители — по двама за всеки свят. Днес тук, на Касида, този парламент бе гласувал да го избере за постоянен министър на отбраната…
	Умът на Донал се пресегна и обхвана проблема, за който в този момент Сайона би трябвало да говори на Анеа.
	… И после той обиколи залата, малко преди гласуването — мърмореше в момента гласът на Сайона в салона зад него. — Подхвърли една дума тук, една дума там — нищо особено. Но когато приключи, вече ги държеше в шепата си. Беше същото както когато предния месец общува с делегатите на пълния парламент.
	— Да — отвърна Анеа. — Ясно ми е как е било.
	— Разбираш ли? — попита Сайона, взирайки се проницателно в нея.
	— Не — ведро каза тя. — Но съм виждала как става. Той сияе — сияе — като атомен пламък сред поле, пълно с малки лагерни огньове. Слабите им светлинки избледняват, щом го приближат прекалено много. И когато той е между тях, прикрива светлината си, за да не ги заслепява.
	— Значи не съжаляваш…?
	— Да съжалявам! — щастливият й смях накъса въпроса му на глупави парченца.
	— Аз зная — каза въздържано Сайона, — какъв ефект оказва той върху мъжете. И мога да предположа какъв е ефектът върху жените. Сигурна ли си, че за нищо не съжаляваш?
	— Как мога да съжалявам? — тя внезапно го изгледа с въпрос в очите. — Какво имаш предвид?
	— Днес съм дошъл точно за това — отговори Сайона. — Имам да ти казвам нещо… И мога ли да ти задам един въпрос, след като приключа?
	— Какъв въпрос? — попита тя остро.
	— Чакай първо да ти кажа — рече той. — От теб зависи дали после ще ми отговориш, или не. Не е нещо, което може да те засегне… сега. Само дето трябваше да ти кажа по-рано. Боя се, че съм го отлагал, докато… Добре де, докато не бе възможно повече да се отлага. Анеа, какво знаеш за собствената си генна история?
	— Защо? — изгледа го тя — Всичко знам.
	— Не става дума за това — каза Сайона. — Ти знаеш, че си отгледана за определени неща… — той докосна със старата си жилеста ръка края на нейната платформа с жест, който молеше за разбиране.
	— Да. И умствено и физически — отговори тя, като внимателно го наблюдаваше.

	* * *

	— И дори повече — каза Сайона. — Трудно е да се обясни за един миг. Но нали знаеш какво лежеше зад науката на _Монтор_? Тя разглеждаше човешката раса като едно цяло, като единична социална цялост, която се самопоправя, в смисъл че когато нейните индивидуални компоненти умират, те биват замествани чрез раждането на нови компоненти. Такава цялост се подава на манипулиране чрез статистически натиск, донякъде също както един човек може да бъде манипулиран чрез физически и емоционален натиск. Увеличи температурата в стаята, в която стои човек, и той ще свали якето си. За Уилям това беше ключът към властта.
	— Но аз — тя не сваляше очи от него, — аз съм личност…
	— Не, не. Почакай — Сайона вдигна ръка. — Това беше науката на Монтор. Нашата на Екзотиките беше донейде на същата основа, но с различна гледна точка. Ние разглеждахме расата като манипулируема чрез нейните индивиди, като едно цяло, което се намира в непрестанно състояние на растеж и еволюция чрез раждането на подобрени индивиди сред съставляващата го маса. Вярвахме, че ключът към това е генната селекция — както естествената или случайната, така и контролируемата.
	— Но тя наистина е! — натърти Анеа.
	— Не — бавно поклати глава Сайона. — Грешали сме. Чрез този подход манипулирането не е напълно възможно; единствено анализът и обяснението. Той е подходящ за някой историк, за медитативния философ. А ние на Екзотиките бяхме точно такива, поради което това ни се виждаше не само вярно, но и напълно изчерпателно.
	Но манипулирането с тези средства е възможно само в малка степен — много малка. Расата не може да се контролира изотвътре. Генната селекция, която ние извършвахме, можеше да използва единствено тези характеристики, които ние _вече_ познавахме и разбирахме. И тя ни отблъскваше от онези гени, които ние откривахме, но не можехме да разберем. А също така, разбира се, не бяхме в състояние да работим с гени, за които не знаехме, че съществуват или че могат да съществуват.
	Без да забелязваме факта, сме били парализирани и в началото, и в края; разполагахме единствено със средата. Не сме могли да си представим характеристики, към които да се стремим — цели, които вече да не сме виждали и вече да не са били разбрани от нас. Само че истинската цел са действително новите характеристики. И по необходимост началото действително са били новите гени и генни комбинации. Проблемът е бил формулиран преди много време; ние сме се самозалъгвали, че формулировката е безсмислена. Просто казано, въпросът е следният: възможно ли е един конгрес от горили, които са се събрали да планират създаването на супергорила, да измислят човешко същество? Да отхвърлят линията за развитие на по-мощни мускули, по-дълги и мощни зъби, по-голяма специализация за овладяване на тяхната тропическа околна среда?
	Манипулацията на расата отвътре е кръгов процес. Това, което можем да направим, ценното нещо, което можем да сторим, е да стабилизираме, съхраняваме и разпространяваме ценните генетични дарове, които идват при нас отвън нашата собствена сфера на дейност.
	Уилям — и ти, Анеа, би следвало да знаеш по-добре от всеки друг — спада към тази малка и избрана група хора, които са завоеватели на историята. Знаеш, че този рядък и чудноват индивид си има име — но само по себе си името нищо не означава. То е само етикет, окачен на нещо, което никога не сме разбрали напълно. На такива хора не можеш да се противопоставиш — те могат да извършат големи добрини. Но също така обикновено могат да извършат и не по-малко големи злини, тъй като са неконтролируеми. Опитвам се да те накарам да проумееш нещо, което е твърде сложно. Ние на Екзотиките разбрахме какво представлява Уилям, още когато той беше малко над двайсет години. Тогава бе взето решение да се селектират гените, чийто плод щеше да бъдеш ти.
	— Аз! — тя внезапно се смрази и се втренчи в него.
	— Ти — Сайона леко кимна към нея. — Никога ли не си се чудила, че тъй инстинктивно се противопоставяш на Уилям във всичко, което той върши? Или защо той така извратено държи да притежава твоя договор? Или защо ние от Култис позволяваме на една тъй очевидно нещастна връзка да продължи?
	Анеа бавно поклати глава.
	— Аз… аз трябва да съм мислила над това, но не си спомням…

	* * *

	— Ти беше замислена като допълнение на Уилям в психологически смисъл — въздъхна Сайона. — Докато неговите инстинкти го водеха към контрол заради самото контролиране, твоите бяха към цели и стремежи и ти не се интересуваше кой контролира, стига контролът да беше насочен към тези цели. Твоята евентуална женитба — към която ние се стремяхме — щеше, както се надявахме, да съчетае два характера. Ти щеше да действаш така, както изискваше личността на губернатора Уилям. Резултатът щеше да бъде благотворен… Поне така си мислехме.
	Тя потръпна.
	— Аз никога нямаше да се омъжа за него.
	— Не — рече Сайона с въздишка, — щеше. Ти беше проектирана — ако ми простиш грубата дума — в пълната си зрялост да реагираш на онзи мъж в галактиката, който се извисява над всички останали — за момент част от сериозността на Сайона изчезна и в очите му пропълзя пламъче. — Скъпа моя, това в никакъв случай не би било трудно да се направи; по-скоро щеше да бъде почти невъзможно да се предотврати. Вероятно разбираш, че най-стария и най-силният от женските инстинкти е да открие и съхрани силата на най-силния мъжкар, който жената може да открие. А върхът на съхранението е да роди децата му.
	— Но това е Донал! — каза тя и лицето й се озари.
	— Точно така — изкиска се Сайона. — Ако най-силният мъжкар в галактиката е бил зле ориентиран и е използвал неправилно огромната си сила, ти щеше да го издириш въпреки това — заради огромната ценност на тази сила. Силата и способностите са инструменти: те са важни. Как се използват е отделен въпрос.
	Но когато Донал излезе на сцената… Е, той беше провалът на всички наши теории и на всички наши планове. Беше продукт на една от тези естествени случайности извън нашия обсег, случайно комбиниране на гени, които превъзхождаха дори Уилиъмовите. Сливането на една истински голяма линия мислители с една също тъй голяма линия хора на действието.
	Аз не успях да осъзная това дори когато го тествахме — Сайона тръсна глава, сякаш за да я проясни. — А може би… нашите тестове просто не са били способни да измерят действително важните характеристики у него. Ние… Е, истината е, че не знаем. Точно това ме безпокои. Ако не сме успели да открием една истинска мутация — човек с огромен нов талант, който би могъл да облагодетелства расата — тогава значи сме се провалили наистина много.
	— Защо? Какво общо има това с вас? — попита учудено тя.
	— Ами това се случва в една област, в която се предполага, че имаме знания. Ако един кибернетик не успее не разбере, че неговият компаньон има счупена кост, той не заслужава порицание: ако същата грешка я направи някой лекар, той заслужава жестоко наказание.
	Наше задължение — на хората от Екзотиките — би трябвало да бъде, да разпознаваме новия талант, да го изолираме и да го проумеем. Възможно е Донал да притежава нещо, което сам не съзнава — той я погледна. — И това е въпросът, който трябва да ти задам. Ти си по-близо до него от всеки друг; мислиш ли _ти_, че е възможно Донал да притежава нещо — нещо, което определено да го отличава? Нямам предвид просто огромния му гений; той по-скоро е нещо такова, което и други мъже са имали; имам предвид някаква способност, която е извън и над възможностите на нормалния човек сега.
	Анеа притихна за много дълго време, гледайки по-скоро през, отколкото в Сайона. След това отново впери поглед в него и рече:
	— Искаш да отгатвам ли? Защо не попиташ него?
	Не че не знаеше отговора: тя не знаеше как или какво й е известно, нито как да го изрази, нито дали е благоразумно да го изрази. Но знаенето вътре в нея бе тихо и напълно уверено, че Донал знае и ще знае какво бива и какво не бива да се каже.
	Сайона помръдна кисело рамене.
	— Аз съм глупак; не вярвам на това, в което собственото ми познание ме уверява. Беше съвършено сигурно, че Избраницата на Култис ще даде такъв отговор. Боях се да запитам него: това, че го съзнавам, не намалява страха ми. Но ти си права, скъпа. Аз… ще го попитам, самият него, лично.
	Тя вдигна ръка.
	— Донал! — повика.
	Вън на балкона той чу нейния глас. Не отмести очи от звездите.
	— Да — отвърна.

	* * *

	Зад него се разнесоха стъпки, а сетне и гласът на Сайона:
	— Донал…
	— Ще трябва да ми простиш — каза Донал, без да се обърне. — Не исках да те карам да чакаш. Но имах нещо наум.
	— Всичко е наред — рече Сайона. — Не ми е приятно да те безпокоя — зная колко зает беше напоследък. Но има един въпрос, който исках да ти задам.
	— Дали съм Супермен?
	— Да, по същество е това — позасмя се Сайона. — Да не би и някой друг да ти е задавал същия въпрос?
	— Не — усмихна се сам на себе си Донал. — Но ми се струва, че някои биха искали.
	— Е, не трябва да ги упрекваш — сериозно заяви Сайона. — В известен смисъл, нали разбираш, ти наистина си такъв.
	— В известен смисъл?
	— О — Сайона махна леко с жест на отхвърляне, — що се отнася до общите ти способности в сравнение с обикновения човек. Но не това беше въпросът ми…
	— Струва ми се, ти каза, че само по себе си името няма значение. Какво имаш предвид под името „Супермен“? Възможно ли е да се отговори на твоя въпрос, ако този етикет няма значение, няма дефиниция?
	— И кой би желал да бъде Супермен? — запита Донал с нотка по средата между иронията и тъгата, а очите му се насочиха към дълбините отвъд дълбините на звездното пространство. — Кой човек би искал да има шейсет милиарда деца за отглеждане? Кой човек би могъл да се справи с такова множество? Дали би му било приятно да прави неизбежният избор между тях, когато обича всички еднакво? Помисли си каква отговорност е да им откажеш сладките, когато те не би трябвало — а биха могли — да ги изядат, или да се грижиш да ги заведеш на зъболекар против волята им! Ако „Супермен“ означава уникална личност, помисли си какво е да отглеждаш шейсет милиарда деца и да нямаш нито един приятел, с когото да се отпуснеш, комуто да се оплачеш, пред когото да си изпуснеш парата, така че грижите на утрешния ден да станат по-поносими, — изрече Донал и продължи. — И ако твоят „Супермен“ наистина беше толкова супер, кой би могъл да го принуди да си прахосва силите, за да бърше шейсет милиарда носове и да почиства мръсотията, която шейсет милиарда капризни келемета могат да направят? Дали един Супермен не може да намери някакво по-задоволяващо го приложение на своите огромни таланти?
	— Да, да — съгласи се Сайона. — Само че, разбира се, аз не мислех за нещо толкоз пресилено — и погледна Донал с леко раздразнение. — Сега знаем достатъчно за генетиката, за да съзнаваме, че не можем изведнъж да получим съвършено нов вариант на човека. Всяка промяна трябва да дойде под формата на някакъв нов, експериментален талант — и то един по един.
	— А ако този талант е неоткриваем?
	— Неоткриваем?
	— Представи си — рече Донал, — че аз имам способността да виждам странен нов цвят. Как бих могъл да ти го опиша, ако ти не си в състояние да го видиш?
	— О, все пак ние ще го локализираме — отвърна Сайона. — Ще изпробваме всички нови форми на лъчение, докато открием някоя, която ти да идентифицираш като онзи цвят, който виждаш.
	— Обаче вие самите все пак нямате да сте способни да го видите.
	— Е, няма — призна Сайона. — Но след като ще знаем какъв е той, това едва ли ще има значение.

	* * *

	— Убеден ли си? — настоя Донал без да се обръща. — Представи си, че има човек с нов начин на мислене, човек, който в детството си се е насилвал да вкара своето мислене в рамките на логиката, защото това е бил единственият начин, по който са мислели хората около него. С възрастта обаче той постепенно открива, че за него съществуват връзки, които за другите умове не съществуват. Той например знае, че ако сега отсека това дърво под нас в моята градина, след няколко години на няколко светлинни години оттук ще се промени животът на някой друг човек. Той обаче не може да обясни своето знание с логически термини. Какво ще ти е ползата тогава да знаеш какъв всъщност е неговият талант?
	— Наистина няма да има никаква полза — рече развеселен Сайона, — но пък, от друга страна, той също не може да извлече някаква полза, доколкото живее във и е част от едно логическо общество. Фактически, той дотолкова няма да има никаква полза, че несъмнено изобщо никога няма да открие в какво се заключава неговият талант: и мутацията, бидейки неуспешна, ще умре още неродена.
	— Не съм съгласен с теб — възрази Донал, — тъй като аз самият съм интуитивен супермен. Аз имам съзнателно интуитивен процес. Използвам интуицията съзнателно — така, както ти използваш логиката — за да стигна до известно заключение. Аз мога да засичам за проверка една интуиция с друга и да откривам коя от двете е правилна; мога да изграждам интуитивни структури, за да правя интуитивни изводи. Това е самостоятелен талант — ала той умножава значението и силата на всички по-стари, като същевременно добавя своите собствени предимства.
	Сайона избухна в смях.
	— И тъй като според моя собствен аргумент тази твоя способност ще ти донесе толкова малко полза, че дори не ще бъдеш в състояние да я откриеш, следва, че когато те попитам, ти няма да бъдеш в състояние да отвърнеш положително на въпроса ми дали си супермен! Много добре, Донал. Толкова отдавна не са използвали в спор Сократовия метод срещу мен, че когато се сблъсках с него, дори не го разпознах.
	— Или може би инстинктивно предпочиташ да не осъзнаваш таланта ми — подхвърли Донал.
	— Не, не. Това е достатъчно — каза Сайона, все още смеейки се. — Донал, печелиш. Както и да е, благодаря ти, че успокои ума ми. Ако бях прозяпал една истинска възможност, щях да се смятам за лично отговорен. Те щяха да разчитат на _моята_ дума, а аз щях да се окажа нехаен — той се усмихна. — Все пак би ли ми казал каква е истинската тайна на твоя успех, ако, разбира се, той не е плод на някакъв необуздан талант?
	— Аз _съм_ интуитивен — отговори Донал.
	— Вярно е — рече Сайона. — Вярно е. Но да бъдеш просто интуитивен… — и той се изхили. — Добре, Донал, благодаря ти. Не знаеш колко ме успокои в това отношение. Няма да те задържам повече — той се поколеба, но Донал не се извърна към него. — Лека нощ.
	— Лека нощ — каза Донал. Сетне чу как стъпките на възрастния човек се отдалечават.
	— Лека нощ — долетя гласът на Сайона от салона зад него.
	— Лека нощ — отвърна Анеа.
	Стъпките на Сайона затихнаха, ала Донал все още не се извръщаше. Той усещаше очаквателното присъствие на Анеа в стаята зад гърба му.
	— Просто интуитивен — повтори си шепнешком той. — _Просто…_
	И пак повдигна лице към непознатите звезди както човек извръща лице от застиналата жега на долината към хладината на хълмовете в началото на дългия трудов ден, когато вечерната свобода все още е много далеч. Изражението на лицето му бе такова, каквото никой жив човек — дори и Анеа — никога не бе виждал. Бавно сведе поглед и се извърна, а докато се извръщаше, това изражение се изличи. Както бе казала Анеа, той внимателно затъмни сиянието на своята светлина, така че да не заслепява другите; и когато накрая се извърна напълно, влезе още веднъж — за още малко — в обиталището на Човека.
